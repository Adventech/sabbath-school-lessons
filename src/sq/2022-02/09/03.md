---
title:  Shkalla e Jakobit
date:  23/05/2022
---

Sapo Esau mëson se Jakobi ka marrë bekimin e babait të tij, ai kupton se është mashtruar dhe zëvendësuar nga vëllai i tij (Zanafilla 27:36) dhe ai dëshiron ta vrasë atë (Zanafilla 27:42). Rebeka është e shqetësuar dhe dëshiron të parandalojë këtë krim që do të ishte fatal për të dy djemtë (Zanafilla 27:45). Kështu, me mbështetjen e Isakut (Zanafilla 28:5), ajo e nxit Jakobin që të ikë tek familja e saj (Zanafilla 27:43). Rrugës për në mërgim, Jakobi takon Perëndinë në një ëndërr në një vend që do ta quajë Bethel, "shtëpia e Perëndisë" dhe atje do të bëjë një zotim.

`Lexoni Zanafilla 28:10–22. Krahaso me Zanafilla 11:1–9. Si ndryshon Betheli nga Babeli? Çfarë mund të mësojmë për marrëdhënien tonë me Perëndinë nga përvoja e Jakobit në Bethel kundrejt asaj që ndodhi në Babel?`

Në këtë ëndërr, Jakobi sheh një shkallë të jashtëzakonshme, që lidhet me Perëndinë. E njëjta folje hebraike, natsav, përdoret për t'iu referuar shkallës që është "ngritur" (Zanafilla 28:12) dhe ZOTIT që "qëndroi" (Zanafilla 28:13), sikur shkalla dhe Zoti janë e njëjta gjë.

Shkalla është e lidhur me përpjekjen në Babel për të arritur në Qiell. Ashtu si Kulla e Babelit, shkalla arrin në "derën e parajsës". Por, ndërsa Kulla e Babelit përfaqëson përpjekjen njerëzore për t'u ngjitur dhe për të arritur Perëndinë, shkalla e Bethelit thekson se qasja tek Zoti mund të arrihet vetëm nëpërmjet ardhjes së Perëndisë tek ne, dhe jo përmes përpjekjeve njerëzore për të arritur tek Ai.

Sa i përket “gurit” mbi të cilin Jakobi ka vënë kokën dhe ka parë ëndrrën e tij, ai bëhet simboli i Beth-Elit, “shtëpia e Zotit” (Zanafilla 28:17; krahaso me Zanafilla 28:22), që të çon për tek tempulli, shenjtërorja, qendra e veprimtarisë shpëtuese e Zotit për njerëzimin.

Megjithatë, Jakobi nuk e kufizon në shpirtërore dhe mistike shprehjen e tij të adhurimit dhe ndjenjën e frikës për atë që i kishte ndodhur. Do të thotë, ai donte të përgjigjej konkretisht, në terma të jashtëm. Kështu, Jakobi vendos t'i "japë një të dhjetën" Perëndisë, jo për të marrë bekimin e Perëndisë, por si një përgjigje mirënjohëse ndaj dhuratës së Perëndisë, e cila tashmë i është dhënë. Këtu përsëri shohim idenë e së dhjetës shumë kohë përpara ngritjes së kombit të Izraelit.

`Lexoni sërish Zanafilla 28:22. “E dhjeta” merret nga “gjithçka që më jep” (Zanafilla 28:22). Çfarë mësimi të rëndësishëm duhet të marrim nga ajo që Jakobi thotë këtu për të dhjetën dhe çfarë është ajo?`