---
title:  Fati i Gjarprit
date:  06/04/2022
---

“Dhe unë do të shtie armiqësi midis teje dhe gruas, midis farës sate dhe farës së saj; fara e saj do të shtypë kokën tënde, dhe ti do të plagosësh thembrën e farës së saj” (Zanafilla 3:15). Çfarë i tha Zoti gjarprit dhe çfarë shprese nënkuptohet në këto vargje?

Zoti e fillon gjykimin e Tij me gjarprin, sepse ishte ai që e filloi gjithë dramën. Gjarpri, gjithashtu, është e vetmja qenie që është mallkuar në këtë rrëfim.

Ne arrijmë këtu një lloj "përmbysjeje" të Krijimit. Ndërsa Krijimi çoi në jetë, në vlerësimin e së mirës dhe bekimeve, gjykimi çon në vdekje, në të keqe dhe mallkim - por gjithashtu kemi edhe shpresën dhe premtimin e shpëtimit. Bashkangjitur me foton e zymtë të gjarprit të shtypur që ha pluhurin (Zanafilla 3:14) shkëlqen edhe shpresa e shpëtimit të njerëzimit, e cila shfaqet në formën e një profecie. Edhe përpara dënimeve të Adamit dhe Evës, që do të pasojnë, Zoti u jep atyre shpresën e shpengimit (Zanafilla 3:15). Po, ata kanë mëkatuar; po, ata do të vuajnë për shkak të mëkatit të tyre; po, ata do të vdesin gjithashtu, për shkak të mëkateve. Por, pavarësisht gjithë kësaj, ekziston shpresa përfundimtare, shpresa e shpëtimit.

Krahasoni Zanafilla 3:15 me Romakëve 16:20, Hebrenjve 2:14 dhe Zbulesa 12:17. Si zbulohet plani i shpëtimit, si dhe konflikti i madh, në këto tekste?

Vini re paralelet midis Zanafilla 3:15 dhe Zbulesa 12:17: dragoi (gjarpri), i tërbuar (armiqësia); fara (pasardhësit); gruaja në Eden dhe gruaja në Zbulesa 12:17. Beteja (konflikti i madh) që u zhvendos në Eden, me Rënien, do të vazhdojë deri në fund të kohës. Megjithatë, premtimi i humbjes së Satanit ishte dhënë tashmë në Eden, koka e tij do të shtypet, një temë e zbuluar më qartë tek Zbulesa, e cila përshkruan vdekjen e tij përfundimtare (Zbulesa 20:10). Kjo do të thotë, që në fillim, njerëzimit iu dha shpresa se do të kishte një rrugëdalje nga rrëmuja e tmerrshme që erdhi nga njohja e së keqes, një shpresë që ne të gjithë mund ta ndajmë tani.

`Pse është kaq ngushëlluese të shohësh që, në vetë Edenin, ku filloi mëkati dhe e keqja në tokë, Zoti filloi të shpaloste planin e shpëtimit?`