---
title:  Fruti i ndaluar
date:  04/04/2022
---

`Lexoni Zanafilla 2:16, 17 dhe Zanafilla 3:1–6 (shih gjithashtu Gjoni 8:44). Krahasoni fjalët e urdhërimit të Perëndisë për Adamin me fjalët e gjarprit drejtuar gruas. Cilat janë ndryshimet midis fjalimeve dhe cili është kuptimi i këtyre dallimeve?`

Vini re paralelet midis bisedës së Perëndisë me Adamin (Zanafilla 2:16, 17) dhe bisedës së Evës me gjarprin. Duket sikur gjarpri ka zëvendësuar tashmë Zotin dhe sikur di më shumë se vetë Ai. Në fillim, ai thjesht bëri një pyetje, duke nënkuptuar se gruaja, ndoshta, e kishte keqkuptuar Perëndinë. Por më pas Satani i vuri në dyshim qëllimet e Perëndisë dhe madje ra në kontradiktë me Të.

Sulmi i Satanit ka të bëjë me dy çështje, me vdekjen dhe njohjen e së mirës dhe së keqes. Ndërsa Zoti deklaroi qartë dhe prerazi se vdekja e tyre do të ishte e sigurt (Zanafilla 2:17), Satani tha se, përkundrazi, ata nuk do të vdisnin, duke nënkuptuar se njerëzit ishin të pavdekshëm (Zanafilla 3:4). Ndërsa Zoti e ndaloi Adamin të hante nga fruti (Zanafilla 2:17), Satani i inkurajoi ata të hanin frutin, sepse duke ngrënë prej tij ata do të ishin si Zoti (Zanafilla 3:5).

Dy argumentet e Satanit, pavdekësia dhe të qenit si Zoti, e bindën Evën të hante frutin. Është shqetësuese që, sapo gruaja vendosi të mos i bindej Zotit dhe të hajë frutin e ndaluar, ajo u soll sikur Zoti të mos ishte më prezent dhe të ishte zëvendësuar nga vetja. Teksti biblik aludon për këtë ndryshim të personalitetit. Eva përdor gjuhën e Perëndisë: vlerësimi i Evës për frutin e ndaluar, “Dhe gruaja pa që pema ishte e mirë për t`u ngrënë, që ishte e këndshme për sytë dhe që pema ishte i dëshirueshme për ta bërë të zgjuar dikë; dhe ajo mori nga fruti i saj, e hëngri dhe i dha edhe burrit të saj që ishte me të, dhe hëngri edhe ai”. (Zanafilla 3:6), kujton vlerësimin e Zotit për krijimin e Tij, “Dhe Perëndia pa që drita ishte e mirë; dhe Perëndia e ndau dritën nga errësira” (Zanafilla 1:4, etj.).

Këto dy tundime, ai i të qenit i pavdekshëm dhe i të qenit si Zoti, janë në themel të idesë së pavdekësisë në fetë e lashta egjiptiane dhe greke. Dëshira për pavdekësi, për të cilën ata besonin se ishte një atribut hyjnor, i detyronte këta njerëz të kërkonin edhe statusin hyjnor, në mënyrë që (ata shpresonin) të fitonin pavdekësinë. Në mënyrë të fshehtë, kjo mënyrë e të menduarit depërtoi në kulturat hebraike-kristiane dhe ka lindur besimin në pavdekësinë e shpirtit, i cili ekziston edhe sot në shumë kisha.

`Mendoni për të gjitha besimet që ekzistojnë sot, të cilat të mësojnë se ka diçka në thelb të pavdekshme tek të gjithë ne. Si na siguron kuptimi ynë i natyrës njerëzore dhe i mundësisë për të qenë të vdekshëm një mbrojtje kaq të fuqishme kundër këtij mashtrimi të rrezikshëm?`