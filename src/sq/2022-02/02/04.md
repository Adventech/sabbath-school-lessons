---
title:  Fshehja përpara Zotit
date:  05/04/2022
---

`Lexoni Zanafilla 3:7–13. Pse Adami dhe Eva ndien nevojën për t'u fshehur para Perëndisë? Pse Zoti bëri pyetjen "Ku jeni"? Si u përpoqën Adami dhe Eva të justifikonin sjelljen e tyre?`

Pasi mëkatuan, Adami dhe Eva u ndjenë lakuriq, sepse humbën rrobat e tyre të lavdisë, të cilat pasqyronin praninë e Perëndisë (shih Psalmi 8:5, krahaso me Psalmin 104:1, 2). Imazhi i Perëndisë ishte ndikuar nga mëkati. Folja "bëj" në frazën "bënë mbulesa" - (Zanafilla 3:7) deri më tani zbatohej vetëm për Perëndinë Krijues (Zanafilla 1:7, 16, 25, etj.). Duket sikur ata e zëvendësuan Krijuesin ndërsa u përpoqën të mbulonin mëkatin e tyre, një veprim që Pali e denoncon si drejtësi me anë të veprave (Galatasve 2:16).

Kur Zoti u afrohet, Ai u bën atyre pyetjen retorike “Ku jeni”? - "Atëherë Zoti Perëndi thirri njeriun dhe i tha: "Ku je"? (Zanafilla 3:9), e njëjta lloj pyetje që Perëndia do t'i bëjë Kainit (Zanafilla 4:9). Sigurisht, Perëndia i dinte përgjigjet e pyetjeve. Pyetjet e tij u bënë për të mirën e fajtorëve, për t'i ndihmuar ata të kuptojnë atë që ata kanë bërë dhe, njëkohësisht , për t'i çuar në pendim dhe shpëtim. Që nga momenti kur njerëzit mëkatuan, Zoti filloi të punonte për shpëtimin dhe shpengimin e tyre.

Në fakt, i gjithë skenari pasqyron idenë e gjykimit hetimor apo investigativ, i cili fillon me gjyqtarin, që merr në pyetje të pandehurin (Zanafilla 3:9) për ta përgatitur atë për dënimin (Zanafilla 3:14–19). Por Ai e bën këtë gjithashtu për të nxitur pendimin, i cili përfundimisht do të çojë në shpëtim (Zanafilla 3:15). Ky është një motiv, që shihet në të gjithë Biblën.

Në fillim, siç ndodh zakonisht me mëkatarët, Adami dhe Eva të dy përpiqen t'i shmangen akuzës, duke kërkuar të fajësojnë njëri-tjetrin. Pyetjes së Zotit, Adami i përgjigjet se ishte gruaja që ia kishte dhënë atij (Zanafilla 3:12) - ajo e udhëhoqi atë për ta bërë këtë. Ishte faji i saj (dhe, nënkuptohet, ishte gjithashtu faji i Zotit), jo i tij.

Eva përgjigjet se ishte gjarpri që e mashtroi. Folja hebraike “nasha”, "mashtroj" (Zanafilla 3:13), do të thotë t'u japësh njerëzve shpresa të rreme dhe i bën ata të besojnë se po bëjnë gjënë e duhur (2 Mbretërve 19:10, Isaia 37:10, Jeremia 49 :16).

Adami fajësoi gruan, duke thënë se ajo ia dha atij frutin (ka diçka të vërtetë këtu), dhe Eva fajëson gjarprin, duke thënë se ai e mashtroi atë (ka diçka të vërtetë edhe këtu). Por në fund, ata të dy ishin fajtorë.

`Po përpiqeni të fajësoni dikë tjetër për atë që keni bërë? Pse është kaq e lehtë për ne të biem në të njëjtin kurth?`