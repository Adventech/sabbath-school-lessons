---
title:  Gjarpri
date:  03/04/2022
---

`Lexoni Zanafilla 3:1, 2 Korintasve 11:3 dhe Zbulesa 12:7–9. Kush është gjarpri dhe si e mashtron ai Evën?`

Teksti fillon me "gjarprin". Sintaksa e frazës sugjeron theksim: fjala "gjarpër" është fjala e parë e fjalisë. Po ashtu, “gjarpri” ka nyjën e përcaktuar, që tregon se kjo është një figurë e njohur, sikur lexuesi duhet ta dijë tashmë se kush është. Pra, realiteti i kësaj qenie pohohet që në fjalën e parë të kapitullit.

Natyrisht, Shkrimet e identifikojnë gjarprin si armikun e Perëndisë (Isaia 27:1) dhe e quajnë atë në mënyrë eksplicite "Djalli dhe Satani" (Zbulesa 12:9). Po kështu, në Lindjen e Afërt të lashtë, gjarpri personifikonte fuqinë e së keqes.

“Për ta kryer punën e tij pa u kuptuar, Satani zgjodhi të përdorte si medium gjarprin—një maskim i përshtatur mirë për qëllimin e tij të mashtrimit. Gjarpri atëherë ishte një nga krijesat më të mençura dhe më të bukura në tokë. Ai kishte krahë dhe, ndërsa fluturonte nëpër ajër shfaqte një pamje me shkëlqim verbues, me ngjyrën dhe shkëlqimin e arit të shkëlqyeshëm”—Ellen G. White, Patriarkë dhe Profetë, f. 53.

Kur flitet për djallin, në çfarëdo forme që ai shfaqet, Bibla nuk flet thjesht për metaforë. Në Shkrimin e Shenjtë, Satani përshkruhet si një qenie e mirëfilltë dhe jo vetëm si një simbol retorik ose një parim abstrakt për të përshkruar anën e errët të së keqes ose të njerëzimit.

Gjarpri nuk e paraqet veten si armik të Zotit. Përkundrazi, gjarpri u referohet fjalëve të Zotit, të cilat ai i përsërit dhe duket se i mbështet. Kjo do të thotë, që në fillim, ne mund të shohim se Satanit i pëlqen të citojë Perëndinë dhe, siç do të shihet më vonë, madje citon vetë Fjalën e Perëndisë (Mateu 4:6).

Vini re gjithashtu se gjarpri nuk debaton menjëherë me gruan, por ai bën një pyetje që nënkupton se ai beson në atë që Zoti u ka thënë atyre. Në fund të fundit, ai pyeti: «Por gjarpri ishte më dinaku ndër të gjitha bishat e fushave që Zoti Perëndi kishte krijuar, dhe i tha gruas: "A ka thënë me të vërtetë Perëndia: "Mos hani nga të gjitha pemët e kopshtit?” (Zanafilla 3:1)? Kështu, që në fillim mund të shohim se sa dinake dhe mashtruese ishte kjo qenie. Dhe, siç do ta shohim, funksionoi shumë mirë.

`Nëse Satani ishte në gjendje të mashtronte një Evë pa mëkate në Eden, sa më të pambrojtur jemi ne sot? Cila është mbrojtja jonë më e mirë kundër mashtrimeve të tij?`