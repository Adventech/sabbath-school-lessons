---
title:  Për më tepër studim
date:  08/04/2022
---

Konsideroni lidhjen midis “pemës së jetës” dhe “pemës së njohjes të së mirës dhe të së keqes”. Kjo lidhje sugjerohet tashmë nga fakti se ata të dy ndodhen “në mes të Kopshtit” (Zanafilla 2:9). Por mes dy pemëve ka më shumë sesa thjesht një lidhje gjeografike. Është për shkak se njerëzit kanë marrë frutin e pemës së njohjes të së mirës dhe së keqes, sepse nuk iu bindën Perëndisë, humbën aksesin për pemën e jetës dhe nuk mund të jetonin përgjithmonë, të paktën në këtë gjendje. Kjo lidhje qëndron në themel të një parimi të thellë. Zgjedhjet morale dhe shpirtërore kanë një ndikim në jetën biologjike, siç e udhëzoi Solomoni djalin e tij: “Mos harro ligjin tim, por lejoje zemrën tënde të zbatojë urdhërimet e mia; sepse do të të shtojnë ditë të gjata, jetë të gjatë dhe paqe” (Proverbat 3:1, 2). Kjo lidhje rishfaqet në Jerusalemin e ardhshëm qiellor, ku vetëm pema e jetës është e pranishme “në mes të rrugës së saj” (Zbulesa 22:2).

“Kur Zoti krijoi Evën, Ai vendosi që ajo të mos kishte as inferioritet dhe as epërsi ndaj burrit, por që në të gjitha gjërat të ishte e barabartë me të. Çifti i shenjtë nuk do të kishte interes të pavarur nga njëri-tjetri; e megjithatë secili kishte një individualitet në të menduarit dhe të vepruarit. Por pas mëkatit të Evës, pasi ajo ishte e para në shkelje, Zoti i tha asaj që Adami duhet të sundonte mbi të. Ajo duhej t'i nënshtrohej burrit të saj dhe kjo ishte pjesë e mallkimit. Në shumë raste mallkimi e ka bërë fatin e gruas shumë të rëndë dhe jetën e saj një barrë. Epërsinë që Zoti i ka dhënë burrit, ai e ka abuzuar në shumë aspekte, duke ushtruar pushtet arbitrar. Mençuria e pafund hartoi planin e shpëtimit, i cili e vendos racën njerëzore në një provë të dytë, duke u dhënë atyre një provë tjetër»—Ellen G. White, Dëshmi për Kishën vëll. 3, fq. 484.

**Pyetje për diskutim**

`1. Zoti u përball me Adamin në Eden dhe i bëri pyetje që jo vetëm t'i vërtetonte fajin, por edhe ta çonte në pendim. Ky motiv rishfaqet me Kainin (Zanafilla 4:9, 10), Përmbytjen (Zanafilla 6:5–8), Kullën e Babelit (Zanafilla 11:5) dhe Sodomën e Gomorën (Zanafilla 18:21). Si zbulohet ideja e një gjykimi hetimor në këto incidente?`

`2. Pse Eva mendoi se, duke ngrënë nga pema e Njohjes të së mirës dhe së keqes do t'i jepte asaj mençuri? Si mund të shmangim, në kontekstin tonë, të bëjmë një gabim të ngjashëm, domethënë të sfidojmë hapur Fjalën e Perëndisë me shpresën e diçkaje "më të mirë", nga ajo që na ka ofruar Perëndia?`