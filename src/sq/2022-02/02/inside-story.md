---
title:  Histori misioni
date:  08/04/2022
---

#### Jam i vdekur (pjesa 1)

Alfred Maçona

Nuk duhet të isha gjallë, pas një tragjedie rrugore, dy ditë para Krishtlindjes, në Zimbabve.

Në 23 dhjetor, bashkëshortja ime, Fortunata, dhe unë u nisëm nga kryeqyteti Harare, për të kaluar Krishtlindjen me fëmijët tanë në shtëpinë e gjyshërve, në një qytet tjetër. Ndërsa udhëtonim me makinë, shihnim shumë njerëz, që qëndronin në anë të rrugës, me krahun e ngritur, duke shpresuar që një makinë t’i merrte. Vetëm dy ditë para Krishtlindjes, autobusët ishin plot dhe njerëzit përpiqeshin të gjenin një mënyrë të shkonin në shtëpi.

Ne njihnim një grua, që kërkonte makinë, dhe ndaluam ta merrnim. Ndërsa ajo hipte në makinë, një burrë dhe një grua na u lutën t’i merrnim edhe ata. Ne nuk i njihnim, por pamë shqetësimin në fytyrat e tyre dhe pranuam.

Tre pasagjerët u ulën në sediljen e prapme dhe ne të pestë morëm rrugën përsëri.

Papritur, gjithçka u errësua. Më pas, rripi i makinës po më shtrëngonte shumë. Nuk arrija të lëvizja. Gjithçka ishte e zezë. Dëgjova disa zhurma, disa zëra, që dukeshin shumë larg. Kuptova se diçka shumë e keqe kishte ndodhur. Ndieva që makina po tronditej. Dëgjova zhurmën e sirenës së ambulancës apo policisë. Disa momente më vonë, ndieva se më hoqën nga makina dhe më çuan në ambulancë. Një infermiere më pyeti kë doja të merrnin në telefon.

“Çfarë ndodhi?” e pyeta

“Një aksident,” u përgjigj ajo.

I dhashë emrat e dy njerëzve për t’u telefonuar – një pastor dhe një elder.

Në spital, pastori nuk harxhoi kohë. “Do të të çojmë në spitalin e Harares,” tha ai.

Ai pyeti infermieren rreth Fortunatës dhe mësuam se një kamion, që ishte mbrapa nesh, kishte çuar atë dhe dy nga pasagjerët tanë në një spital tjetër. Fortunata kishte hemorragji të brendshme. Pastori kërkoi që ajo të sillej në spitalin ku isha unë.

Dy ambulanca u thirrën. Fortunata dhe unë u nisëm për në Harare. Gjëja e fundit që mbaj mend ishte që na nxorrën me barrel nga spitali.

Gjatë dy ditëve në vazhdim, 24 dhe 25 Dhjetor, Fortunata dhe unë bëmë nga tre operacione secili. Fortunata kishte plagë shumë të rrezikshme, të shkaktuara nga rripi i sigurimit që çau zorrën e hollë. Mjekët hoqën 40 cm nga zorra e saj. Edhe dora dhe këmba e djathtë ishin shumë të vrara dhe mjekët vendosën kunja metalike.

Tek unë, mjekët vendosën pllaka metalike në parakrahun e majtë dhe kunja metalike në këmbën e djathtë. Operacioni më i vështirë ishte në shtyllën kurrizore, e cila kishte lëvizur nga vendi. Mjeku duhet të operonte nëpërmjet pjesës së përparme të qafës, për të vendosur një implant në vertebrën e katërt dhe të pestë. Më vonë, ai më tregoi një radiografi të vertebrave të mia. “Çoje këtë ta shohë çdo doktor, në botë, dhe ai do të të thotë të njëjtën gjë që po të them: ti je i vdekur,” tha ai. “Kjo radiografi më tregon se ti je i vdekur ose i paralizuar nga shpatullat poshtë.”

Dy javë më pas, Fortunata dhe unë dolëm nga spitali për të ndjekur terapi fizike shumë intensive. Kaluam gjashtë javë duke mësuar të ecnim përsëri.

Morëm vesh se 5 njerëz vdiqën në atë aksident. Makina tjetër vinte në drejtimin tjetër dhe u përplasëm ballë për ballë. Makinën tjetër e ngiste një i ri, që ishte i dehur dhe mbi shpejtësinë e lejuar. Më vonë, pamë edhe dy makinat e përplasura. Ishin makina identike; të dyja Honda Fit të kuqe. Matësi i shpejtësisë në makinën time kishte mbetur në 90 km/orë kur ai i makinës tjetër ishte 170 km/orë.

E njohura jonë, ulur në sediljen e pasme, vdiq në vend dhe dy të panjohurit, që morëm si pasagjerë, kishin vdekur një ditë më pas, nga plagët e rënda. Makina, që u përplas me ne, kishte tre pasagjerë. Dy prej tyre, shoferi i dehur dhe një grua e moshuar, ulur pranë tij, kishin vdekur në vend. Një burrë, që kishte qenë ulur në sediljen e prapme, ishte çuar në spital. Nuk morëm vesh ndonjëherë ndonjë lajm rreth tij.

Këto lajme na shokuan. Perëndia shpëtoi jetën e Fortunatës dhe timen në një mënyrë të pabesueshme.

Por mrekullitë nuk mbaruan me kaq.

Katër muaj më vonë, munda të filloja klasat për pastor, në Universitetin Solusi, ashtu si e kisha planifikuar që më parë.

Një pjesë e Ofertave të Sabatit të 13të në vitin 2015, u përdorën për të ndihmuar Universitetin Solusi, për të dyfishuar mencën nga 500 në 1000 vende. Faleminderit për ofertat tuaja, të cilat ndihmojnë shkolla Adventiste si Solusi, të përgatitin pastorë për të predikuar rreth fuqisë së Jezusit dhe ardhjes së Tij të dytë.