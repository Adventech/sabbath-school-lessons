---
title:  Dyshimet e Abrahamit
date:  09/05/2022
---

`Lexoni Zanafilla 16:1–16. Cila është rëndësia e vendimit të Abramit për të shkuar me Agarën, edhe pse Perëndia i premtoi atij? Si përfaqësojnë dy gratë dy qëndrime besimi (Galatasve 4:21–31)?`

Kur Abrami dyshoi (Zanafilla 15:2), Zoti e siguroi pa mëdyshje se do të kishte një djalë. Vite më vonë, Abrami është ende pa një djalë. Edhe pas profecisë së fundit të fuqishme të Perëndisë, Abrami duket se e ka humbur besimin: ai nuk beson më se do të jetë e mundur që të ketë një djalë me Sarain. Sarai, duke u ndjerë e pashpresë, merr iniciativën dhe e nxit atë të përdorë një praktikë të zakonshme të asaj kohe në Lindjen e Afërt të lashtë: të marrë një zëvendësuese. Për këtë shërbim caktohet Agari, shërbëtorja e Sarait. Sistemi funksionon. Ironikisht, kjo strategji njerëzore dukej më efikase sesa besimi në premtimet e Perëndisë.

Pasazhi që përshkruan lidhjen e Sarait me Abramin i bën jehonë historisë së Adamit dhe Evës në Kopshtin e Edenit. Të dy tekstet ndajnë një sërë motivesh të përbashkëta (Sara, si Eva, është aktive; Abram, ashtu si Adami, është pasiv) dhe ndajnë folje dhe fraza të përbashkëta ("i kushtoj vëmendje zërit", "merr" dhe "jap"). Kjo paralele midis dy historive nënkuptojnë mosmiratimin e Zotit për këtë mënyrë veprimi.

Apostulli Pal i referohet kësaj historie për të shprehur mendimin e tij rreth veprave kundrejt hirit (Galatasve 4:23–26). Në të dyja rrëfimet, rezultati është i njëjtë: shpërblimi i menjëhershëm i punës njerëzore jashtë vullnetit të Zotit çon në telashe të ardhshme. Vini re se Zoti mungon gjatë gjithë rrjedhës së veprimit. Sara flet për Perëndinë, por kurrë nuk i flet Atij; as Zoti nuk flet me asnjërin prej tyre. Kjo mungesë e Zotit është e habitshme, veçanërisht pas pranisë intensive të Tij në kapitullin e mëparshëm.

Pastaj Perëndia i shfaqet Agarit, por vetëm pasi ajo të ketë lënë shtëpinë e Abramit. Kjo paraqitje e papritur zbulon praninë e Perëndisë, pavarësisht nga përpjekjet njerëzore për të punuar pa Të. Referenca për "Engjëllin e Zotit" (Zanafilla 16:7) është një titull, që shpesh identifikohet me Zotin, YHWH (shih Zanafilla 18:1, 13, 22). Këtë herë është Zoti që merr iniciativën dhe i njofton Agarit se ajo do të lindë një djalë, Ismaelin, emri i të cilit do të thotë se Zoti e dëgjon (Zanafilla 16:11). Ironikisht, historia, e cila përfundon me idenë e dëgjimit (shama‘), i bën jehonë dëgjimit të fillimit të tregimit, kur Abrami i “dëgjoi” (shama’) zërin e Sarait (Zanafilla 16:2).

`Pse është kaq e lehtë për ne që të kemi të njëjtën mungesë besimi që kishte Abrami këtu?`