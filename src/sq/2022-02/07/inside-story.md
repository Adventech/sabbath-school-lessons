---
title:  Histori misioni
date:  13/05/2022
---

#### Festat apo Perëndinë

Besi Leçina, 35 vjeç

Besi nuk e kuptonte pse Kisha Adventiste e Ditës së Shtatë dukej gjithmonë e mbyllur kur ajo kalonte para, të dielave në mëngjes, në kërkim të ndonjë vendi për të adhuruar.

E irrituar, më në fund, ajo ndaloi të bisedonte me një vajzë adoleshente, që ishte në oborrin e shtëpisë, në një anë të kishës, në Botsvana.

“Kur hapet kjo kishë?” pyeti ajo. “Është gjithmonë e mbyllur.”

“Është kishë Adventiste,” tha vajza. “Por nuk e di a mund të adhurosh atje. Është e vështirë të jesh Adventist.”

“Çdo të thuash?” pyeti Besi.

Vajza i shpjegoi se adhuruesit nuk shkonin në festa dhe nuk përdornin bizhuteri.

“Dhe u pëlqen të shkojnë në kishë të shtunave,” shtoi ajo.

Në Bostvana, e shtuna është dita që të rinjtë shkojnë në festa.

Besi nuk arrite ta imagjinonte të hiqte dorë nga festat dhe të hiqte vëthët. “Nuk mund të adhuroj në këtë kishë!” tha ajo.

Besi ishte rritur në një familje jo-Kristiane dhe dinte shumë pak rreth Perëndisë. Por, gjatë një pushimi të gjatë, midis mbarimit të shkollës së mesme dhe fillimit të universitetit, ajo vendosi se donte të bëhej Kristiane. Vizitoi një numër kishash dhe gjatë kësaj kohe vuri re se kisha Adventiste ishte gjithmonë e mbyllur të dielave.

Atë vjeshtë, Besi shkoi të jetonte në Gaborone, kryeqytetin e Botsvanës, për të studiuar në Universitet. Shumë shpejt, ajo vuri re se shoqja e saj e dhomës, Solofelang, shkonte në kishë çdo të mërkurë, të premte dhe të Shtunë, por nuk i kushtoi shumë vëmendje. Besi vazhdonte të shkonte në festa të shtunave dhe të kërkonte një kishë për të adhuruar të dielave. Por dukej se kishat nuk e përdornin Biblën dhe ajo ndjeu se nuk kishte mësuar asgjë.

Mbas disa muajsh, Besi pyeti shoqen e dhomës: “Çfarë kishe është kjo ku ti shkon tre herë në javë?”

“Kisha Adventiste e Ditës së Shtatë,” u përgjigj Solofelang. “Adhurojmë të shtunave.”

Besi e pa me shumë kujdes shoqen dhe vuri re se ajo nuk përdorte asnjë lloj bizhuterie. Iu kujtua biseda me vajzën, në qytetin e saj dhe mendoi: “Unë nuk mund të adhuroj aty!”

Pas ca kohësh, ajo u lodh së vizituari kisha të ndryshme të dielave dhe filloi të pyeste veten mos ndoshta kisha Adventiste ishte ndryshe. Ajo vendosi të shkonte një herë – por jo të shtunë.

Të mërkurë, Besi shkoi me Solofelang, në një klasë të universitetit, ku studentët adventistë takoheshin për adhurimin e tyre. Asaj i bëri përshtypje prezantimi i pastorit rreth martesës. Ajo dëshironte të martohej, një ditë.

Ajo mësoi se diskutimi rreth martesës do vazhdonte ndaj shkoi përsëri, bashkë me shoqen, të premte. Të shtunë në mëngjes, ajo shkoi me Solofelang në kishë dhe, pas drekës, në një studim Biblik. Që nga ajo ditë, ajo nuk ndaloi së shkuari në kishë të shtunave.

Jeta e Besit filloi të ndryshonte. Ajo e pati të lehtë të hiqte dorë nga bizhuteritë dhe festat. Ajo mësoi se mund të bisedonte me Perëndinë, nëpërmjet lutjes. Njerëzit çuditeshin kur shihnin se Besi kishte ndryshuar dhe i bënin shumë pyetje. Ajo u tregonte rreth besimit të saj, me shumë gëzim.

Besi u pagëzua para mbarimit të vitit shkollor. Shoqja e saj qau nga gëzimi, kur ajo doli nga uji.

Sot, Besi është 35 vjeç, mama e tre fëmijëve dhe mësuese në Akademinë “Porta Lindore” (Eastern Gate), një shkollë e mesme Adventiste, me konvikt, në veri të Botsvanës. Bashkëshorti i saj është menaxheri administrativ i shkollës.

Ajo ka parë ndryshime në jetën e nxënësve – ashtu si ndryshimi që pa në jetën e saj.

“Ndonjëherë, prindërit sjellin fëmijë rebelë te ne,” tha ajo. “Por kur ata largohen, janë krejtësisht ndryshe. Prindërit na thonë: ‘Shumë faleminderit! Fëmija ynë nuk është më i njëjti.’’’

Akademia “Porta Lindore” ndodhet në të njëjtin kampus me shkollën fillore “Porta Lindore”, një projekt i mundësuar nga ofertat e Sabatit të 13të, e cila u hap në Janar 2017. Xhoana, vajza 6-vjeçare e Besit, e cila studion atje, tha: “Lutem që shkolla të sjellë më shumë fëmijë te Perëndia.”