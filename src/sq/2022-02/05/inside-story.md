---
title:  Histori misioni
date:  29/04/2022
---

#### Takohemi në anën tjetër

Okrhain Matengu, 31 vjeç

Njerku im po ulërinte, kur u kthye nga puna.

“Maria!” thirri ai.

Unë e dija ç’vinte më pas. Ai gjithmonë kthehej në shtëpi i inatosur dhe rrihte Mamanë.

Unë isha 5 vjeç dhe, bashkë me vëllezërit kishim shkuar të vizitonim prindërit tanë, në një qytet të vogël, në Namibi. Ne jetonim me gjyshen, në një fshat, rreth 15 km larg, por ishim me pushime.

Mamaja po punonte në kuzhinë. Në kurriz, mbante vëllain e vogël, Tomin, 2 vjeç, të mbështjellë më një rrobë.

Njerku erdhi në derën e kuzhinës.

“Pse nuk është gati darka?” thirri ai dhe i dha një shpullë, në fytyrë, Mamasë.

Mami, duke ulëritur, doli nga porta e mbrapme dhe u përpoq të largohej. Njerku e ndoqi, me një shkop në dorë. Papritur, ai e hodhi shkopin, në drejtim të saj. Mamaja u mundua ta shmangte por shkopi goditi Tomin e vogël.

Kur e qara e Tomit çau ajrin, Mami ndaloi. “Më vrave djalin!” bërtiti ajo.

Fqinjët e rrethuan dhe dikush thirri policinë. Policët thirrën ambulancën. Gjithashtu, ata prangosën njerkun dhe e çuan në burg.

Në spital, Tomi pati operacion urgjent, për shkak të thyerjes së kafkës. Më pas, mjeku, duke qarë, tha se djali kishte dëmtim në tru dhe do e kishte të paralizuar krahun e djathtë. Mamaja dhe familja filluan të qanin. Një burrë, që ishte aty, në një kënd, foli.

“Mund të lutemi?” pyeti ai.

Ai i ngriti duart dhe filloi të lutej. “Ati im qiellor. Unë nuk jam Elia. Dhe as nuk jam më i mirë se sa njerëzit, në këtë dhomë. Por qëndroj këtu, i mbuluar nga hiri i Krishtit. Kujtohu për këta njerëz. Dëgjo sa e fortë është dhimbja e tyre. U bëftë vullneti yt. Lutem në emër të Jezusit. Amen.”

Mbas lutjes, dhoma ishte e heshtur. Ndjeva paqe. Kuptova se ka një Perëndi në Qiell. Ai  burrë e njihte Perëndinë.

Pas dy javësh, Tomi doli nga spitali. Ashtu si kishte thënë mjeku, ai ishte i paralizuar në anën e djathtë. Ai kishte edhe vështirësi për të folur.

Për shumë muaj, mendova rreth lutjes në spital. Kisha shumë dëshirë të bisedoja me Perëndinë, në atë mënyrë. Një vit më vonë, kur isha 6 vjeç, fillova të shkoja në kishën Adventiste, më një kushëri, çdo të shtunë. Gjatë atij viti që shkova, vura re se anëtarët luteshin si ai burri në spital. Dukej se ata e njihnin Perëndinë.

Ndërkohë, jeta e Tomit ishte e mbushur me vuajtje. Një ditë, kur ai ishte 12 vjeç dhe unë 15, ishim ulur poshtë një peme, ndërsa gjyshja po bënte drekën. Papritur, Tomit i ra të fikët dhe ai ra. Kur u përmend, ai thirri: “Po vdes!”. Pastaj u hesht dhe ndaloi së marri frymë.

Gjyshja filloi të thërriste për ndihmë. Unë qaja i dëshpëruar. M’u kujtua burri, që u lut në spital. Lutja ime ishte e shkurtër dhe e drejtpërdrejtë. “Jam i ri,” thashë. “Nuk kam fuqi ta duroj këtë dhimbje. Më jep një mundësi të përgatitem për vdekjen e Tomit.” Në momentin që thashë “Amen”, Tomi tështiu. Ai tështiu tre herë. “Është gjallë!” thirri gjyshja. Unë falenderova Perëndinë.

Kaluan dhjetë vjet dhe unë shkova të jetoja në Uindhuk, kryeqytetin e Namibisë, dhe iu bashkova Kishës Adventiste, kishës që lutej, anëtarët e të cilës e njihnin Perëndinë.

Një ditë, motra më mori në telefon të më thoshte se Tomi ishte i sëmurë. Menjëherë, m’u kujtua lutja ime e dëshpëruar dhe mendova: “Erdhi momenti. Koha ime mbaroi.”

Mora autobusin dhe udhëtova 1,200 km deri në spitalin e Tomit. Ai po luftonte për jetën e tij por diçka ishte ndryshe. Ai kishte paqe.

“Koha ime erdhi,” tha ai. “I jam lutur Perëndisë. Takohemi në anën tjetër. Vazhdo të besosh te Perëndia.”

Tomi vdiq tre ditë më vonë. Por ende i dëgjoj fjalët e tij “Takohemi në anën tjetër. Vazhdo të besosh te Perëndia.”

Mbarova studimet universitare dhe u diplomova në produksion për radio dhe sot punoj si menaxheri i stacionit të Radios Adventiste Botërore, në Namibi. Pres të takoj Tomin, në anën tjetër. Edhe ti mund të presësh të takosh të dashurit e tu. Deri atë ditë, vazhdo të besosh te Perëndia!

Faleminderit për ofertat tuaja misionare, që ndihmojnë për të përhapur lajmin e mirë të ardhjes së Jezusit, në Namibi dhe në gjithë Divizionin e Afrikës Jugore dhe Oqeanit Indian.

Shënime misionare:

-	Puna e parë Adventiste në Namibi filloi në 1937-1938 kur J. Van Der Mere organizoi takime evangjelistike në Uindhok dhe pati 5 pagëzime. Nuk u bë më gjë, deri në vitin 1954 kur u organizua Fusha e Afrikës Jugore – Perëndimore dhe pastor J. J. Becker, pastori i vetëm, që jetonte në jug-perëndim të Afrikës, u bë president.