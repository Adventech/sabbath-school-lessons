---
title:  Shpengimi i mërgimit
date:  28/04/2022
---

`Lexoni Zanafilla 11:8, 9 dhe Zanafilla 9:1; krahaso me Zanafilla 1:28. Pse shpërndarja që bëri Perëndia ishte shpenguese?`

Plani dhe bekimi i Perëndisë për njerëzit ishte që ata “do të “shumoheshin dhe të mbushnin tokën”” (Zanafilla 9:1; krahaso me Zanafilla 1:28). Kundër planit të Perëndisë, ndërtuesit e Babelit preferuan të qëndronin së bashku si njerëz në të njëjtin vend. Një arsye pse ata thanë se donin të ndërtonin qytetin ishte që ata të mos “shpërndaheshin mbi faqen e të gjithë dheut” (Zanafilla 11:4). Ata refuzuan të lëviznin diku tjetër, ndoshta duke menduar se së bashku do të ishin më të fuqishëm se sa do të ishin po të shpërndaheshin. Dhe, në një kuptim, ata kishin të drejtë.

Fatkeqësisht, ata kërkuan të përdorin fuqinë e tyre të bashkuar për të keqen, jo për të mirën. Ata donin të “bënin një emër për veten”, një pasqyrim i fuqishëm i arrogancës dhe i krenarisë së tyre. Në të vërtetë, sa herë që njerëzit, në kundërshtim të hapur ndaj Perëndisë, duan të "bëjnë një emër" për veten e tyre, mund të jemi të sigurt se nuk do të dalë mirë. Asnjëherë nuk ka për të dalë mirë.

Prandaj, në një gjykim kundër vullnetit të tyre të drejtpërdrejtë, Perëndia i shpërndau ata në "faqen e gjithë dheut" (Zanafilla 11:9), pikërisht atë që ata nuk donin që të ndodhte.

Është mjaft interesante që emri Babel, që do të thotë "derë e Perëndisë", lidhet me foljen balal, që do të thotë "ngatërroj" (Zanafilla 11:9). Për shkak se ata donin të arrinin te “dera” e Zotit, sepse e mendonin veten si Zot, përfunduan të hutuar dhe shumë më pak të fuqishëm se më parë.

«Burrat e Babelit kishin vendosur të krijonin një qeveri që duhet të ishte e pavarur nga Perëndia. Megjithatë, midis tyre kishte disa që kishin frikë nga Zoti, por që ishin mashtruar nga pretendimet e të pabesëve dhe ishin futur në planet e tyre. Për hir të këtyre besnikëve, Zoti i vonoi gjykimet e Tij dhe u dha njerëzve kohë për të zbuluar karakterin e tyre të vërtetë. Ndërsa kjo u zhvillua, bijtë e Perëndisë u përpoqën për t'i larguar ata nga qëllimi i tyre; por njerëzit ishin plotësisht të bashkuar në ndërmarrjen e tyre të guximshme për në Qiell. Nëse do të vazhdonin të pakontrolluar, do ta kishin demoralizuar botën që në fillimet e saj. Konfederata e tyre u themelua në rebelim; një mbretëri e krijuar për t'u lartësuar, por në të cilën Perëndia nuk do të kishte asnjë sundim apo nder»—Ellen G. White, Patriarkë dhe Profetë, f. 123.

`Pse duhet të jemi shumë të kujdesshëm në përpjekjen për të «bërë emër» për veten tonë?`