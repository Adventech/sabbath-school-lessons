---
title:  Mallkimi i Kamit
date:  24/04/2022
---

`Lexoni Zanafilla 9:18–27. Cili është mesazhi i kësaj historie të çuditshme?`

Veprimi i Noeut në vreshtin e tij i bën jehonë Adamit në Kopshtin e Edenit. Të dyja tregimet përmbajnë motive të përbashkëta: të ngrënit e frutave dhe të rezultuarit në lakuriqësi; pastaj një mbulesë, një mallkim dhe një bekim. Noeu rilidhet me rrënjët e tij adamike dhe, për fat të keq, vazhdon atë histori të dështuar.

Fermentimi i frutave nuk ishte pjesë e krijimit origjinal të Perëndisë. Noeu u kënaq, më pas humbi vetëkontrollin dhe u zbulua. Fakti që Kami "pa" lakuriqësinë e tij, lë të kuptohet për Evën, e cila gjithashtu "pa" pemën e ndaluar (Zanafilla 3:6). Kjo paralele sugjeron se Kami nuk e "pa" vetëm në mënyrë të fshehtë, rastësisht, lakuriqësinë e babait të tij. Ai shkoi përreth dhe foli për këtë, pa u përpjekur as të kujdesej për problemin e babait të tij. Në të kundërt, reagimi i menjëhershëm i vëllezërve të tij për të mbuluar babain e tyre, ndërsa Kami e la atë lakuriq, denoncoi në mënyrë të ashpër veprimet e Kamit.

Çështja në fjalë këtu ka të bëjë më shumë me respektin e prindërve. Dështimi për të nderuar prindërit tuaj, të cilët përfaqësojnë të kaluarën tuaj, do të ndikojë në të ardhmen tuaj (Eksodi 20:12; krahaso me Efes. 6:2). Prandaj mallkimi do të ndikojë në të ardhmen e Kamit dhe të djalit të tij, Kanaanit.

Sigurisht, është një gabim i rëndë teologjik dhe një krim etik të përdoret ky tekst për të justifikuar teoritë raciste kundër kujtdo. Profecia është rreptësisht e kufizuar për Kanaanin, djalin e Kamit. Autori biblik ka parasysh disa nga praktikat korruptive të kanaanitëve (Zanafilla 19:5–7, 31–35).

Përveç kësaj, mallkimi përmban një premtim bekimi, duke luajtur me emrin "Kanaan", i cili rrjedh nga folja ‘kana‘, që do të thotë "nënshtroj". Është nëpërmjet nënshtrimit të Kanaanit që populli i Perëndisë, pasardhësit e Semit, do të hyjë në Tokën e Premtuar dhe do të përgatisë rrugën për ardhjen e Mesisë, i cili do ta zgjerojë Jafetin "në çadrat e Semit" (Zanafilla 9:27). Ky është një aludim profetik për zgjerimin e besëlidhjes së Perëndisë me të gjitha kombet, që do të përqafojë mesazhin e shpëtimit të Izraelit për botën (Dan. 9:27, Isaia 66:18–20, Romakëve 11:25). Mallkimi i Kamit, në fakt, do të jetë një bekim për të gjitha kombet, përfshirë cilindo pasardhës të Kamit dhe Kanaanit, që pranojnë shpëtimin e ofruar nga Zoti.

`Noeu, “heroi” i Përmbytjes, i dehur? Çfarë duhet të na thotë kjo se sa të meta kemi ne të gjithë dhe pse kemi nevojë për hirin e Perëndisë në çdo moment të jetës sonë?`