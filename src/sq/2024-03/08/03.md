---
title:  Jezusi dhe Fëmijët
date:   19/08/2024
---

`Lexoni Marku 10:13-16. Çfarë bëri Jezusi për ata që i sollën fëmijët tek Ai?`

Ndërkohë që fëmijët dëshiroheshin shumë në botën e lashtë (veçanërisht djemtë në një kulturë dominante mashkullore), lindja dhe fëmijëria nuk ishin të lehta. Pa përkujdesjen moderne mjekësore, rreziqet për nënat gjatë lindjes, foshnjave, dhe fëmijëve ishin të larta. Shumë kultura kishin mjekime tradicionale për të mbrojtur këta individë të brishtë ndaj forcave të këqija.

Megjithëse fëmijët ishin të dëshirueshëm, kishin një status të ulët social, në nivel me atë të skllevërve (Gal. 4:1, 2). Në botën Greko-Romake, ata që ishin të deformuar ose të padëshirueshëm ekzpozoheshin, madje hidheshin në lumë. Djemtë kishin më shumë vlerë se vajzat; ndonjëherë foshnjat vajza liheshin të vdisnin. Me raste këto foshnja të braktisura "shpëtoheshin", dhe rriteshin si skllave.

Dishepujt mesa duket nuk e kishin kuptuar mësimin e Jezusit tek Marku 9 në lidhje me hyrjen në mbretërinë e Zotit si një fëmijë (Marku 9:33-37). Tani qortojnë ata që sollën fëmijët tek Jezusi për t'i bekuar, ndoshta duke menduar se Ai nuk do kishte kohë për një detyrë kaq të thjeshtë.

Por e kishin gabim. Jezusi mërzitet. Përgjatë Markut, Jezusi ka disa reagime pikante ndaj njerëzve, dhe mund të themi se një nga reagimet e Tij të forta ndaj njerëzve ishte kur i mbanin fëmijët larg prej Tij.

Ai insiston fort se dishepujt nuk duhet t'i pengojnë fëmijët të vijnë tek Ai. Pse? Sepse mbretëria e Perëndisë u përket atyre, dhe dikush duhet të hyjë në të duke qenë si një fëmijë - ku i referohet një besimi të thjeshtë dhe të brendshëm ndaj Zotit.

"Kujdesuni që karakteri juaj të mos keq-prezantojë Jezusin. Mos i mbani të vegjëlit larg Tij, duke qenë të ftohtë dhe të ashpër. Asnjëherë mos u jepni shkas të ndihen sikur qielli nuk do të ishte një vend i kënaqshëm për ta, nëse atje do të ishe edhe ti. Mos flisni për fenë si diçka që fëmijët nuk mund ta kuptojnë, ose si një veprim sikur nuk mund ta pranojnë Krishtin gjatë fëmijërisë së tyre. Mos u jepni përshtypjen e gabuar se feja e Krishtit është një fe e zymtë, dhe se, kur vjen tek Shpëtimtari duhet të heqin dorë nga gjithçka që e bën jetën të gëzueshme" - Ellen G. White, The Ministry of Healing, f. 43, 44.

`Si mund ta tregoni/prezantoni Jezusin më mirë ndaj fëmijëve që ju rrethojnë?`