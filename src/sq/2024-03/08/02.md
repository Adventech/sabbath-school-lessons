---
title:  Plani i Perëndisë për Martesën
date:   18/08/2024
---

`Lexoni Marku 10:1-12 si dhe Zanafilla 1:27 dhe Zanafilla 2:24. Çfarë kurthi fshihej mbrapa pyetjes së Farisenjve në lidhje me divorcin, dhe çfarë mësime dha Jezusi përmes përgjigjes së Tij?`

Në këtë pasazh, Farisenjtë e pyesin Jezusin nëse është e ligjshme që një njeri ta divorcojë gruan e tij. Mes Farisenjve divorci konsiderohej i ligjshëm. Ku bazohej kjo pyetje. Shkolla e Shamait ishte më e kufizuar - vetëm për ata që nuk kanë fëmijë, neglizhojnë detyrat martesore, emocionale, ose shkelin kurorën. Shkolla e Hillelit ishte më tolerante, duke e lejuar divorcin për pothuajse çfarëdo arsye, megjithëse procesi për të dhënë divorcin ishte më kompleks, duke u përpjekur ta frenonte atë.

Pra, mund të dukej pak e çuditshme që ata pyesin Jezusin nëse divorci është i pranueshëm apo jo. Mbrapa kësaj pyetjeje fshihej kurthi për ta futur Jezusin kundër Herodit Antipas, drejtues i zonës në lindje të Jordanit, ku gjendej Jezusi në këtë moment. Antipasi e kishte divorcuar gruan e tij dhe ishte martuar me Herodianën, gruan e vëllait të tij. Herodi i kishte prerë kokën Gjon Pagëzorit për shkak se e qortoi në lidhje me këtë marrëdhënie të neveritshme (shiko Mat. 14:1-12).

Jezusi i përgjigjet pyetjes së tyre me të Tijën, kur i pyet Farisenjtë se çfarë kishte urdhëruar Moisiu në lidhje me këtë. Pasazhi që i referohen Farisenjtë gjatë përgjigjes është marrë nga Ligji i Përtërirë 24:1-4, që përshkruan një rast të veçantë të martesës pas divorcit. Izraelitët në ditët e Moisiut e praktikonin tashmë divorcin. Rasti i përshkruar te Ligji i Përtërirë 24 ishte dhënë për të mbrojtur gruan. Por, në ditët e Jezusit kjo ishte shtrembëruar nga Shkolla e Hillelit, që ta bënte më të lehtë divorcin për pothuajse çfarëdo arsye. Kështu, ligji që ishte dhënë për të mbrojtur gruan, u përdor për ta bërë më të lehtë që ajo të hidhej mënjanë.

Në vend që ta debatojë këtë rast te Ligji i Përtërirë 24, Jezusi i referohet idesë origjinale të Perëndisë në lidhje me martesën, te Zanafilla 1 dhe 2. Ai thotë se në fillim Zoti bëri një burrë dhe një grua (Zan. 1:27), dy individë. Pastaj kombinon këtë të vërtetë me Zanafilla 2:24, ku një burrë lë prindërit e tij dhe bashkohet me gruan e tij, dhe të dy bëhen një mish i vetëm. Ky koncept i unitetit bëhet baza e pohimeve të Jezusit për lidhjen e martesës. Atë që Zoti e ka bashkuar, njerëzit të mos e ndajnë.

`Çfarë mund të bëjë bashkësia juaj për të forcuar martesën? Si mund të ndihmoni ata që kanë probleme me martesën e tyre?`