---
title:  A Mund të Pini nga Kupa Ime?
date:   21/08/2024
---

`Lexoni Marku 10:32-45. Si tregohet në këto vargje injorimi i vazhdueshëm i dishepujve jo vetëm për misionin e Jezusit, por në lidhje me atë se çdo të thotë të ndjekësh Atë?`

Jezusi po afrohet edhe më shumë drejt Jeruzalemit gjatë udhëtimeve të Tij, dhe rrugës iu tregon dishepujve të Tij se çfarë do të ndodhë atje. Nuk është një skenar që e besojnë apo duan ta dëgjojnë. Specifikimet e Jezusit në lidhje me vdekjen dhe ringjalljen e Tij janë mbresëlënëse. Por, kur nuk do që ta dëgjosh është e lehtë ta injorosh.

Mesa duket kjo është ajo që bëjnë Jakobi dhe Gjoni teksa vijnë tek Jezusi me një kërkesë private. Jezusi, me të drejtë, u kërkon të jenë më specifikë, dhe ata i përgjigjen se duan të ulen në të djathtën dhe të majtën e lavdisë së Tij. Është e lehtë t'i kritikosh për kërkesën e tyre si egocentrike. Por këta dy burra janë përkushtuar ndaj shërbesës së Jezusit, dhe dëshira e tyre ndoshta nuk ka qenë egoiste në vetvete.

Jezusi përpiqet të thellojë të kuptuarit e tyre, në lidhje me atë që po kërkojnë. Ai i pyet nëse mund të pinë kupën e Tij apo të pagëzohen me pagëzimin e Tij. Kupa e Tij do të jetë kupa e vuajtjeve në Gjetsemani dhe në kryq (krahasoni me Markun 14:36), dhe pagëzimi i Tij do të jetë vdekja dhe varrimi i Tij (Marku 15:33-47), ku ngjarjet atje janë paralel me pagëzimin e Tij tek Marku 1.

Por Jakobi dhe Gjoni nuk e shohin këtë. Ata përgjigjen tepër lehtë se janë të aftë për këtë. Pastaj Jezusi profetizon se në fakt ata do të pinë kupën e Tij dhe do të pagëzohen me pagëzimin e Tij. Jakobi është i pari nga apostujt që vdiq si martir (Veprat 12:2). Gjoni ishte ai që jetoi më gjatë nga të gjithë apostujt dhe u burgos në Patmos (Zb. 1:9). Por Jezusi tregon se vendet e lavdisë caktohen nga Perëndia.

Si u përgjigjën dishepujt e tjerë ndaj përgjigjes që dha Jezusi? Jo shumë mirë. E njëjta fjalë Greke, aganakteo "të inatosesh", është përdorur tek Marku 10:41 si dhe tek Marku 10:14, në lidhje me inatin e Jezusit kur i mbanin fëmijët larg Tij.

Jezusi pastaj mbledh grupin për t'i dhënë mësimin e Tij më të thellë. Ai tregon se drejtuesit Johebrenj e përdorin fuqinë për avantazhe personale. Por në mbretërinë e Zotit fuqia duhet të përdoret gjithmonë për të forcuar dhe bekuar të tjerët. Jezusi prin rrugën si Mbret i mbretërisë së Perëndisë. Si? Duke dhënë jetën e Tij si shpengim - gjë të cilën ndjekësit e Tij nuk prisnin ta dëgjonin.

`Çfarë do të thotë si i Krishterë të jesh një "shërbëtor" për të tjerët? Pra, si e manifestoni këtë parim në ndërveprimet tuaja të përditshme me njerëzit?`