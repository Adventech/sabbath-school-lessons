---
title:  'Çfarë Do që të Bëj për Ty?'
date:   22/08/2024
---

`Lexoni Marku 10:46-52. Si reagoi Bartimeu kur po kalonte Jezusi?`

Deri në këtë pikë në Ungjillin e Markut, me pak përjashtime, Jezusi u ka thënë njerëzve të heshtin në lidhje me mrekullitë e Tij dhe, se kush është Ai. Në këtë histori, teksa largohet nga Jeriko, një i verbër që lypte rrugës, kur dëgjon se është Jezusi nga Nazareti, fillon të bërtasë, " 'Jezus Bir i Davidit, ki mëshirë për mua!' " (Marku 10:47). Duke pasur parasysh motivin zbulesë/sekret që karakterizon librin, turma bën rolin e atyre që përpiqen të ruajnë heshtjen, ndërkohë që nuk arrijnë dot të ndalojnë lypësin që bërtet.

Por Bartimeu nuk pengohet dhe bërtet edhe më fort, " 'Bir i Davidit, ki mëshirë për mua!' " (Marku 10:48). Fjalët e tij janë një rrëfim besimi tek Jezusi si Mesia dhe një konfidencë/siguri se Ai mund ta shërojë. Titulli "Bir i Davidit" në ditët e Jezusit kishte dy koncepte, që lidheshin me të - restaurimi i një mbreti në fronin e Izraelit (krahaso me Isaia 11; Jer. 23:5, 6; Jer. 33:15; Ezek. 34:23, 24; Ezek. 37:24; Mik. 5:2–4; Zak. 3:8; Zak. 6:12), dhe, se ky personazh mund të shërojë dhe dëbojë demonët.

Jezusi ndalon dhe kërkon që t'i sjellin të verbërin. I verbëri hodhi rrobën e tij dhe erdhi tek Jezusi. Të verbërit në ditët e Jezusit ishin të fundit në shoqëri, bashkë me vejushat dhe jetimët. Këta ishin individë nën nivelin e jetës dhe vërtet në rrezik. Rroba ishte e vetmja gjë që kishte ky njeri. Hedhja e saj tregon se kishte besim se Jezusi do ta shëronte.

Jezusi nuk e zhgënjen. Në fakt, kushdo që vjen tek Ai për ndihmë, gjithmonë e merr atë që kërkon. Jezusi bën të njëjtën pyetje që i bëri Jakobit dhe Gjonit tek Marku 10:36, " 'Çfarë dëshiron të bëj për ty?' " (Marku 10:51). Pa hezitim, i verbëri kërkon t'i kthehet drita e syve, gjë që Jezusi e restauron menjëherë. I verbëri e ndjek gjatë rrugës.

Kjo histori është mbyllja e pjesës së dishepullizimit tek Marku, duke qenë kështu një përfundim bashkë me historinë tjetër të shërimit të një të verbëri tek Marku 8:22-26. Të dyja historitë ilustrojnë se, të jesh dishepull do të thotë ta shohësh botën me sy të rinj, ndonjëherë jo qartësisht në fillim, por gjithmonë duke ndjekur Jezusin teksa drejton.

`A keni thërritur ndonjëherë, "Jezus, Bir i Davidit, ki mëshirë për mua!" ? Çfarë ndodhi dhe çfarë mësuat nga kjo eksperiencë?`