### Ungjilli i Markut

Që në fillim të Markut lexuesi kupton se kush është Jezusi - Mesia, Biri i Perëndisë (Marku 1:1). Megjithatë, personazhet në histori kanë vështirësi të kuptojnë se kush është Ai dhe cili është misioni i Tij - përveç të demonizuarve. Ata e dinë ekzaktësisht se kush është Ai! Demonët e njohin Atë dhe dridhen para fjalëve të Tij të lavdishme.

Por Jezusi nga ana tjetër vazhdimisht i urdhëron që të heshtin në lidhje me këtë informacion. Pse urdhërohen të heshtin? Studiuesit e Biblës përgjatë shekujve kanë menduar në lidhje me këtë pyetje. Madje ka edhe një term për këtë - Sekreti Mesianik. Përse një ungjill do që të heshtim në lidhje me atë se kush është Jezusi?

Ajo që del qartë në këtë udhëtim përgjatë Ungjillit të Markut është se, jo vetëm që ka sekret në këtë libër – por, gjithashtu ka edhe zbulesa të mahnitshme. Mund të quhet me të drejtë Motivi Zbulesë/Sekret, dhe gjendet përgjatë Ungjillit të Markut, megjithëse në fund të gjitha sekretet çuditërisht përfundojnë, duke u zëvendësuar nga zbulesa e fuqishme e Jezusit.

Marku mund të ndahet në dy pjesë kryesore - në fakt dy gjysma. Kapitulli një deri afër fundit të kapitullit tetë ka të bëjë me pyetjen thelbësore, Kush është Jezusi? Përgjigjja shfaqet në mësimet dhe mrekullitë e Tij. Herë mbas here Ai mposht të keqen, sjell shpresë ndaj të shtypurve, dhe mëson të vërtetat bindëse që depërtojnë në zemër të ekzistencës njerëzore. Të gjitha këto i kujtojnë lexuesit se Ai është Mesia, Krishti, të cilin populli Hebre e ka pritur për kaq shumë kohë.

Megjithatë, vetëm nga gjysma e librit dikush, jo i demonizuar, deklaron se kush është Ai, dhe rrjedhimisht i përgjigjet pyetjes së gjysmës së parë të librit në lidhje me identitetin e Krishtit. Ky person është Pjetri, i cili deklaron, " 'Ti je Krishti' " (Marku 8:29).

Gjysma e dytë e Markut, nga Marku 8:31 deri në fund të librit, i përgjigjet pyetjes tjetër, Ku po shkon Jezusi? Përgjigjja është tronditëse. Ai po shkon drejt kryqit, mënyrës më të turpshme dhe poshtëruese për të vdekur sipas botës Romake. Dhe është një destinacion kaq i papritur për Mesian, sa ndjekësit e Tij mendojnë se ai do të mposhtë Romën dhe do të themelojë Izraelin si një komb të fuqishëm.

Dishepujt murmuritës të Jezusit nuk mund ta kuptojnë dot atë që Ai thotë. Teksa libri vijon, ata bëjnë edhe më pak pyetje në lidhje me këtë temë të dhimbshme, derisa në fund ngelen pa fjalë para të vërtetës së hidhur.

Gjërat duken edhe më keq, kur Jezusi konfronton drejtuesit fetarë, të cilët thurrin komplot kundër Tij. Dishepujt, plot shpresë për një mbretëri të lavdishme, tronditen nga arrestimi, gjyqi dhe kryqëzimi, që shkatërrojnë pritjet e tyre.

Por gjatë gjithë kësaj, Jezusi ruan një mesazh të qartë dhe të qëndrueshëm në lidhje me çështjen se ku po shkon dhe çfarë kuptimi ka që do të vdesë dhe do të ngjallet sërish. Buka dhe kupa e Darkës së Fundit përfaqësojnë trupin dhe gjakun e Tij (Marku 14:22-25), dhe, se Ai do të bëhet shpëtimi i shumë njerëzve (Marku 10:45).

Kjo nuk do të thotë se Ai shkoi në kryq me një qetësi stoike. Në Gjetsemani Ai vuan për këtë vendim (Marku 14:32-42), dhe në kryq thërret me dëshpërim, " 'Perëndia Im, Perëndia Im, përse më ke braktisur?' " (Marku 15:34). Ungjilli i Markut na tregon errësirën që përjetoi Krishti, koston e shpëtimit tonë. Por kryqi nuk është fundi i udhëtimit. Pas ringjalljes së Tij, Ai planifikon një takim me dishepujt e Tij në Galile - dhe siç e dimë, kështu filloi kisha e Krishterë.

Është një histori shumë mbresëlënëse, e treguar me një stil të shpejtë, pa shumë komente nga vetë autori i Ungjillit. Ai thjesht tregon historinë, dhe pastaj lë fjalët, veprat që të flasin vetë në lidhje me jetën dhe vdekjen e Jezusit nga Nazareti.

_Thomas R. Shepherd, PhD, DrPH, është profesor kërkues i Dhiatës së Re në Seventh-day Adventist Theological Seminary, Andrews University. Ai dhe bashkëshortja e tij, Sherry, kanë dy fëmijë të rritur dhe gjashtë nipër e mbesa._