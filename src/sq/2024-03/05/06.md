---
title:  Një Lloj Tjetër Mesie
date:   01/08/2024
---

`Lexoni Marku 6:34-52. Me çfarë problemi u përballën Jezusi dhe dishepujt e Tij dhe si u zgjidh?`

Pasi dishepujt u kthyen nga misioni i tyre, ata shkuan me Jezusin në një zonë të largët në brigjet lindore të Detit të Galilesë, në mënyrë që të pushonin. Por një turmë e madhe prej 5 000 njerëzish mbërritën më parë se ata. Jezusi i shikon që janë si dele pa bari. Ai i mëson gjatë gjithë ditës.

Në mbrëmje dishepujt rekomandojnë që ta shpërndajnë turmën në mënyrë që të gjejnë ushqim, por Jezusi iu kërkon atyre që të ushqejnë turmën. Dialogu që vijon (Marku 6:35-38) ilustron se dishepujt mendojnë me mendjen njerëzore sesi ta zgjidhin problemin. Megjithatë, Jezusi e zgjidh problemin duke bërë mrekulli dhe, duke ushqyer turmën e madhe vetëm me pesë bukë dhe dy peshq.

Karakteristikat në këtë histori nxjerrin në pah konceptin e Mesias gjatë ditëve të Jezusit. Pritej që Mesia të çlironte Izraelin nga armiqtë dhe të sillte drejtësinë dhe paqen. Një numër i madh njerëzish në një shkretëtirë kishin konotacione luftarake dhe revolte (krahasoni me Gjonin 6:14, 15; Veprat 21:38).

Ky konotacion përforcohet nga referenca e Jezusit, që i shikon njerëzit si "dele pa bari", një citat nga Numrat 27:17, ku Moisiu i kërkon Zotit të zgjedhë një drejtues për Izraelin pas tij. Kjo frazeologji në lidhje me një bari për popullin e Perëndisë shfaqet edhe në vende të tjera në Dhiatën e Vjetër, veçanërisht kur i referohet mungesës së një drejtuesi apo mbreti në Izrael (krahasoni me 1 Mbretërve 22:17; 2 Kron. 18:16; Ezek. 34:5, 6).

Por Jezusi nuk i përmbush pritjet e tyre të gabuara. Përkundrazi, Ai dërgon dishepujt e Tij që të shpërndajnë turmën. Dhe, çfarë bën Ai në vend që të ngrejë një revoltë kundër Romës? Ai tërhiqet në një mal për t’u lutur - nuk ishte ajo gjë që prisnin njerëzit.

Në vend të pamjes popullore se Mesia vjen si mbret që të çlirojë Izraelin, Ai vjen të çlirojë njerëzit nga prangat e mëkatit. Ecja e Tij në ujë iu tregon dishepujve se Ai është në fakt Zot i natyrës. Por Ai nuk vjen të zotërojë, por të japë jetën e Tij si shpengim për shumë njerëz (Marku 10:45).

`Çfarë duhet të na tregojë kjo histori sesa e rëndësishme është për ne të kuptuarit e profecisë? Nëse një kuptim i gabuar i ardhjes së parë të Krishtit përfundoi keq për disa, mendoni sa më keq do të ishte një kuptim i gabuar në lidhje me ardhjen e Tij të Dytë?`