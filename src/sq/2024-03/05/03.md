---
title:  A Mund të Dëgjosh Pëshpëritje Gjatë një Bërtitjeje?
date:   29/07/2024
---

`Lexoni Marku 5:1-20. Çfarë mund të mësojmë në lidhje me konfliktin e madh nga kjo histori, si dhe në lidhje me fuqinë e Jezusit?`

Nëse nata e mëparshme në liqen ishte e paharrueshme, mbërritja në Gadarenas mëngjesin tjetër ishte po aq mbresëlënëse. Historia e të demonizuarit jepet me detaje prekëse. I zgjidhur nga çdo përmbajtje, ai jetonte në varreza dhe e lëndonte veten me gurë të mprehtë. "Askush s'kishte mundur ta lidhte" (Marku 5:4) - dhe më pas takoi Jezusin.

I demonizuari u turr drejt Jezusit - nuk ka asnjë fjalë në lidhje me dishepujt (ndoshta ia mbathën me vrap). Kur ky burrë u afrua tek Jezusi, ra përmbys para Tij. Fjala "ra përmbys" është përkthim i foljes Greke proskyneō, që zakonisht përkthehet "të adhurosh". Duket se ky burrë e dalloi se Jezusi ishte Dikush, që mund ta ndihmonte. Por kur hapi gojën, demonët përbrenda i bërtitën Jezusit, kush mund të dëgjonte pëshpëritjen e këtij njeriu para të bërtiturave të demonëve. Kur i kërkuan të dëboheshin në një tufë derrash, Jezusi i lejoi të shkonin atje. E gjithë tufa, rreth dy mijë derra, u turrën nga gremina dhe u mbytën në det. Kjo ishte një katastrofë financiare për pronarët.

Ajo që të mahnit është se demonët e dinin ekzaktësisht se kush ishte Jezusi dhe, gjithashtu e dinin që ishin të pafuqishëm para Tij, dhe për këtë arsye iu "lutën" dy herë (Marku 5:10, 12) që të bënte atë që i kërkuan. Duket qartë se e dinin fuqinë që Ai kishte mbi ta.

Kjo histori ka dy karakteristika kryesore. Së pari, është e mbushur me gjëra të ndotura sipas ligjit të Dhiatës së Vjetër. Varret dhe të vdekurit ishin të papastër (Num. 19:11, 16). Gjakrrjedhja e bënte dikë të papastër (Levitiku 15). Derrat ishin të papastër (Lev. 11:7).

Por, së dyti, ajo që nxjerr këtë në pah është beteja midis forcave të së mirës dhe të së keqes. Jezusi dëbon demonët (dy pikë për Jezusin), demonët vrasin derrat (dy pikë për Satanin). Banorët e qytetit i kërkojnë Jezusit të largohet (dy pikë për Satanin), por Jezusi dërgon atje burrin e shëruar si dëshmitar të Tij (tri pikë për Jezusin). Në një farë mënyre ky njeri nuk kishte gjasa të bëhej misionar, por me siguri kishte një histori të mrekullueshme për të treguar.

`Çfarë shprese mund të nxirrni nga kjo histori në lidhje me fuqinë e Jezusit për t'ju ndihmuar në çfarëdo sfide që po kaloni?`