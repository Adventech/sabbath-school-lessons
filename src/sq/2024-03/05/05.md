---
title:  Refuzimi dhe Pranimi
date:   31/07/2024
---

`Lexoni Marku 6:1-6. Pse njerëzit nga qyteti i Jezusit e refuzuan Atë?`

Zakonisht kur dikush nga një qytet i vogël bëhet i njohur, bashkëqytetarët e tij nxiten nga kureshtja. Por, kjo nuk ndodh në Nazaret. Ata u ofenduan dhe u çuditën me suksesin e Jezusit si një mësues dhe shërues. Nga një ndërtues Ai u bë një mësues, dhe kjo ishte e vështirë që ta pranonin. Mund të ketë pasur edhe ndonjë pakënaqësi ngaqë shumicën e mrekullive i bëri në Kapernaum (shiko Luka 4:23). Dhe mbasi kishte pasur një mospajtim me familjen e Tij (Marku 3:31-35).

`Lexoni Marku 6:7-30. Çfarë kontrasti ka midis misionit të Dymbëdhjetë Apostujve dhe prerjes së kokës së Gjon Pagëzorit?`

Kjo është historia e tretë sanduiç tek Marku (shikoni mësimin 3). Misioni i Dymbëdhjetë Apostujve për ta çuar mesazhin e Jezusit kudo qëndron në kontrast të thellë me burgosjen dhe heshtjen e Pagëzorit. Dishepujt u udhëzuan të udhëtojnë me pak gjëra dhe të mbështeten tek të tjerët. Kjo strategji në fakt i bën misionarët të mbështeten tek njerëzit, të cilëve iu shërbejnë, gjë që i ndihmon të lidhen me ata që kanë nevojë për mesazhin e tyre.

Por Pagëzori nuk kishte një lidhje të tillë me Herodin dhe familjen e Tij. Vdekja e Gjonit tregohet me detaje shokuese teksa Herodiada përfitoi nga epshet e Herodit dhe thuri komplotin për të vrarë Gjonin. E bija e Herodiadës thellon skandalin e këtij plani, duke bërë kërkesën që t'i serviret koka e Pagëzorit në një pjatë.

Shuarja e zërit të Pagëzorit ndodh në të njëjtën kohë kur Dymbëdhjetë Apostujt shpallin pendesën, ashtu siç bëri edhe Pagëzori. Vdekja e Gjonit paraprin atë të Jezusit. Gjoni u vra, u varros dhe u raportua se u ringjall (Marku 6:14-16, 29), ashtu siç do të ndodhte edhe me Jezusin (Marku 15 dhe 16). Këto histori paralele na drejtojnë drejt krizës që do të bjerë mbi Jezusin dhe ndjekësit e Tij.

`A jeni refuzuar ndonjëherë ashtu si Jezusi apo keni kaluar ndonjë vështirësi të tillë për ta kuptuar këtë? Çfarë keni mësuar nga këto eksperienca, që mund t'ju ndihmojnë ndoshta herën tjetër kur të ndodhë diçka e ngjashme?`