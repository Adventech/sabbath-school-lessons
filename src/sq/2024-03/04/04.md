---
title:  Arsyeja e Shëmbëlltyrave
date:   23/07/2024
---

`Lexoni Marku 4:10-12. Pse Jezusi mësonte me anë të shëmbëlltyrave?`

Një lexim sipërfaqësor i këtyre vargjeve të jep përshtypjen se Jezusi mësoi me anë të shëmbëlltyrave që t'i mbante të jashtmit në errësirë. Por kjo perspektive nuk përshtatet me veprat e Jezusit në pjesët e tjera tek Marku. Tek Marku 3:5, 6, Jezusi vajton për zemër-ngurtësinë e drejtuesve fetarë. Tek Marku 3:22-30, Jezusi i merr seriozisht argumentet e skribëve dhe shpjegon në detaje përse e kanë gabim. Tek Marku 12:1-12 drejtuesit fetarë e kuptojnë se shëmbëlltyra e vreshtit ishte për ta. Në fakt është një paralajmërim se ku po i çon komploti që po thurrin kundër Tij dhe pasojat e tmerrshme që do të vijojnë. Nëse nuk do merakosej për ta, Ai nuk do i paralajmëronte. Rrjedhimisht, fjalët e Jezusit tek Marku 4 kanë nevojë për një vështrim më të afërt në mënyrë që të kuptojmë thelbin e Tij. Jezusi po parafrazon Isaian 6:9, 10.

`Lexoni Isaia 6:1-13. Çfarë ndodh me Isaian këtu, dhe çfarë mesazhi i jepet për t'ia përcjellë Izraelit?`

Isaia në tempull shikon një vegim nga Zoti dhe tronditet nga lavdia e Perëndisë dhe papastërtia e vet. Zoti e pastron atë dhe e ngarkon me një mesazh tronditës. Ashtu si tek Marku, duket sikur nuk përshtatet me pjesën tjetër të Isaias ku shprehet shumë ngushëllim për popullin e Perëndisë.

Tek Isaia 6 mesazhi jepet për të tronditur popullin në mënyrë që të zgjohen dhe të kthehen nga rrugët e tyre të këqija. Tek Marku, çelësi për të kuptuar fjalët e Jezusit gjendet tek Marku 3:35. Që të kuptojmë fjalët dhe mësimet e Jezusit është e nevojshme të bëjmë vullnetin e Perëndisë (Marku 3:35). Kjo na sjell në familjen e Jezusit. Ata që tashmë kanë vendosur se Jezusi është i pushtuar nga djalli nuk kanë për të dëgjuar.

Thelbi i citimit të Isaias 6 nga Jezusi nuk është se Zoti i mban jashtë njerëzit, por se idetë e tyre të paramenduara dhe ngurtësimi i zemrës janë ato që i pengojnë të pranojnë të vërtetën që i shpëton.

Kjo e vërtetë është koncepti mbizotërues tek shëmbëlltyra e farës. Secili zgjedh se çfarë terreni do të jetë. Të gjithë vendosin për veten nëse do t'i dorëzohen Jezusit. Në fund, të gjithë zgjedhim.