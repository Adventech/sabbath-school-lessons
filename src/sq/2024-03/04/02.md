---
title:  Shëmbëlltyra e Mbjellësit
date:   21/07/2024
---

`Lexoni Marku 4:1-9. Cilat janë pjesët e ndryshme të tokës, dhe çfarë ndodh me farën që bie në to?`

Kur lexojnë shëmbëlltyrat e Jezusit në Ungjijtë, njerëzit shpesh kalojnë shpejt tek interpretimi që jep Jezusi. Në fund të fundit, a nuk është ky thelbi i këtyre shëmbëlltyrave - të mësojmë diçka shpirtërore për jetën e Krishterë? Po, por ndonjëherë, përveç komenteve si "Mbretëria e Zotit i ngjan", ose "Ai që ka veshë, le të dëgjojë", Jezusi nuk e shpjegon shëmbëlltyrën.

Rrjedhimisht, është mirë ta marrim shtruar dhe thjesht të analizojmë vetë historinë, në mënyrë që të kuptojmë drejtimet e ndryshme, që dalin nga karakteristikat e tyre narrative. Nëse e bëjmë këtë me shëmbëlltyrën e mbjellësit dalin disa ide. Fara është e njëjtë në secilin rast, por bie në terrene të ndryshme në tokë. Terreni i tokës ndikon shumë në rezultatin e farës. Në vend që të jetë një histori e vazhdueshme, shëmbëlltyra në fakt ka katër histori individuale, që tregohen për secilin rast. Kohëzgjatja e historisë rritet me secilën histori vijuese.

Fara që bie në rrugë konsumohet menjëherë nga zogjtë. " 'Dhe ndodhi që kur hidhte farën, një pjesë e farës ra gjatë rrugës dhe zogjtë e qiellit erdhën dhe e hëngrën' " (Marku 4:4).

Fara që bie në tokën e gurtë ka nevojë për disa ditë ose javë që të dështojë, ku përfshihet djegia nga dielli.

Fara që bie midis ferrave zgjat edhe më shumë para fundit të saj, mbasi mbytet nga gjembat.

Fara që bie në tokë të mirë është ajo që zgjat më shumë, gjatë gjithë sezonit të rritjes, siç ndodh zakonisht me drithërat.

Tre nga rastet kanë të bëjnë me dështimin; vetëm rasti i fundit ka sukses dhe jep fryt të bollshëm. Zgjatja e historive, që është më e gjatë në rastin vijues, dhe fakti se vetëm një prej historive përfundon me sukses, tregon rrezikun e dështimit, por bollëkun e suksesit.

Shëmbëlltyra me sa duket tregon koston e dishepullizimit dhe rrezikun që përfshihet me të, por bollëkun e shpërblimit nëse ndjek Jezusin.

`Cilat janë disa nga mësimet shpirtërore që mund të mësojmë nga natyra?`