---
title:  Interpretimi i Jezusit
date:   22/07/2024
---

Jezusi kishte përfunduar me shëmbëlltyrën pa dhënë menjëherë shpjegime. Sipas tekstit tek (Marku 4:1), Jezusi e tregoi para "një turme të madhe". Vetëm më vonë, në një grup më të vogël (Marku 4:10), Ai shpjegon kuptimin e shëmbëlltyrës.

`Lexoni Marku 4:13-20 Si e interpretoi Jezusi shëmbëlltyrën e mbjellësit?`

Jezusi e interpreton shëmbëlltyrën, duke identifikuar pjesët e jashtme të historisë, që dalin nga një sërë detajesh në histori. Interpretimi tregon se historia është një alegori me referenca nga bota reale, jo domosdoshmërisht një referencë për çdo detaj të vetëm.

Jezusi identifikon farën si "fjala". Kjo i referohet Fjalës së Perëndisë, veçanërisht siç predikohej nga Jezusi. Jakobi 1:21 thotë, "Prandaj, hiqni çdo ndyrësi dhe mbeturinë ligësie, pranoni me butësi fjalën e mbjellë në ju, e cila mund të shpëtojë shpirtrat tuaj".

Terrenet e ndryshme janë tipe të ndryshme të audiencës. Në interpretimin e Jezusit, çdokush e dëgjon Fjalën; pra, në gjithë terrenet mbillet farë. Por marrja e saj ndryshon. Terreni i rrugës është i vështirë dhe zogjtë e hanë farën. Jezusi e lidh këtë me faktin sesi Satani e gllabëron të vërtetën. Terreni i gurtë ka pak thellësi. Jezusi e lidh këtë me njerëzit që kanë përkushtime të cekëta; ata nuk i kanë bërë llogaritë në lidhje me kostot e të qenurit dishepull. Terreni me ferra e mbyt farën e mbjellë në të. Jezusi shpjegon se kjo ka të bëjë me shqetësimet e jetës dhe pasuritë që e mbytin Fjalën. Por terreni i mirë ka të bëjë me ata që e dëgjojnë Fjalën dhe e pranojnë atë, dhe kështu ajo rritet dhe prodhon drithëra të bollshme.

Shpjegimet më të gjata kanë të bëjnë me terrenin e gurtë dhe atë me ferra. Kur Jezusi përshkruan dëgjuesit e terrenit të gurtë, ai tregon kontrastin - ata e marrin Fjalën me gëzim, por janë dishepuj të përkohshëm. Kur vjen persekutimi, ata bien. Dëgjuesit në terrenin me ferra qëndrojnë në kontrast. Ata nuk bien për shkak të kohëve të vështira, por për shkak të kohëve të mira - fokusi i tyre është në gjërat e botës dhe jo tek mbretëria e Zotit. Shqetësimet e tyre kanë të bëjnë me atë që ofron bota.

`Konsiderojeni jetën tuaj. A ka ndonjë prej karakteristikave të terrenit në rrugë, të gurtë apo me ferra në eksperiencën tuaj? Kjo mund të ndodhë pa e kuptuar ne. Çfarë zgjedhje mund të bëni për ta ndryshuar këtë gjë, nëse nevojitet?`