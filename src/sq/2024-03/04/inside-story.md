---
title:  Histori misionare nga Dominika
date:   26/07/2024
---

### Xherri – kapsula kohore

_Antonia_

Ditën e parë të shkollës, mësuese Antonia qëndroi para klasës së tretë dhe mbante në dorë një kuti biskotash, të mbështjellë me letër të bardhë, rozë, të zezë dhe gri. Fëmijët e shihnin me kuriozitet ndërsa ajo shpërndante letra të verdha dhe të gjelbra.

Kjo është një kapsulë kohore, - tha Antonia duke treguar kutinë. Dhe, duke treguar letrat e shpërndara, vazhdoi – Në letrën tuaj shkruani emrin dhe diçka për të cilën dëshironi të luteni këtë simestër.

Ajo tha se letrat do futeshin në kuti dhe kutia do mbyllej. Në fund të vitit, ata do bënin një festë dhe do hapnin kutinë, për të parë se si u ishte përgjigjur Perëndia lutjeve të tyre.

Shumë të gëzuar, fëmijët shkruan lutjet e tyre, në Shkollën Fillore Adventiste Ebenezer. Antonia tha se edhe ajo do vendoste një lutje në kuti.

Kjo është diçka serioze për mua, - tha ajo. – Besoj se Perëndia mund ta ndryshojë jetën time.

Pasi e mbyllën kapsulën kohore, një djalë ngriti dorën.

Mund t’i vemë një emër kësaj kapsulës? – pyeti ai.

Kur mësuesja pohoi, shumë i gëzuar, ai tha:

Kapsula kohore Xherri!

Të gjithë fëmijët duartrokitën të gëzuar. Më pas, djali u lut mbi kutinë.

Të falenderojmë për Xherrin, - tha ai.

Antonia e kishte dëgjuar idenë e kapsulës kohore nga një mësuese në një shkollë tjetër Adventiste, vetëm disa ditë para fillimit të shkollës, në Dominika. Asaj i pëlqeu ideja, për të përfshirë një mësim shpirtëror në aktivitetet shoqërore, të ditës së parë të shkollës.

Ndërsa ditët dhe muaj kalonin, fëmijët mbanin Xherrin dhe luteshin

Na ndihmo në qëllimet tona, - u lut njëri.

Le të realizohen dëshirat tona, - lutej tjetri.

Kur drejtori, pastori apo drejtues të kishës vizitonin klasën, fëmijët u kërkonin të mbanin kutinë dhe të luteshin për kërkesat e tyre. Në mes të vitit shkollor, një vajzë ngriti dorën:

Mësuese, mësuese. Dua të them diçka.

Ajo tha se Perëndia i ishte përgjigjur lutjes së saj. Ajo kishte shkruar, në letrën e saj, se dëshironte të lexonte më mirë dhe kjo kishte ndodhur.

Më pas, duar të tjera u ngritën. Fëmijët thanë se ishin lutur për nota më të mira dhe po i merrnin. Dy fëmijë thanë se kishin mundur të kalonin kohë me baballarët e tyre, që jetonin në ishuj të tjerë.

Një vajzë tha se ishte lutur për një motër ose vëlla dhe tezja e saj, që kishte një bebe, kishte ardhur të jetonte pranë saj.

Kur fëmijët mbaruan së lavdëruari, Antonia uli kokën dhe bëri një lutje falenderimi. Ajo tha atë që shkruhet tek Marku 9:23 “Dhe Jezusi i tha: "Nëse ti mund të besosh, çdo gjë është e mundshme për atë që beson".

Një pjesë e Ofertave të Sabatit të 13të të këtij tremujori do të ndihmojë Shkollën Fillore Adventiste Ebenezer të lëvizë në një ndërtesë të re dhe më të madhe. Shkolla, e cila u hap në vitin 1976, klasifikohet vazhdimisht si një nga 10 shkollat më të mira, ndër 62 shkollat fillore në Dominika. Por shkolla është mbi kapacitet, me 160 nxënës, nga parashkollori deri në klasë të katërt. Pak më tej, 40 nxënës të klasës së pestë dhe të gjashtë studiojnë, në një klasë të sajuar, në një ndërtesë tjetër. Prindër të tjerë duan t’i dërgojnë fëmijët aty por nuk është e mundur. Faleminderit që planifikoni një ofertë bujare për në 28 Shtator.

**Fakte të shpejta**:

- Dominika ndodhet në atë që konsiderohet rajon i uraganëve dhe shpeshherë rrezikohet prej tyre.
- Në Dominikë gjenden vetëm katër amfibë dhe një nga më të mëdhenjtë, në botë, i quajtuar pula e malit, gjendet vetëm aty.
- Liqeni Që Vlon është një pjesë krateri vullkanik e përmbytur, në ishullin e Dominikës. Ka një diametër prej rreth 60-75 metrash dhe është liqeni i nxehtë i dytë nga madhësia, në botë.
- Pjesa më e madhe e popullsisë ka prejardhje Afrikane.