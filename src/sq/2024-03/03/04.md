---
title:  Zoti i Sabatit
date:   16/07/2024
---

Tek Marku 2:23, 24, Farisenjtë akuzojnë dishepujt se po thyejnë Sabatin. Sipas traditës Hebreje ishin të ndaluara 39 forma pune gjatë Sabatit, ku sipas mendjes së Farisenjve përfshihej edhe ajo që po bënin dishepujt.

`Lexoni Marku 2:23-28. Si i përgjigjet Jezusi akuzave të bëra nga Farisenjtë?`

Jezusi përgjigjet me një histori nga Davidi, që hëngri bukët e shenjta (1 Sam. 21:1-6). Bukët u morën të Shtunën; prandaj ka gjasa që udhëtimi i Davidit të kishte qenë një arratisje emergjente gjatë Sabatit. Jezusi argumenton se, nëse Davidi dhe burrat e tij mund të justifikohen që hëngrën bukët, atëherë edhe dishepujt e Jezusit mund të justifikohen që mblodhën kallinj gruri për të ngrënë.

Jezusi më tej tregon se Sabati është bërë për të mirën e njeriut, dhe jo anasjelltas, dhe se baza e thënies së Tij është se Ai është Zoti i së Shtunës.

`Lexoni Marku 3:1-6. Si na ilustron kjo histori thënien e Jezusit se Sabati është bërë për njeriun?`

Sërish Jezusi përballet me polemikat e drejtuesve fetarë në lidhje me Sabatin. (Vini re se debati nuk ka të bëjë me vetë ditën e Sabatit). Drejtuesit fetarë duan ta akuzojnë Jezusin se Ai po shëron gjatë Sabatit. Jezusi nuk shkon në heshtje pa u përballur me ta. Ai bën një dallim midis të bërit mirë dhe të bërit keq, të shpëtuarit dhe të vrarit. Përgjigjja ndaj pyetjes së Tij është e qartë; të bësh mirë dhe të shpëtosh jetë janë aktivitete shumë të përshtatshme për ditën e Sabatit.

Jezusi vazhdon të shërojë njeriun, gjë e cila ndez zemërimin e kundërshtarëve të Tij, që menjëherë thurrin komplot që ta vrasin. Ironia e kësaj histori është se ata, që përpiqen ta kapin Jezusin në gabim në lidhje me thyerjen e Sabatit ishin vetë duke e thyer Sabatin, sepse po thurrnin komplot në të njëjtën ditë për vdekjen e Tij.

`Çfarë parimesh të mbajtjes së Sabatit mund të merrni nga këto histori dhe në lidhje me sfidat që përballemi në kohën moderne për ta mbajtur Sabatin?`