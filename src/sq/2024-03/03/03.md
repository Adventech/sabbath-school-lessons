---
title:  Thirrja e Levit dhe Pyetja në lidhje me Agjërimin
date:   15/07/2024
---

`Lexoni Marku 2:13-22. Kush ishte Levi, biri i Alfeut, dhe përse kishte kundërshtime që ai të bëhej një dishepull i Jezusit?`

Taksambledhësit në ditët e Jezusit ishin punëtorë të administratës civile nën drejtimin lokal ose të Romës. Ata nuk ishin të dashur mes Judenjve, sepse shpesh kërkonin më tepër nga sa duhej dhe kështu pasuronin zotërinjtë e tyre. Një komentar Hebre në lidhje me ligjet fetare, traktati Mishnah thotë, "Nëse një taksambledhës hynte në një shtëpi [të gjithë që ishin në të] bëhen të papastër...".

Kështu, nuk është çudi që skribët murmuritnin, "Pse Ai ha me taksambledhësit dhe mëkatarët"?

Si iu përgjigj Jezusi pyetjes së tyre? Ai nuk e mohon këtë. Përkundrazi, i bie në kokë, duke treguar se janë njerëzit e sëmurë që kanë nevojë për doktorin dhe jo të shëruarit. Prandaj ai thotë se është doktori shpirtëror, ai që mund të shërojë shpirtin e sëmurë nga mëkati. Dhe a nuk shkon doktori tek i sëmuri?

Marku 2:18-22 fillon një temë të re. Është historia në qendër të këtyre pesë historive, që lidhet me polemikat. Ndërkohë që në pjesët e mëparshme flitej për një festë të organizuar nga Levi, në historinë tjetër flitet për pyetjen e agjërimit. Fillon me pyetjen se, përse dishepujt e Jezusit nuk agjërojnë ndërkohë që Gjon Pagëzori dhe Farisenjtë e bëjnë këtë gjë. Jezusi i përgjigjet me një ilustrim ose shëmbëlltyrë ku krahason prezencën e Tij me një dasmë. Do ishte një dasëm shumë e çuditshme nëse të gjithë të ftuarit do të agjëronin. Por Jezusi parashikon në fakt një ditë kur dhëndri do të merret, gjë që aludon për kryqin. Atëherë do të ketë kohë të mjaftueshme për të agjëruar.

Jezusi vazhdon me dy ilustrime të tjera, që nxjerrin në pah kontrastin midis mësimit të Tij dhe atë të drejtuesve fetarë - qepja e një stofi të ri mbi rrobë të vjetër, dhe vera e re në kacekë të vjetër. Kjo ishte një mënyrë interesante sesi të krahasonte mësimet e Krishtit dhe ato të drejtuesve fetarë. Tregon sesa të korruptuara ishin bërë rrugët e mësuesve. Edhe feja e vërtetë mund të kthehet në errësirë nëse njerëzit nuk kanë kujdes.

`Cilët janë ata që sot mund të shihen si taksambledhësit në ditët e Jezusit? Si mund të korrigjojmë mendimin tonë në lidhje me ta?`