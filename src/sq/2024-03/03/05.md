---
title:  'Historia Sanduiç: Pjesa 1'
date:   17/07/2024
---

`Lexoni Marku 3:20-35. Çfarë lidhje shihni midis dy historive të ndërthurura në këtë pasazh?`

Ky pasazh është i pari në "Historitë Sanduiç", ku një histori fillon dhe pastaj ndërpritet nga një histori tjetër, dhe ku historia e parë përfundon pak më vonë.

Historia e jashtme ka të bëjë me të afërmit e Jezusit, që përpiqen ta mbledhin Atë se mendojnë se i ka ikur truri (Marku 3:21). Historia e brendshme ka të bëjë me skribët nga Jeruzalemi, që e akuzojnë Jezusin se është i poseduar nga djalli. (Studimi i ditës së sotme fokusohet tek historia e brendshme, që gjendet tek Marku 3:22-30).

Tek Marku 3:22, skribët akuzojnë se Jezusi e merr fuqinë për të shëruar nga djalli. Jezusi në fillim u përgjigjet me një kundër pyetje, "Si mundet Satani të dëbojë Satanin"? Nuk ka kuptim që Satani të punojë kundër vetes. Jezusi vijon të flasë për ndarjen e një mbretërie, shtëpie dhe vetë Satanit, duke treguar sesa absurde do të ishte kjo ndarje për të arritur suksesin. Por, pastaj Zoti kthehet tek ilustrimi i një burri që lidhet, në mënyrë që t'i plaçkitnin shtëpinë. Në këtë shembull të fundit, Jezusi është si vjedhësi që hyn në shtëpinë e Satanit, duke e lidhur princin e errësirë në mënyrë që të shpëtojë robërit e tij.

`Lexoni Marku 3:28-30. Cili është mëkati i pafalshëm dhe çfarë do të thotë?`

Mëkati i pafalshëm është mëkati kundër Frymës së Shenjtë, kur veprën e Frymës e quan vepër të djallit. Vini re se tek Marku 3:30 arsyeja përse Jezusi e thotë këtë tek Marku 3:28, 29 është, sepse skribët thonë se Ai ka një frymë të ndyrë, ndërkohë që në të vërtetë Ai ka Frymën e Shenjtë. Nëse punën e Frymës së Shenjtë e quan vepër të djallit, atëherë nuk do e dëgjoni dot Frymën e Shenjtë, sepse askush me mendjen e vet nuk do të donte të ndiqte udhëzimet e djallit.

`Pse frika se mos keni bërë "mëkatin e pafalshëm" në fakt tregon se nuk e keni bërë atë? Pse frika është vetë evidencë se nuk e keni kryer këtë mëkat?`