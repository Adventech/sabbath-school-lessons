---
title:  'Historia Sanduiç: Pjesa 2'
date:   18/07/2024
---

`Lexoni Marku 3:20, 21. Çfarë eksperience i shtyu familjarët e Jezusit të konsideronin se i kishte ikur mendja?`

Akuza se të ka ikur mendja është shumë serioze. Kjo zakonisht vjen nga eksperiencat, kur një person bëhet kërcënim për sigurinë e vet. Familja e Jezusit ndihej në të njëjtën mënyrë në lidhje me Të, sepse Ai ishte kaq i zënë sa nuk pushonte as të hante. Kështu vendosën që ta mblidhnin, dhe në këtë pikë del historia e jashtme sanduiç, që ndërpret historinë e brendshme në lidhje me akuzat se Jezusi ishte i pushtuar nga djalli.

Ekziston një paralelizëm i çuditshëm midis historisë së jashtme dhe asaj të brendshme në këtë Histori Sanduiç. Vetë familja e Jezusit duket se ka një mendim paralel me skribët për Të. Familja thotë se Ai është i çmendur. Skribët thonë se Ai është i pushtuar nga djalli.

`Lexoni Marku 3:31-35. Çfarë kërkonte familja e Jezusit, dhe si i përgjigjet Ai?`

Kjo skenë mund të duket e çuditshme. Nëse të vjen nëna ose të afërm të tjerë familjarë që të të takojnë, a nuk duhet të ngrihesh t'i takosh? Problemi ishte se familja e Jezusit në atë rast nuk ishte në përputhje me vullnetin e Zotit. Jezusi e shikon këtë të vërtetë dhe në këtë pasazh të ri përkufizon sërish familjen. Ata që bëjnë vullnetin e Zotit janë vëllezërit, motrat dhe nëna e Tij. Ai është Biri i Perëndisë, dhe ata që ndjekin vullnetin e Zotit bëhen familja e Tij.

Dy historitë në këtë Histori Sanduiç të Markut kanë një ironi të thellë. Në historinë e brendshme, Jezusi thotë se një shtëpi e ndarë nuk mund të qëndrojë dot. Në pamje të parë duket se në historinë e jashtme, vetë familja e Jezusit është e ndarë në vetvete! Por Jezusi e zgjidh këtë duke e ripërkufizuar familjen. Familja e Tij e vërtetë janë ata, që bëjnë vullnetin e Zotit bashkë me Të (shikoni Luka 12:53, Luka 14:26).

Në shumë raste gjatë historisë, të Krishterët janë ndarë nga të afërmit e tyre. Kjo është një eksperiencë e vështirë. Ky pasazh tek Marku zbulon se Jezusi kaloi të njëjtën vështirësi. Ai kupton se çdo të thotë kjo dhe mund të ngushëllojë këdo që ndjen këtë dhimbje izolimi.