---
title:  Kush Tha se Mund ta Bëni Atë?
date:   27/08/2024
---

`Lexoni Marku 11:27-33. Çfarë sfidash i bëjnë Jezusit drejtuesit fetarë, dhe si u përgjigj Ai?`

Ditën pas pastrimit të tempullit, drejtuesit fetarë e konfrontojnë në oborret e tempullit, duke e pyetur se me çfarë autoriteti veproi ditën më parë. Ata nuk po kërkojnë të dëgjojnë të vërtetën, por si të mund ta shtien në kurth. Nëse thotë se autoriteti i Tij vjen nga Zoti, do të mohonin se një zdrukthtar i thjeshtë nga fshati mund të ketë një autoritet të tillë. Nëse pranon se autoriteti i Tij është njerëzor, do e injorojnë si një budalla.

Por Jezusi shikon përtej kurthit të tyre dhe thotë se do i përgjigjet pyetjes së tyre, nëse ata do i përgjigjen pyetjes së Tij. Ai i pyet nëse pagëzimi i Gjon Pagëzorit ishte nga Zoti apo nga njeriu. Menjëherë, drejtuesit e shohin se janë ata që u zunë ngushtë. Nëse thonë nga Zoti, Jezusi do u thotë, "Pse nuk e besuat atëherë"? Nëse thonë nga njeriu, kanë frikë nga populli. Kështu, gënjejnë dhe thonë se nuk e dinë. Kjo i jep Jezusit mundësinë të refuzojë përgjigjen e pyetjes së tyre.

`Lexoni Marku 12:1-12. Si vijoi Jezusi pasi refuzoi përgjigjen e pyetjes dhe çfarë efekti kishte kjo?`

Jezusi tregon një shëmbëlltyrë për një vresht dhe pronarin e tij, dhe vreshtarët që ai ua besoi vreshtin. Historia që tregon Jezusi ka ngjashmëri me shëmbëlltyrën e vreshtit që gjendet tek Isaia 5, ku Zoti ngre një akuzë ndaj Izraelit jobesnik. Çdokush do kishte mundësi të kuptonte këtë paralelizëm, veçanërisht drejtuesit fetarë.

Historia shpaloset në një mënyrë të pazakontë, ku vreshtarët refuzojnë t'i japin pronarit frytin nga vreshti. Përkundrazi, keqtrajtojnë dhe vrasin shërbëtorët e tij. Në fund, pronari dërgon birin e vet të dashur, dhe pret që ata ta trajtojnë me respekt. Por nuk ndodh kështu. Ata arsyetojnë se nëse i vrasin të birin, vreshti do të bëhet i tyre. Arsyetimi i tyre i palogjikshëm është i pazakontë dhe me të drejtë marrin dënimin që bie mbi ta.

Ajo që Jezusi po bënte me këtë histori ishte për t'iu dhënë drejtuesve fetarë një paralajmërim solemn se ku po shkonin me planin e tyre. Duke e parë nga ky këndvështrim, shëmbëlltyra e Tij është një paralajmërim me dashuri. Nuk është tepër vonë që ata të ndryshonin dhe të shmangnin dënimin e sigurt mbi ta. Disa do të pendohen, ndryshojnë dhe pranojnë Jezusin. Të tjerët nuk ndryshojnë.