---
title:  Urdhërimi më i Madh
date:   29/08/2024
---

`Lexoni Marku 12:28-34. Çfarë pyetje të thellë bënë skribët, dhe çfarë përgjigje të dyfishtë iu dha Jezusi?`

Në Ungjillin e Markut deri në këtë pikë, shumica e drejtuesve fetarë, me pak përjashtime, nuk e njohin Jezusin. Kjo është veçanërisht e vërtetë në Jeruzalem, ku Jezusi është konfrontuar me lidershipin mbi çështjen e adhurimit në tempull - gjë e cila është në zemër të Judaizmit. Kështu, që një skrib të dëgjojë debatin dhe vlerësojë përgjigjen e Jezusit, do të tregonte sinqeritet dhe kurajo para armiqësisë ndaj Jezusit që mbizotëronte. Do të ishte më e lehtë të tërhiqej dhe të vështronte, edhe sikur në vetvete të pajtohej me Jezusin. Por ky njeri nuk e bën këtë.

Skribi shkon në thelb të fesë, duke bërë pyetjen në lidhje me, cili urdhërim është më i rëndësishmi. Jezusi i përgjigjet thjesht dhe qartë, duke cituar Shema, rrëfimin e besimit në Judaizëm, që gjendet tek Ligji i Përtërirë 6:4, 5. Urdhërimi më i madh, thotë Jezusi, është të duash Perëndinë me gjithë zemrën, mendjen dhe fuqinë tënde - që do të thotë, tërësisht në të gjitha drejtimet. Jezusi i jep skribit një bonus, duke listuar urdhërimin e dytë më të rëndësishëm, duke cituar sërish nga Dhiata e Vjetër, por kësaj here nga Levitiku 19:18, për të dashur të afërmin porsi vetveten.

Ndonjëherë njerëzit pyesin veten sesi është e mundur të japësh një urdhërim për të dashur. Konteksti kulturor i urdhërimit në Ligjin e Përtërirë na ndihmon ta kuptojmë këtë. Gjuha e përdorur nga traktatet e lashta midis dy palëve, dhe termat për "dashuri" i referohen faktit që të jesh besnik në kërkesat e traktatit, duke i përmbushur të gjitha. Kështu, ndërkohë që nuk përjashton konceptin e afeksionit të thellë midis palëve, ka të bëjë më tepër me fokusin tek veprimet dhe demonstrimin e kësaj besnikërie.

Skribi ishte i sinqertë dhe e pa qartësinë dhe thjeshtësinë e përgjigjes së Jezusit. Mund të imagjinosh ngërçet nga drejtuesit e tjerë fetarë, meqenëse skribi i sinqertë e pohon si të vlefshme përgjigjen e Jezusit, diçka që askush tjetër nuk do që ta bëjë. Jezusi gjithashtu e përgëzon skribin për përgjigjen e tij të saktë, duke thënë se nuk ishte larg nga mbretëria e Zotit. Jo shumë larg nuk do të thotë se ishte brenda. Ajo që skribi kishte ende nevojë të bënte ishte të pranonte se kush ishte Jezusi dhe ta ndiqte Atë një hap më tej në udhëtimin e besimit.

`Si mësojmë të duam Zotin dhe të duam të afërmin porsi vetveten? Pse kryqi është çelësi për të ndjekur këto urdhërime?`