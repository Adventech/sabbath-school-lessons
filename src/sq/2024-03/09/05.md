---
title:  Detyrat Tokësore dhe Fitimi Qiellor
date:   28/08/2024
---

`Lexoni Marku 12:13-27. Çfarë ndodh këtu, dhe çfarë të vërteta po mëson Jezusi?`

Drejtuesit fetarë po përpiqeshin ta kapnin Jezusin dhe ta dënonin, ose nga guvernatori Romak ose nga populli. Në këtë konflikt, bëhej fjalë për pagesën e taksave. Në këtë kohë dhe vend, nëse refuzoje të paguaje taksën mund të konsiderohej si rebelim kundër qeverisë Romake, një shkelje serioze.

Përgjigjja e Jezusit për t'i dhënë Çezarit atë që është e Çezarit dhe Zotit atë që është e Zotit e shpëtoi nga kurthi, por gjithashtu jep udhëzime të thella në lidhje me përgjegjësinë e besimtarit ndaj qeverisë. "Ai deklaroi se, duke qenë se jetonin nën mbrojtjen e fuqisë Romake, duhet t'i jepnin asaj fuqie mbështetjen që kërkon, për aq kohë sa kjo nuk bie në konflikt me detyrat më të larta. Por, ndërkohë që jetojnë në paqe me ligjet e shtetit, duhet të jenë besnikë ndaj Zotit në radhë të parë" - Elen. G. White, _Dëshira e Kohërave_, f. 602.

Ajo që vijon më pas është një pyetje në lidhje me ringjalljen e të vdekurve. Saducenjtë ishin një grup priftërinjsh, që pranonin vetëm pesë librat e Moisiut si Shkrimet e Shenjta. Ata nuk besonin në ringjalljen e të vdekurve. Skenari që i paraqesin Jezusit ishte hipotetik në natyrë. Kishte të bënte me shtatë vëllezër dhe një grua. Sipas ligjit të Moisiut, për të ruajtur trashëgiminë e familjes, kur një burrë vdes dhe nuk ka fëmijë, vëllai i tij duhet të martohet me vejushën, dhe çdo fëmijë i lindur nga kjo martesë do të jetë ligjërisht fëmijë i të ndjerit (Lgj. Përt. 25:5-10).

Duke u përpjekur për të diskredituar doktrinën e ringjalljes, Saducenjtë ngrenë pyetje për dilemën morale, se e kujt do të jetë gruaja kur të ndodhë ringjallja. Jezusi i përgjigjet argumenteve të tyre me dy hapa, duke iu referuar Shkrimeve dhe fuqisë së Perëndisë. Së pari, Ai përshkruan fuqinë e Zotit në ringjalljen dhe tregon se nuk do të ketë martesa në qiell. Pastaj Ai mbron doktrinën e ringjalljes, duke i bërë apel Eksodit 3:1-22, ku Zoti tregon se Ai është Perëndi i Abrahamit, Isakut dhe Jakobit. Jezusi argumenton se kjo do të thotë se ata do të ringjallen; nuk mund të ngelen të vdekur nëse Zoti është Perëndi i Abrahamit, Isakut dhe Jakobit, që tani janë të vdekur.

`Nëse dikush do t’ju pyeste, "A e njihni fuqinë e Perëndisë"? si do i përgjigjeshit, dhe pse?`