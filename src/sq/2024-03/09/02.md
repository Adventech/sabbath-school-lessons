---
title:  Hyrja Triumfante
date:   25/08/2024
---

`Lexoni Marku 11:1-11 dhe Zakaria 9:9, 10. Çfarë po ndodh këtu?`

Gjysma e kësaj historie ka të bëjë me Jezusin, që dërgon dy dishepuj tek një fshat afër për të marrë një gomar me të cilin do të hyjë në Jeruzalem. Pse zgjatet kaq shumë kjo histori?

Përgjigjja ka dy anë. Së pari, tregon fuqinë profetike të Jezusit, duke nxitur kështu dinjitetin e mbërritjes së Tij dhe lidhjen me vullnetin e Perëndisë. Së dyti, ky aspekt i historisë lidhet me Zakarian 9:9, 10, që flet për mbretin që hyn në Jeruzalem hipur mbi një gomar. Është një kujtesë e hyrjes së Solomonit mbi një gomar (1 Mbretërve 1:32-48), kur Adonia u përpoq të uzurponte fronin dhe Davidi urdhëroi që Solomoni të kurorëzohej menjëherë.

"Pesëqind vjet para lindjes së Krishtit, profeti Zakaria kishte parathënë ardhjen e Mbretit të Izraelit. Kjo profeci është e përmbushur tashmë. Ai që për një kohë kaq të gjatë kishte refuzuar nderimet mbretërore, tani hyn në Jeruzalem si trashëgimtari i premtuar i fronit të Davidit" - Ellen G. White, _Dëshira e Kohërave_, f. 569.

Jeruzalemi ndodhet në një zonë kodrinore, me një lartësi rreth 740 metra. Në ditët e Jezusit, popullata e tij mund të ketë qenë rreth 40 000 – 50 000, por mbipopullohej gjatë Pashkës. Qyteti shtrihej në 250 hektarë, por kodra e tempullit kishte rreth 37 hektarë. Kompleksi i bukur i tempullit dominonte qytetin.

Jezusi hyri nga lindja, duke zbritur nga Mali i Ullinjve dhe me shumë gjasa ka hyrë përmes Portës së Artë në Tempull (një portë tashmë e mbyllur me tulla). I gjithë qyteti u trazua nga hyrja e Tij, secili duke kuptuar rëndësinë e këtij veprimi simbolik. Turma që shoqëronte Jezusin thërriste hosana, një term që në origjinal do të thotë "na shpëto tani", por që më vonë u përdor për të "lavdëruar Zotin".

Koha e mbajtjes së sekretit, për të cilën Jezusi kishte insistuar gjatë shumicës së librit të Markut, tani kishte mbaruar. Tani Jezusi del hapur dhe hyn në Jeruzalem, duke përdorur një simbol të njohur mbretëror. Ai hyn në tempull, por për shkak se është vonë gjatë ditës, thjesht sheh përreth dhe më pas tërhiqet me dymbëdhjetë dishepujt në Betani. Ajo që mund të ishte kthyer në një kryengritje ose revoltë, në fakt përfundon, kur Ai tërhiqet në heshtje. Por dita tjetër do të jetë ndryshe.

`Ideja e hyrjes mbi gomar të përcjell idenë e përulësisë. Pse kjo është një karakteristikë kaq e rëndësishme, veçanërisht për të Krishterët? Për çfarë mund të krenohemi nën dritën e kryqit?`