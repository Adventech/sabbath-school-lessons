---
title:  Ungjilli Sipas Jezusit
date:   04/07/2024
---

`Lexoni Marku 1:14, 15. Cilat janë tri pjesët e mesazhit të ungjillit që shpalli Jezusi?`

Këtu Marku përmbledh mesazhin e thjeshtë dhe të drejtpërdrejtë të Jezusit. Tri pjesët e mesazhit ilustrohen në tabelën e mëposhtme

| Kategoria | Përmbajtja |
| --- | --- |
| Profecia për Kohën | Erdhi koha |
| Premtimi i Besëlidhjes | Mbretëria e Zotit është afër |
| Thirrje për Dishepullizim | Pendohu dhe beso ungjillin |

Profecia për kohën që i referohet këtu Jezusi është profecia e 70-javëve tek Danieli 9:24-27. Kjo profeci përmbushet në pagëzimin e Jezusit, ku Ai vajoset me Frymën e Shenjtë dhe fillon shërbesën e Tij (Veprat 10:38). Profecia e mahnitshme e 70-javëve ilustrohet më poshtë:

![Chart](https://sabbath-school-resources-assets.adventech.io/sq/ss/2024-03/01/chart.png)

Në këtë profeci një ditë është një vit (Num. 14:34, Ezek. 4:6). Profecia filloi në vitin 457 p.k., kur doli dekreti nga mbreti i Persisë, Artakserks, duke përfunduar punën e restaurimit të Jeruzalemit (shiko Ezra 7).

Gjashtëdhjetë e nëntë javë profetike shtrihen deri në vitin 27 m.k., atëherë kur Jezusi u pagëzua dhe u vajos me Frymën e Shenjtë gjatë fillimit të shërbesës së Tij.

Kryqëzimi i Tij do të ndodhë tre vjet e gjysëm më vonë.

Në fund, përfundimi i shtatëdhjetë javëve do të ndodhë në vitin 34 m.k., kur Stefani u vra me gurë dhe mesazhi i ungjillit filloi të përcillet tek Johebrenjtë gjithashtu.

`Kur e keni studiuar për herë të fundit profecinë e 70-javëve? Si ju ndihmon njohuria e kësaj profecie që të forcohet besimi juaj, jo vetëm në Jezusin, por në besueshmërinë e Fjalës profetike?`