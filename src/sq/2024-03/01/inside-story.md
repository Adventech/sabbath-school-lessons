---
title:  Histori misionare nga Dominika
date:   05/07/2024
---

### Sabati dhe Mosbesimi

_Ursula Lesli_

Këtë javë, historia misionare vjen nga Shkolla Fillore Adventiste Ebenezer, në Roseau, kryeqytetin e Dominikës. Shkolla, e cila u hap në vitin 1976, ka qenë vazhdimisht në listën e 10 shkollave më të mira, nga 62 shkolla që ka në ishull. Por shkolla nuk ka hapësirë të mjaftueshme për 160 nxënësit, që studiojnë aty, nga parashkollori deri në klasën e katërt. Pak më tej, 40 nxënës, të klasës së pestë dhe të gjashtë, studiojnë në klasa të tejmbushura, në një ndërtesë tjetër. Prindër të tjerë duan t’i dërgojnë fëmijët e tyre aty, por nuk është e mundur. Një pjesë e Ofertës së Sabatit të 13të të këtij tremujori do të ndihmojë në ndërtimin e një shkolle të re, më të madhe.

Këto janë historitë e dy nxënësve.

Suzana doli shumë mirë në parashkollor, në shkollën Fillore Adventiste Ebenezer. Prindërit e regjistruan aty për klasën e parë, të dytë dhe të tretë. Por kur ishte në klasën e katërt, babai i saj mori në telefon drejtorin. Ai ishte i inatosur.

Kemi një problem, - tha ai.

Gjatë fundjavës së kaluar, ai i kishte kërkuar Suzanës, 9-vjeçare, të lante enët, por ajo kishte refuzuar.

Nuk do t’i laj enët sot sepse është Sabat,- kishte thënë ajo.

Babai ishte shtangur dhe e kishte përsëritur kërkesën, pa lënë vend për diskutim. Por Suzana refuzoi përsëri.

Mund t’i laj pas perëndimit të diellit, - kishte thënë ajo.

Ajo kishte shpjeguar se ata kishin mësuar në shkollë rreth urdhërimit të katërt, i cili thotë “Mbaje mend ditën e shtunë për ta shenjtëruar. Do të punosh gjashtë ditë dhe në ato do të bësh të gjithë punën tënde; por dita e shtatë është e shtuna, e shenjtë për Zotin, Perëndinë tënd; nuk do të bësh në atë ditë asnjë punë, as ti, as biri yt, as bija jote...” (Eksodi 20:8-10). Ajo e shihte veten si vajza e përmendur në ligjin e Perëndisë. Ajo e shihte larjen e enëve si punë dhe nuk do bënte punë sepse dëshironte të mbante Sabatin.

Babai nuk ishte i kënaqur dhe, të hënë në mëngjes, ai mori drejtorin në telefon, të ankohej.

Nuk dua gjëra fetare në shtëpinë time, - i tha ai drejtorit. – Nuk e dërgova vajzën në një shkollë Adventiste që të bëhet Adventiste.

Ai e transferoi vajzën në një shkollë tjetër.

Edhe Xhek u regjistrua në shkollën Adventiste Ebenezer, në parashkollor. Por ai filloi në mes të vitit shkollor. Mësuesi po shpjegonte Dhjetë Urdhërimet kur Xheku shkoi në shkollë dhe atij i tërhoqi vëmendjen urdhërimi i shtatë “Nuk do të shkelësh besnikërinë bashkëshortore” (Eksodi 20:14).

Disa njerëz jetojnë bashkë por nuk janë të martuar, - shpjegoi mësuesja. – Por nuk duhet të jetë kështu sepse Perëndia thotë që ata duhet të martohen dhe të jetojnë bashkë. Njerëz nuk duhet të jetojnë bashkë gjatë kohës që janë të dashur. Duhet të martohen.

Xheku vajti në shtëpi dhe tha:

Mami, ti je e martuar me Babin?

Jo, - u përgjigj ajo.

Mami, ti po jeton në mëkat, - tha Xheku. – Mësuesja tha se nuk duhet jetuar në mëkat. Ju duhet të martoheni.

Mamaja u shtang. Ajo nuk dinte çfarë të thoshte. Ajo filloi të mendonte për vendimet, që kishte marrë në jetë. Pastaj, pati një ide.

Xhek, - tha ajo. – Kur të vijë Babi në shtëpi, bëji të njëjtën pyetje që më bëre mua.

Kur Babai erdhi, Xheku e pyeti:

Babi, je i martuar me Mamin?

Jo. Po pse pyet? – tha Babai i çuditur.

Sot, në shkollë, mësuesja tha se një burrë nuk duhet të jetojë me një grua pa qenë të martuar, - tha Xheku. – Babi, ti po jeton në mëkat. Duhet të martohesh.

Babai vendosi të bisedonte me Mamanë. Pak kohë më pas, ata u martuan.

Më vonë, Mamaja ia tregoi këtë histori drejtoreshës së shkollës. Ajo tha se ishin fjalët e Xhekut që i bënë të martoheshin.

Drejtoresha e shkollës, _Ursula Lesli_, tha se shkolla ka si mision të ndajë Biblën me të gjithë fëmijët. Çfarë ndodh më vonë është puna e Frymës së Shenjtë.

Ndonjëherë, prindërit e kundërshtojnë vendimin e fëmijëve të ndjekin Jezusin, - tha ajo. – Kjo është një nga sfidat që kemi. Disa nxënës duan të pagëzohen por prindërit duan që ata vetëm të mësojnë parime të mira dhe asgjë më tepër.

Por ka edhe shumë histori të bukura, rreth prindërve që pranuan të vërtetat Biblike që fëmijët çuan në shtëpi. Vetëm përjetësia do t’i tregoje rezultatet e farave të mbjella në zemrat e fëmijëve dhe prindërve të tyre.

Lutuni për Shkollën Adventiste Fillore Ebenezer, që farat e mbjella në zemrat e fëmijëve të japin rezultate. Faleminderit që planifikoni një ofertë bujare për shkollën, në Sabatin e 13të.

**Shënime nga misioni**:

- Në vitin 1901, dy mbajtës Sabati nga Antigua, shkuan të banonin në Dominika dhe formuan një grup të vogël, që besonte te Sabati.
- Prania e Kishës Adventiste ndihet në gjithë Dominikën. Aty ka 23 kisha dhe 5 grupe, tre shkolla fillore dhe dy shkolla të mesme.