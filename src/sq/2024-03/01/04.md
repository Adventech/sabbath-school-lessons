---
title:  Lajmëtari
date:   02/07/2024
---

`Lexoni Marku 1:1-8. Cilët janë personazhet në këto vargje, dhe çfarë thonë dhe bëjnë?`

Këto vargje kanë tre personazhe kryesore: Jezus Krishtin, që referohet tek Marku 1:1, Zotin At (kuptohet nga fjalët tek Marku 1:2), dhe Gjon Pagëzorin, lajmëtarin dhe predikuesin, i cili është tema kryesore në pjesën e fundit të pasazhit.

Marku 1:2, 3 ka citate nga Dhiata e Vjetër, që Marku i përdor për të përshkruar atë që do të ndodhë në këtë histori. Citatet e Markut janë një shkrirje e frazave nga tre pasazhet: Eksodi 23:20, Isaia 40:3, dhe Malakia 3:1.

`Lexoni Eksodi 23:20, Isaia 40:3, dhe Malakia 3:1. Çfarë kanë të përbashkët këto tre pasazhe?`

Eksodi 23:20 i referohet një engjëlli që Zoti do të dërgojë para Izraelit për t'i sjellë në Kanaan. Isaia 40:3 flet për Zotin që shfaqet në shkretëtirë me një rrugë të përgatitur para Tij. Malakia 3:1 flet për një lajmëtar që shkon para Zotit për të përgatitur rrugën e Tij. Të treja këto pasazhe flasin për një udhëtim.

Teksti tek Isaia ka shumë lidhje me shërbesën e Gjon Pagëzorit dhe gjithashtu fokusohet tek Rruga e Zotit. Në Ungjillin e Markut, Zoti Jezus është në një udhëtim. Rrjedhja e shpejtë e ngjarjeve e përforcon ndjesinë e këtij udhëtimi, një udhëtim që do të çojë tek kryqi dhe vdekja e Tij flijuese për ne.

Por ka shumë gjëra që duhet të ndodhin para se Ai të shkojë në kryq. Udhëtimi është vetëm fillimi, dhe Marku na tregon gjithçka për të.

Për të qenë në përputhje me citatet nga Dhiata e Vjetër tek Marku 1:2, 3, Gjon Pagëzori bën thirrje për pendesë, për t’u larguar nga mëkati, dhe për t’u kthyer sërish tek Zoti (Marku 1:4). I veshur si profeti i lashtë, Elia (krahaso me 2 Mbretërve 1:8), ai flet tek Marku 1:7, 8 për Dikë, që vjen pas tij dhe që është më i madh se ai. Thënia e tij se nuk është i denjë as t'i zgjidhë sandalet tregon vlerësimin e lartë që ka për Jezusin.