---
title:  Një Shans i Dytë
date:   01/07/2024
---

`Lexoni Veprat 15:36-39. Pse Pali refuzoi Gjon Markun, dhe pse Barnaba i dha një shans të dytë?`

Arsyeja e refuzimit të Palit na jepet tek Veprat 15:38. Marku u tërhoq nga ta dhe nuk vazhdoi punën e shërbesës. Qëndrimi i Palit është i kuptueshëm dhe i drejtpërdrejtë. Jeta misionare, veçanërisht në botën antike, ishte e vështirë dhe kërkuese (krahaso me 2 Kor. 11:23-28). Pali mbështetej në misionarët e tij, që e ndihmonin të mbante barrën e një pune sfiduese të tillë dhe kushtet e saj. Sipas perspektivës së tij, dikush që dezertonte kaq shpejt nuk meritonte një vend në skuadrën misionare, që lufton dorë për dore me forcat e së keqes.

Barnaba nuk ishte dakord me këtë. Ai pa potencial tek Marku dhe nuk donte ta linte pas djaloshin e ri. U bë një diskutim kaq i madh midis Palit dhe Barnabës për çështjen e Gjon Markut sa ata u ndanë. Pali zgjodhi Silasin që të shkonte me të dhe Barnaba mori Markun.

Veprat nuk na shpjegojnë pse Barnaba zgjodhi Markun për ta marrë me vete. Në fakt, ky pasazh është vendi i fundit ku ata përmenden të dy tek Veprat. Por është interesante se nuk është vendi i fundit në Dhiatën e Re ku përmendet Marku.

`Lexoni Kolosianët 4:10, 2 Timoteut 4:11, Filemonit 24, dhe 1 Pjetrit 5:13. Çfarë detajesh në lidhje me rikuperimin e Markut sugjerohen në këto vargje?`

Duket se ka ndodhur një transformim i mrekullueshëm tek Marku. Në këto pasazhe Pali tregon sa i vlefshëm ka qenë Marku për të në shërbesë. Pali e konsideron si një bashkëpunëtor dhe do që Timoteu ta marrë me vete. Letra e parë e Pjetrit tregon se Pjetri gjithashtu kishte një marrëdhënie të ngushtë me Markun. Këta libra nga Pali dhe Pjetri u shkruan diku në fillim të viteve 60, 15-20 vjet më pas nga eksperienca tek Veprat 15. Është e qartë se Marku u rikuperua nga dështimi i tij, pothuajse me siguri nga besimi që Barnaba, kushëriri i tij, kishte për të.

`Konsideroni një kohë kur një mik dështon dhe i jepet një shans i dytë. Si ju ka ndryshuar kjo eksperiencë juve dhe ata që ju ndihmuan? Si e ka ndryshuar shërbesën tuaj ndaj të tjerëve?`