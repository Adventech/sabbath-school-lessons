---
title:  Pagëzimi i Jezusit
date:   03/07/2024
---

`Lexoni Marku 1:9-13. Kush është prezent gjatë pagëzimit të Jezusit dhe çfarë ndodh?`

Gjoni pagëzon Jezusin në Lumin Jordan, por kur del nga uji shikon qiejt që hapen dhe Frymën e Shenjtë që zbret mbi Të si një pëllumb. Ai dëgjon zërin e Zotit nga qielli, " 'Ti je Biri im i dashur në të cilin jam kënaqur' " (Marku 1:11).

Këto ngjarje tregojnë rëndësinë e pagëzimit të Jezusit. Ati, Biri, dhe Fryma e Shenjtë janë prezent, së bashku për të mbështetur fillimin e shërbesës së Jezusit. Rëndësia e kësaj ngjarjeje gjen jehonë në skenat e kryqit tek Marku 15. Shumë nga të njëjtit elementë të historisë do të ndodhin në atë skenë.

Fryma e çoi Jezusin në shkretëtirë. Fjala "e çoi" në Greqisht është ekballo, që përdoret shpesh në Ungjillin e Markut për të përshkruar nxjerrjen e demonëve. Prezenca e Frymës këtu ilustron fuqinë e Frymës së Shenjtë në jetën e Jezusit. Zoti po fillon tashmë udhëtimin e shërbesës së Tij, dhe menjëherë konfronton Satanin. Ndjesia e vuajtjes në këtë skenë shfaqet nga referimi i 40 ditëve të tundimit, prezenca e kafshëve të egra, dhe shërbesa e engjëjve ndaj Jezusit.

Një karakteristikë e pazakontë e skenës hapëse të Ungjillit të Markut është se Jezusi paraqitet si një karakter i veshur me anën hyjnore si dhe atë njerëzore. Nga ana hyjnore: Ai është Krishti, Mesia (Marku 1:1), Zoti i lajmëruar nga një lajmëtar (Marku 1:2, 3), më i lavdishëm se Gjoni (Marku 1:7), Biri i dashur tek i cili zbret Fryma (Marku 1:10, 11). Por nga ana njerëzore, shohim se: pagëzohet nga Gjoni (dhe jo anasjelltas, Marku 1:9), drejtohet nga Fryma (Marku 1:12), tundohet nga Satani (Marku 1:13), me kafshët e egra (Marku 1:13), dhe i shërbejnë engjëjt (Marku 1:13).

Pse gjithë ky kontrast? Kjo na tregon realitetin e mahnitshëm të Krishtit, Zotin dhe Shpëtimtarin tonë, Perëndinë tonë, dhe në të njëjtën kohë një qenie njerëzore, vëllain dhe shembullin tonë. Si mund ta konceptojmë të gjithë këtë ide? Nuk mundemi. Por e pranojmë atë me besim dhe mahnitemi në lidhje me këtë të vërtetë, që na zbulon dashurinë e Perëndisë për njerëzimin.

`Çfarë na tregon për dashurinë e mahnitshme të Perëndisë që, megjithëse Jezusi ishte Perëndi, do të vishte mbi Vete anën tonë njerëzore në mënyrë që të na shpëtojë?`