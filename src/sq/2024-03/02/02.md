---
title:  "Më Ndiq"
date:   07/07/2024
---

`Lexoni Marku 1:16-20. Cilët ishin burrat që Jezusi i thirri për të qenë dishepuj dhe si u përgjigjën ata?`

Marku 1 nuk flet shumë për fjalët e Jezusit. Megjithatë, Marku 1:17 flet për fjalët e Tij drejtuar dy peshkatarëve, Simonit, që më vonë do të quhet "Pjetër", dhe vëllait të tij, Andreas. Dy burrat qëndrojnë në breg të Detit të Galilesë, ku hidhnin rrjetat.

Nuk përmendet një varkë apo mjete të tjera peshkimi, gjë që sugjeron se këta dy burra nuk ishin mirë financiarisht. Tek Marku 1:19, 20, Jakobi dhe Gjoni janë në një varkë me babanë e tyre dhe shërbëtorët, që sugjeron se ishin më mirë financiarisht se Pjetri dhe Andrea. Luka tregon se Pjetri ka një varkë dhe se në fakt, Jakobi dhe Gjoni ishin ortakë me Pjetrin dhe Andrean (shiko Luka 5:1-11). Por Ungjilli i Markut mund të jetë duke treguar një kontrast midis dy palëve të vëllezërve, dhe në mënyrë që ta ilustrojë këtë ndryshim, Jezusi i thërret si dishepuj të dyja palët, ata që kanë më pak mundësi dhe ata që kanë më shumë.

Thirrja e këtyre burrave nga Jezusi është e thjeshtë, direkte dhe profetike. Ai i thërret ta ndjekin; pra, të bëhen dishepuj. Ai tregon se, nëse do i përgjigjen thirrjes së Tij, do t'i bëjë peshkatarë njerëzish.

`Mendoni se, përse këta njerëz do të linin menjëherë (Marku 1:16-20) çdo gjë dhe do të ndiqnin Jezusin.`

Ungjilli i Gjonit e pasuron edhe më shumë këtë pamje (shiko Gjoni 1:29-42). Duket se vëllezërit ishin ndjekës të Gjon Pagëzorit dhe dëgjuan kur ai tha se Jezusi ishte " 'Qengji i Perëndisë, i cili heq tutje mëkatin e botës' " (Gjoni 1:29). Ata takuan Jezusin dhe kaluan kohë me Të afër Lumit Jordan. Rrjedhimisht, pranimi i thirrjes së Jezusit për të shërbyer nuk ishte thjesht një mundësi arratisjeje. Ata e kishin menduar mirë këtë gjë.

Por, pse Marku nuk jep më tepër detaje? Me shumë gjasa, dëshiron të theksojë fuqinë e Jezusit. Ai thërret, dhe peshkatarët i përgjigjen, dhe jetët e tyre, dhe vetë bota, nuk ngelen më njësoj.

`Çfarë jeni thirrur të dorëzoni në mënyrë që të ndiqni Jezusin? (Mendoni për rëndësinë e përgjigjes suaj, veçanërisht nëse asgjë nuk ju vjen ndërmend).`