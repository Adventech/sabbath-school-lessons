---
title:  Një Shërbesë Adhurimi e Paharrueshme
date:   08/07/2024
---

`Lexoni Marku 1:21-28. Çfarë eksperience e paharrueshme ndodhi në sinagogën në Kapernaum, dhe çfarë të vërtetash shpirtërore mund të nxjerrim nga kjo histori?`

Shumica e të Krishterëve kanë disa momente të paharrueshme në ecjen e tyre si të Krishterë - vendimin për të ndjekur Jezusin; ditën e pagëzimit të tyre; një predikim të fuqishëm ku ndjenë thellësisht prezencën e Perëndisë. Disa nga këto momente jo vetëm mund të jenë të paharrueshme, por mund t’u kenë ndryshuar jetën, gjithashtu.

Kështu mund të ketë qenë edhe për disa njerëz gjatë Sabatit në Kapernaum, që përshkruhet tek Marku 1. "Dhe njerëzit habiteshin nga doktrina e Tij, sepse Ai i mësonte si një që ka pushtet dhe jo si skribët" (Marku 1:22). Kur Jezusi mësonte, një njeri i demonizuar, padyshim i prekur nga fuqia e mësimeve të Jezusit, bërtiti, "Ç'ka midis nesh dhe teje o Jezus Nazareas? A erdhe të na shkatërrosh? Unë e di kush je - i Shenjti i Perëndisë" (Marku 1:24), dhe Jezusi e nxori demonin.

Mendoni për ndikimin e këtyre fjalëve të demonit.

Së pari, demoni pranoi se Jezusi është " 'I Shenjti i Perëndisë'". Ai pranoi se Jezusi është i dërguari i shenjtë i Perëndisë, ndryshe nga frymërat e papastra të Satanit. Do të prisnim gjëra dhe individë të shenjtë në një ambient adhurimi, jo gjëra të pashenjta dhe të papastra. Kështu, në këtë histori ka një kontrast të mprehtë midis forcave të së mirës dhe forcave të së keqes. Këtu mund të shohim realitetin e konfliktit të madh. Njerëzit ndoshta ende nuk e njohin kush është Jezusi, por demonët e dinë me siguri dhe e pranojnë publikisht.

Pastaj, mund ta kuptojmë urdhërimin për të dalë jashtë nga ai njeri, por përse ishte urdhërimi, " 'Hesht'"? Duke filluar nga Marku shfaqet një motiv mbresëlënës: thirrja e Jezusit për të heshtur në lidhje me atë se kush është Ai. Akademikët këtë e quajnë "Sekreti Mesianik".

Thirrja e Jezusit për të heshtur ka kuptim për shkak të pritjeve të theksuara politike në lidhje me pritjen e Mesias gjatë kohës së Tij. Ishte e rrezikshme të ishe një mesia. Megjithatë, bashkë me thirrjen për të heshtur kemi dhe zbulesat e pagabueshme në lidhje me atë se kush ishte Jezusi. Ajo që do të bëhet e qartë me kalimin e kohës është se identiteti i Jezusit nuk mund të fshihet, dhe e vërteta në lidhje me atë se kush është Ai vihet në qendër të mesazhit të ungjillit. Njerëzit kanë nevojë të dinë se kush është Jezusi dhe pastaj të marrin një vendim në lidhje me atë sesi do të përgjigjen ndaj ardhjes së Tij dhe çfarë kuptimi ka për ta.

`Kur përpiqemi t’u dëshmojmë të tjerëve, kur duhet të jemi të kujdesshëm që mos t’u themi gjithçka që besojmë në lidhje me "të vërtetën aktuale"?`