---
title:  Më Tepër Shërbesë Sabati
date:   09/07/2024
---

`Lexoni Marku 1:29-34. Si e ndihmoi Jezusi familjen e Pjetrit, dhe çfarë mësimesh shpirtërore mund të nxjerrim nga kjo histori?`

Mbas shërbesës mahnitëse në sinagogë, Jezusi u tërhoq me grupin e Tij të vogël të dishepujve (Pjetrin, Andrean, Jakobin dhe Gjonin) për të shkuar në shtëpinë e Pjetrit, me sa duket për të kaluar pjesën tjetër të Sabatit mes një vakti të ngrohtë dhe shoqërisë.

Por ndihet një shqetësim në skenë: vjehrra e Pjetrit është e sëmurë me ethe, që në atë kohë ishte e rrezikshme për jetën. I tregojnë Jezusit për sëmundjen dhe Ai kujdeset për vjehrrën e Pjetrit, duke e ngritur në këmbë. Ajo menjëherë fillon t’u shërbejë. Çfarë shembulli i fuqishëm se ata që janë shpëtuar, shëruar nga Jezusi, më pas u shërbejnë të tjerëve!

Përgjatë Markut ndodh shpesh që Jezusi shëron, duke prekur personat e sëmurë (shiko Marku 1:41; Marku 5:41), megjithëse në rastet e tjera nuk përmendet asnjë prekje (shiko Marku 2:1-12, Marku 3:1-6, Marku 5:7-13).

Jezusi nuk e kishte përfunduar shërbesën atë ditë. Pas perëndimit të diellit erdhën shumë njerëz në shtëpinë e Pjetrit për t’u shëruar, padyshim pasi panë ose dëgjuan për atë që ndodhi atë ditë në sinagogë. Fakti se autori i Ungjillit nuk u tregon lexuesve të tij se njerëzit u vonuan për shkak të orëve të Sabatit tregon se audienca e tij i dinte rregullat në lidhje me Sabatin. Kjo cilësi tek Marku përputhet me audiencën e vet, që e mbanin Sabatin.

Marku thotë se i gjithë qyteti ishte mbledhur tek dera e shtëpisë atë mbrëmje (Marku 1:33). Jezusit do i duhej ca kohë që të ndihmonte gjithë ata njerëz.

Ata vinin dhe shkonin orë mbas ore; sepse asnjë nuk e dinte nëse nesër do e gjente sërish Shëruesin. Asnjëherë nuk ishte dëshmuar në Kapernaum si atë ditë. Ambienti ishte i mbushur me zërin e triumfit dhe brohoritjet e çlirimit. Shpëtimtari ishte i gëzuar me gëzimin që kishte ngjallur. Teksa dëshmonte vuajtjet e atyre që kishin ardhur tek Ai, zemra e Tij u mbush me simpati, dhe u gëzua me fuqinë e Tij për t'i shëruar dhe lumturuar.

"Jezusi nuk ndaloi derisa i vuajturi i fundit të çlirohej. Ishte natë vonë kur turma u shpërnda, dhe kishte qetësi në shtëpinë e Simonit. Dita e gjatë dhe entuziaste kaloi, dhe Jezusi kërkoi të pushojë. Por, kur qyteti ishte ende i përgjumur, Shpëtimtari, 'që ishte ngritur më herët,...doli jashtë dhe shkoi në një vend të vetmuar, dhe atje u lut' " - Ellen G. White, _Dëshira e Kohërave_, f. 259.