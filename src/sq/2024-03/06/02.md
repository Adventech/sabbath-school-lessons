---
title:  Traditat Njerëzore përkundrejt Urdhërimeve të Zotit
date:   04/08/2024
---

`Lexoni Marku 7:1-13. Çfarë të vërtetash paraqiten këtu?`

Mund të imagjinosh fëmijët teksa studiojnë këtë pasazh në Shkollën e Sabatit dhe, kur kthehen në shtëpi jua tregojnë nënave të tyre se nuk duhet t’i lajnë duart para se të hanë pasi kështu ka thënë Jezusi. Megjithatë, kjo histori nuk ka të bëjë me higjienën.

Në kohën e Jezusit, shumë njerëz në atë vend preokupoheshin për ritualin e pastrimit. Gjatë kohës midis dy dhiatave, ideja e larjes së duarve në mënyrë që të bëhesh ritualisht i pastër shtrihej edhe tek njerëzit e thjeshtë, megjithëse këto rregulla në fillim aplikoheshin vetëm tek priftërinjtë e Dhiatës së Vjetër (Eksodi 30:17-21). Pikërisht nga këto gjëra drejtuesit fetarë iu ankuan Jezusit për dishepujt e Tij.

Jezusi nuk iu përgjigj drejtpërdrejt pyetjes që iu bë. Përkundrazi, Ai mbron dishepujt e Tij me një përgjigje të dyfishtë. Së pari, Ai citon fjalët e ashpra nga Isaia drejtuar një kombi që nderon Zotin me fjalë, por qëndron larg Tij me zemër (Isaia 29:13). Citati nga Isaia vazhdon me qortimin kur traditat njerëzore vihen mbi urdhërimet hyjnore.

Pjesa e dytë e përgjigjes së Jezusit luan me citatin e Isaias. Zoti citon urdhërimin e Perëndisë për të nderuar prindërit (Eks. 20:12); pra, të kujdesesh për ta kur të jenë të moshuar, dhe e vendos në kontrast me traditën fetare kur dikush i ofron diçka Zotit (një dhuratë, kurban), por prapë e përdor për vete, dhe mohon t’ua japë prindërve të moshuar që kanë nevojë. Mund ta imagjinoni takimin, "Më vjen keq, baba. Do doja të të ndihmoja, por i dhashë lekët në tempull".

Është kjo lloj hipokrizie që Jezusi e sulmon pa bërë kompromis. Ata kanë vendosur traditat njerëzore mbi Fjalën e Perëndisë, dhe në këtë mënyrë kanë mëkatuar.

Pra, cila ishte përgjigjja ndaj pyetjes së Farisenjve? Përgjigjja e Jezusit tregon se Ai nuk e konsideron insistimin e tyre për të larë duart, në përputhje me vullnetin e Perëndisë. Përkundrazi, përgjigjja e Tij mbështet qartë urdhërimet e Ligjit në vend të traditave njerëzore. (Shikoni gjithashtu Marku 1:44; Marku 7:10, 11; Marku 10:3-8; Marku 12:26, 29-31).

`A kemi ndonjë "traditë", që ndoshta është në konflikt me parimet e ligjit të Perëndisë? Nëse po, cilat mund të jenë ato?`