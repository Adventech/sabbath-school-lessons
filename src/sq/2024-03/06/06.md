---
title:  Ruajuni nga Majaja e Keqe
date:   08/08/2024
---

`Lexoni Marku 8:11-13. Cili ishte qëndrimi i Farisenjve, që e zhgënjeu thellë Jezusin?`

Pse nuk e tregoi fuqinë e Tij hyjnore për t'i bindur këta kavalierë? Problemi zë fill nga fundi i Markut 3, ku Jezusi flet për mëkatin kundër Frymës së Shenjtë. Nëse veshët dhe sytë e dikujt janë të mbyllur, një mrekulli tjetër, madje edhe një shenjë nga qielli, nuk ka për t'i bindur. Do të injorohet si çdo gjë tjetër më parë. Edhe mrekullitë nuk janë të mjaftueshme për të bindur ata që e kanë ndarë mendjen të mos besojnë.

`Lexoni Marku 8:14-21. Çfarë kishin harruar dishepujt, dhe çfarë iu kujton Jezusi?`

Jezusi i paralajmëron dishepujt kundër "majasë" së Farisenjve dhe Herodit (Marku 8:15), që janë mësimet e tyre (krahaso me Mat. 16:12).

Por dishepujt e keqkuptojnë dhe mendojnë se Jezusi po flet që të shmangin blerjen e bukës. Siç ndodh shpesh me keqkuptimin e dishepujve, Jezusi i udhëzon ata. Zoti bën një seri pyetjesh, e para është retorike nga natyra, ku shpreh zhgënjimin e Tij që ata nuk e kanë kuptuar misionin e Tij. Fjalët e Tij janë një kujtesë e asaj që thotë tek Marku 4:10-12, në lidhje me të jashtmit që nuk kuptojnë. Fjalët e Tij të forta janë thënë për të zgjuar dishepujt nga letargjia e tyre shpirtërore.

Tek Marku 8:19, 20, Ai bën pyetje të thjeshta në lidhje me faktet sesi u shumuan bukët dhe ngelën shportat kur ushqeu 5 000 veta (Marku 6:30-44) si dhe 4 000 tek (Marku 8:1-10), pasazhe këto që ilustrojnë se ata duhet ta kishin kuptuar tani se Zoti nuk pengohet nga kufizimet e burimeve. Pyetja e Tij e fundit tek Marku 8:21 është gjithashtu retorike: " 'A nuk e kuptoni?' ". Në fund të fundit, shikoni gjithçka që kanë parë dhe përjetuar tashmë me Jezusin.

`Si mund të mësojmë të mbajmë zemrat dhe mendjet tona të hapura për realitetin e Perëndisë dhe dashurisë së Tij? Mendoni për gjithë evidencat, që na janë dhënë për Zotin dhe dashurinë e Tij. Megjithatë, pse është kaq e lehtë të dyshosh në disa raste?`