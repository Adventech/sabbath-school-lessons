---
title:  Gojë Lidhur
date:   07/08/2024
---

`Lexoni Marku 7:31-37. Kë sollën tek Jezusi dhe çfarë bëri Jezusi për të?`

Jezusi nuk kalonte nga rruga më e shkurtër për t’u kthyer nga rajoni i Tiros dhe Sidonit për në Galile. Me sa duket Jezusi kaloi nga veriu i Tiros, përgjatë rajonit të Sidonit dhe më pas poshtë përmes zonës së Detit të Galilesë, dhe në fund afër bregut të detit. Ishte një rrugë rreth e rrotull, ku me shumë gjasa i mësonte dishepujt e Tij.

Në tekst nuk na tregohet ekzaktësisht se kush e solli atë njeri tek Jezusi, por problemi i tij ishte mjaft i qartë - ai nuk dëgjonte dhe kishte vështirësi në të folur. Humbja e dëgjimit i izolon njerëzit nga ambienti që i rrethon, dhe shurdhimi i madh ua bën të vështirë të mësojnë sesi të flasin. Problemi i këtij njeriu mund të ketë qenë për shumë kohë.

Jezusi e kupton kërkesën e tij dhe e merr mënjanë privatisht. Mënyra sesi Zoti e shëron këtë njeri ngjall kuriozitet, veçanërisht për lexuesin modern. Ai vendos gishtat në veshët e burrit, pështyn, prek gjuhën dhe psherëtin. Jezusi prek pjesët që do të shërojë, por përse psherëtin? "Ai psherëtin kur mendon se veshët nuk do të jenë të hapur për të vërtetën, gjuha do refuzojë të pranojë Shpëtimtarin" - Ellen G. White, _Dëshira e Kohërave_, f. 404.

Jezusi ripërtërin në mënyrë të mrekullueshme dëgjimin e njeriut dhe e mundëson atë të flasë qartë. Psherëtima e Tij tregon limitet që Zoti ka marrë mbi Vete për të ruajtur zgjedhjen e lirë të njerëzimit. Ai nuk e imponon vullnetin e tij. Gjithë njerëzit janë të lirë të zgjedhin se kush do i drejtojë në jetën e tyre - Princi i jetës apo princi i errësirës. Jezusi mund të hapi veshët e shurdhër, por nuk imponon zemrat jobesimtare ta pranojnë Atë si mesian.

Kjo histori e shkurtër tregon se çfarë mund të bëjë Zoti për ata që kthehen me vullnet tek Ai. Ndoshta dhe ju keni përjetuar të qenurit të rezervuar kur ndani besimin tuaj, duke ndjerë se ju është lidhur goja pa ditur çfarë të thoni. Kjo mrekulli na inkurajon se Zoti Jezus mund të hapë veshët për të qenë të ndjeshëm ndaj nevojave të të tjerëve dhe për të ndarë një fjalë, që i forcon në udhëtimin e tyre.

`Çfarë bëni me dhuntitë që iu janë dhënë në lidhje me të dëgjuarin dhe të folurin? Si po i përdorni ato?`