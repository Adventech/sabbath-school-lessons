---
title:  Dy Monedha në Ofertat
date:   01/09/2024
---

`Lexoni Marku 12:41-44.Sa dha vejusha dhe çfarë tha Jezusi në lidhje me këtë?`

Tempulli i Jeruzalemit ishte një strukturë mahnitëse dhe e bukur. Tempulli dominonte qytetin dhe gurët masivë, që ishin përdorur në ndërtimin e tij ngelen një mrekulli edhe sot, disa prej tyre me peshë qindra ton. Rimodelimi dhe zgjerimi i tempullit filloi gjatë Herodit të Madh rreth vitit 20 p.k., por ndërtimi dhe zbukurimi i strukturës vazhdoi deri në vitet 60 m.k.

Shumë njerëz sollën oferta të mëdha për të depozituar në 13 xhepat, që gjendeshin në Oborrin e Grave afër tempullit. Jezusi gjendej në këtë vend kur pa një vejushë, që u afrua dhe hodhi dy lefta. Kjo do ishte e baraz-vlefshme me 1/32 e një denari, paga ditore e zakonshme për një punëtor. Prandaj, oferta e gruas ishte goxha e vogël.

Megjithatë, Jezusit i bëri përshtypje oferta e saj. Shumë individë të pasur japin shuma të mëdha, por Ai nuk komentoi për asnjë nga ofertat e tyre. Por e lavdëroi ofertën e kësaj vejushe. Ai thotë se ajo dha më shumë se çdokush tjetër. Si ka mundësi? Jezusi thotë se ata dhanë nga tepricat e tyre, por ajo dha nga varfëria e saj. Ata kishin shumë teprica; ajo dha gjithçka që i duhej për të jetuar. Ky fakt e bën ofertën e saj ekstravagante, megjithëse vlera e saj monetare ishte shumë e vogël.

Kjo histori ka një mësim të thellë në lidhje me menaxhimin e burimeve. Oferta për kauzën e Zotit nuk varet nga veprimet e drejtuesve për vlefshmërinë e saj. Drejtuesit fetarë të tempullit ishin të korruptuar, por Jezusi nuk pohoi se nuk duhen dhënë ofertat. Në ka pasur ndonjëherë drejtues të korruptuar fetarë (Kaifas? Anas?), këta në këtë kohë ishin ndër më të këqinjtë. Dhe Jezusi e dinte këtë gjë.

Është e vërtetë që liderat kanë një përgjegjësi të shenjtë për të përdorur burimet sipas vullnetit të Perëndisë, por edhe sikur mos i përdornin, ata që japin në kauzën e Zotit janë ende të bekuar gjatë ofertës, ashtu si kjo grua.

Mosdhënia e të dhjetave dhe ofertave, nga ana tjetër, kur drejtuesit bëjnë diçka të papëlqyeshme, do të thotë se dhënia është e lidhur me veprimet e tyre në vend që të lidhet me falenderimin ndaj Zotit. Megjithatë, sado tunduese të jetë, kjo është e gabuar.

`Çfarë duhet të na mësojë kjo histori në lidhje me rëndësinë e të qenurit besnik në atë që japim për punën e Zotit?`