---
title:  Ardhja e Birit të Njeriut
date:   05/09/2024
---

`Lexoni Marku 13:24-32. Çfarë ngjarje e madhe përshkruhet këtu?`

Është pikërisht kthimi i Jezus Krishtit në lavdi, që paraprihet nga shenjat në diell, hënë dhe yje. Dhiata e Re është plot me profeci, që tregojnë këtë ngjarje të mrekullueshme. Apostulli Pal e përshkruan në detaje te 1 Selanikasve 4:13-18, ku flet për ata që kanë fjetur në Krishtin, të cilët do të ngrihen në jetë dhe do të merren bashkë me shenjtorët që janë gjallë, për të takuar Krishtin në ajër. Në 1 Korintasve 15 apostulli flet në detaje për realitetin e ringjalljes nga të vdekurit, e cila ndodh në kthimin e Krishtit.

Pjetri përshkruan gjithashtu këtë ditë tek 2 Pjetrit 3:3-13, duke shpjeguar se Zoti nuk është i ngadaltë në premtimin e Tij, por dëshiron që gjithë njerëzit të vijnë në pendim. Dhe Zbulesa ka përshkrime të gjalla në lidhje me kthimin e Krishtit (shiko Zbulesa 1:7, Zbulesa 6:12-17, Zbulesa 14:14-20, dhe Zbulesa 19:11-21). Mësimi i vazhdueshëm i Dhiatës së Re është se kthimi i Krishtit është një ngjarje personale, e vërtetë, e dukshme dhe e dëgjueshme. Çdokush do e shohë kur të vijë.

Por çfarë do të thotë Jezusi me "ky brez" dhe "ajo ditë" apo "ajo orë"? Këto fjalë kanë shqetësuar shumë njerëz pasi duket se brezi, të cilit po i fliste Jezusi ka vdekur shumë kohë më parë.

Janë dhënë një sërë zgjidhjesh për këtë pasazh. Disa argumentojnë se fjala "brez" mund t'i referohet një race ose populli, në këtë rast Judenjve. Me fjalë të tjera, raca e Judenjve nuk do të kalojë para se Krishti të kthehet. Një tjetër zgjidhje flet për brezin e njerëzve, që shohin gjithë shenjat e përmbushura, si brezi që nuk do të kalojë para kthimit të Krishtit.

Por një zgjidhje më e thjeshtë është të vemë re tek Marku 13:30 se Jezusi përdor fjalën "ky" si tek "ky brez" dhe tek Marku 13:32 përdor fjalët "ajo" tek "ajo ditë dhe orë". Tek Marku 13, fjala "ky" (houtos, hautē, touto) përmendet më tepër në vargjet 1-13, që përfundon në shkatërrimin e Jeruzalemit. Fjala që karakterizon pjesën e dytë të kapitullit.

Pra, "ky brez" me shumë gjasa i referohet brezit të shekullit të parë, që pa shkatërrimin e Jeruzalemit, siç përshkruhet tek Marku 13:30. Megjithatë, Marku 13:32 flet për ardhjen e dytë të Krishtit, që është ende në të ardhmen dhe shumë më vonë se shekulli i parë. Rrjedhimisht Marku 13:32 përdor fjalën "ajo" për të folur për ngjarjet, që ndodhin në një kohë shumë më vonë se shekulli i parë.