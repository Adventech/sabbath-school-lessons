---
title:  Asnjë Gur Mbi Gur
date:   02/09/2024
---

`Lexoni Marku 13:1-13. Si iu përgjigjën dishepujt thënies së Jezusit në lidhje me tempullin, dhe cila është rëndësia e përgjigjes së Jezusit?`

Siç e kemi parë, kompleksi i tempullit ishte vërtet një strukturë mahnitëse. Jozefus shkruan se Porta Mbretërorë në anën jugore të kompleksit kishte 162 shtylla, secila me një perimetër sa hapja e krahëve të tre burrave (Antiquities, 15.11.15 §§413–414). Jezusi thotë se e gjitha do të rrënohet. Një profeci e tillë në lidhje me këtë strukturë mahnitëse do tingëllonte për dikë si fundi i botës.

"Kur vëmendja e Krishtit u tërhoq nga madhështia e tempullit, mendoni si mund të kenë qenë mendimet e pashprehura të të Refuzuarit! Pamja para Tij ishte në të vërtetë e bukur, por Ai tha me trishtim, e shoh të gjithën. Ndërtesat janë vërtet mahnitëse. Ju i shihni këto mure si të pashkatërrueshme; por dëgjoni fjalët e Mia: Do të vijë dita kur 'nuk do të mbetet gur mbi gur pa u rrënuar' " - Ellen G. White, _Dëshira e Kohërave_, f. 627.

Dishepujt duan të dinë kur do të ndodhë ky parashikim që bëri Jezusi. Kështu, tek Marku 13:4, një grup i vogël, Pjetri, Jakobi, Gjoni dhe Andrea, e pyesin kur do të ndodhin këto. Ata duan të dinë kur do të ndodhin gjithë këto gjëra dhe cila do të jetë shenja para se të ndodhin.

Ajo që është befasuese tek Marku 13:5-13 është fakti se Jezusi merret shumicën e kohës me përshkrimin e rënies së Jeruzalemit në vend që të merret me paralajmërimin e dishepujve të Tij se çfarë i pret gjatë shërbesës së tyre për të ngritur kishën e Krishterë në tokë. Nuk duket se gjërat do të jenë të lehta.

Në fakt, ata do të persekutohen, gjykohen, dhe disa do të vriten. Por, pavarësisht këtyre, Jezusi tregon se koha nuk ka ardhur ende. Nuk duhet të mashtrohen nga vijimi i ngjarjeve. Për më tepër, Fryma e Shenjtë do ju japë fjalët e duhura për të folur në kohën e duhur, edhe atëherë kur familja dhe miqtë t'i kenë braktisur.

Ajo që nxjerrim nga fjalët udhëzuese të profecisë së Jezusit është se njerëzit e Zotit nuk duhet të frikësohen nga trazirat dhe sfidat. Ata duhet të jenë vigjilentë, sepse Fryma e Perëndisë do t’i mbajë të fortë gjatë vështirësive.

`Cila ka qenë eksperienca juaj me sfidat, që vijnë për shkak se ndiqni Jezusin? Nëse nuk keni pasur asnjë sfidë, a ndoshta duhet të pyesni nëse vërtet e keni ndjekur Atë?`