---
title:  Mundimi i Madh
date:   04/09/2024
---

`Lexoni Marku 13:19. Çfarë referohet në këtë varg?`

Marku 13:14 flet për neverinë e shkatërrimit, që është pika ku mbështetet i gjithë kapitulli (shikoni studimin e ditës së Martë). Marku 13:19 është një pikë kthese gjithashtu. I referohet mundimit të madh si asnjëherë më parë që kur është krijuar bota. Këtu parashikohet një persekutim më i madh ose më i gjerë sesa ai që ndodhi kur ra Jeruzalemi. Marku 13:19 gjithashtu përdor foljen në kohën e ardhshme, duke na drejtuar në ngjarjet që janë më vonë sesa koha e Jezusit.

Ashtu siç Marku 13:14 i bën jehonë profecisë së Danielit 9, këtu tek Marku 13:19-23 persekutimi i madh i bën jehonë profecive të Danielit 7 dhe 8, ku fuqia e bririt të vogël persekuton njerëzit e Zotit për "një kohë dhe disa kohë dhe gjysmën e një kohe" (Dan. 7:25). Kjo periudhë profetike prej 1 260 ditësh është e barabartë me 1 260 vjet (Num. 14:34, Ezek. 4:6). Kjo kohë shtrihet nga viti 538 deri në vitin 1798. Në vitin 1798, Napoleoni dërgoi gjeneralin e tij për të zënë rob papën. Gjatë kësaj periudhe prej 1 260 vitesh, briri i vogël ka persekutuar dhe vrarë ata, që nuk pajtoheshin me sistemin qeverisës të kishës.

`Lexoni Marku 13:20-23. Çfarë shprese i jep Zoti popullit të Tij gjatë kohës së persekutimit, dhe çfarë paralajmërimi u jep teksa kjo kohë përfundon?`

Marku 13:20 flet për persekutimin, që shkurtohet për hir të popullit të Zotit. Historikisht, flakët e persekutimit u ulën pasi doli Reformimi Protestant, duke e shkurtuar kështu kohën e mundimit. Teksa fuqia e bririt të vogël u venit, shumë njerëz përqafuan reformimin. Por fuqia e bririt të vogël do të dalë sërish, ashtu siç tregohet tek Zbulesa 13.

tek Marku 13:21-23, Jezusi paralajmëron për një tjetër kërcënim, atë të profetëve të rremë dhe krishterëve të rremë, që do të dalin para se Ai të kthehet. Jezusi i paralajmëron ndjekësit e tij të kenë kujdes nga këta.

`Në kohën kur Jezusi i paralajmëroi për Krishtërit e rremë, lëvizja e Tij nuk kishte filluar ende dhe, megjithatë, mund ta bënte këtë parashikim të mahnitshëm, që është plotësuar (edhe sot ka njerëz që pretendojnë se janë Jezusi). Si duhet të rrisë ky parashikim besimin tonë tek Fjala e Perëndisë?`