---
title:  Histori misionare nga Dominika
date:   06/09/2024
---

### Më tepër se “Përshëndje”

_Harlina_

Harlina e njohu Florin, teksa ecte në rrugë. Harlina kishte qenë police dhe e dinte se Flori ishte e gatshme të shiste gjithçka për të blerë drogë dhe alkool.

Edhe Flori e njohu Harlinën. Ato të dyja jetonin në të njëjtën lagje, në një qytet të Kosta Rikës. Ishin përshëndetur shumë herë por asgjë më tepër. Një ditë, Harlina ndjeu dëshirë të thoshte më tepër se “përshëndetje”.

Si je? – pyeti ajo. – Si shkon jeta jote?

Çdo gjë keq, - u përgjigj Flori

Harlina e pa me vëmendje.

Ke ngrënë gjë? – pyeti ajo.

Flori uli kokën dhe filloi të qante. Harlina po shkonte në dyqan dhe vendosi të blinte ushqime edhe për Florin. Gjatë rrugës së kthimit, ajo ndaloi te shtëpia e Florit dhe la aty një pako me oriz, një pako me fasule dhe dy copa pulë.

Të nesërmen, ajo takoi pastorin e kishës në bankë.

Kam disa ushqime këtu, - tha pastori, duke i treguar një çantë të mbushur me oriz, fasule, vaj, miell dhe ushqime të tjera. – Di nëse dikush ka nevojë?

Po, - u përgjigj Harlina. – Kam një fqinje që nuk ka ushqime.

Merri këto dhe jepja, - tha ai.

Harlina e ftoi pastorin të shkonte me të.

Eja me mua dhe do ta shohësh ku e ka shtëpinë, - tha ajo.

Ata të dy shkuan në shtëpinë e Florit dhe ia dhanë ushqimet. Flori ishte shumë mirënjohëse. Ndërsa bisedonin, Harlina e pyeti nëse dëshironte të studionte Biblën. Flori tha se po.

Të nesërmen, Harlina shkoi në shtëpinë e Florit të studionin Biblën bashkë me një burrë dhe tre gra nga kisha e saj. Shtëpia e Florit ishte në gjendje shumë të keqe dhe ata u ulën në oborrin e saj të vogël.

Mbas asaj dite, ata vazhduan të takoheshin një herë në javë, për të kënduar dhe studiuar Biblën. Florit i pëlqente të këndonte dhe i pëlqente, në mënyrë të veçantë, një këngë që thoshte “Më jep një zemër të re”.

Zemra e Florit filloi të ndryshonte. Ajo ndaloi së fyeri dhe godituri anëtarët e familjes dhe fqinjët që e mërzisnin. Fjalori i saj i keq filloi të pastrohej.

Dy muaj pasi kishin filluar studimet, filloi sezoni i shirave të Kosta Rika dhe ata nuk mund të rrinin më jashtë, në oborr. Flori filloi të ndiente mungesën e takimeve dhe filloi të shkonte në kishën Adventiste, të shtunave. Askush nuk e ftoi të shkonte në kishë. Ajo shkoi vetë. Pas dy muajve të tjerë, pastori e pyeti nëse dëshironte t’ia jepte zemrën Jezusit nëpërmjet pagëzimit. Asaj i pëlqeu pyetja.

Po, - tha ajo. – Askush nuk më kishte pyetur më përpara nëse doja të pagëzohesha.

Pak kohë më vonë, Flori u zhyt në ujrat e pendimit.

Flori ishte e njohur në qytet. Të gjithë e dinin çfarë jete kishte. Tani, njerëzit po shihnin se si ajo po ndryshonte dhe çuditeshin tek e shihnin të kthehej në shtëpi e gëzuar, pas pagëzimit. Shumë njerëz e ndaluan në rrugë ta uronin dhe përqafonin.

Flori ishte shumë e lumtur! Kishte vite që nuk e përqafonte askush.

Shumë muaj pas pagëzimit, Flori vazhdon të jetë një Adventiste e Ditës së Shtatë besnikë, në Kosta Rika.

E falenderoj Perëndinë për jetën time të re, - tha ajo. – Jam mirënjohëse për çdo gjë që anëtarët e kishës bëjnë për mua.

Harlina thotë se ishte Fryma e Shenjtë ai që ndryshoi jetën e Florit. Ajo beson gjithashtu se ishte Fryma e Shenjtë që e bëri të thoshte më tepër se “përshëndetje”, ditën që Flori nuk kishte ushqime.

Perëndia është i madh, - tha Harlina. – Nuk ka asgjë të vështirë për të.

Kjo histori tregon pak nga jeta në Kosta Rika dhe sfidat misionare atje. Një pjesë e Ofertave të Sabatit të 13të këtij tremujori do të ndihmojë në hapjen e një qendre ndikimi, ku do të ndahet dashuria e Jezusit me fëmijët që rrezikohen të përfshihen në një jetë me drogë dhe alkool. Faleminderit që planifikoni një ofertë bujare për në 28 Shtator.

**Shënime nga misioni**:

- Bashkësitë e para Adventiste, në Kosta Rika, u formuan kryesisht përgjatë bregut Karibian. Shumë bashkësi të vogla u formuan gjithashtu pranë stacioneve të trenit.
- Në vitin 1928, u hap misioni i Kosta Rikës dhe Nikaraguës, me katër kisha dhe 152 anëtarë.