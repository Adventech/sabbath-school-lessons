---
title:  Darka e Fundit
date:   09/09/2024
---

`Lexoni Marku 14:22-31 dhe Eksodi 24:8. Çfarë rëndësi të madhe të besimit të Krishterë shohim në këto histori?`

Marku 14:12 tregon se është dita e parë e Bukës së Ndorme, kur therrej qengji i Pashkës. Vakti ndodhte të Enjten në mbrëmje.

Në Darkën e Fundit, Jezusi themeloi një shërbesë të re si përkujtimore. Është një tranzicion nga festa e Pashkës Judaike dhe lidhet drejtpërdrejt me largimin e Izraelit nga Egjipti dhe vendosjen e tij si populli i besëlidhjes në Sinai. Në vulosjen e besëlidhjes, te Eksodi 24:8, Moisiu spërkati popullin me gjakun e flijimit dhe tha, " 'Ja gjaku i besëlidhjes që Zoti ka lidhur me ju sipas tërë këtyre fjalëve' ".

Është domethënëse se në Darkën e Fundit, që Jezusi themeloi këtu, nuk u përdor gjatë vaktit qengji i Pashkës. Kjo, për shkak se Jezusi është vetë Qengji i Perëndisë (krahaso me Gjoni 1:29). Buka e Darkës së Fundit përfaqëson trupin e Tij. Besëlidhja e Re (krahaso me Jer. 31:31-34) vuloset me gjakun e Jezusit, dhe kjo përfaqësohet nga kupa. Ai thotë, " 'Ky është gjaku im, gjaku i besëlidhjes së re, që derdhet për shumë veta' " (Marku 14:24).

Pastaj, në mes të gjithë kësaj, Jezusi parashikon se të gjithë dishepujt e Tij do e braktisin. Ai citon nga Zakaria 13:7, që flet për shpatën që godet bariun dhe delet që shpërndahen. Jezusi është bariu dhe dishepujt e Tij janë delet. Është një mesazh i errët dhe depresiv. Por Jezusi i shton një fjalë shprese, duke përsëritur parashikimin e Tij për ringjalljen. Dhe shton se do të shkojë para dishepujve në Galile. Ky parashikim është ai që referohet tek varri i Jezusit tek Marku 16:7, dhe kështu ka një peshë të veçantë këtu.

Por e gjithë kjo është shumë e vështirë për dishepujt që ta pranojnë, veçanërisht Pjetri, i cili argumenton se të gjithë mund të bien, por jo ai. Megjithatë, Jezusi vazhdon me gjuhë solemne dhe parashikon se Pjetri do e mohojë tri herë para se gjeli të këndojë dy herë. Parashikimi do të luajë një rol kryesor në skenën e gjykimit të Jezusit dhe mohimit të Pjetrit; prandaj, gjithashtu luan një rol kryesor këtu.

`Çfarë mund të mësoni nga gjithë rastet kur i premtuat Zotit se do bënit ose nuk do bënit diçka dhe përfunduat duke bërë të kundërtën gjithsesi?`