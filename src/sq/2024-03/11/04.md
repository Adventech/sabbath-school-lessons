---
title:  Gjetsemani
date:   10/09/2024
---

`Lexoni Marku 14:32-42. Për çfarë u lut Jezusi në Gjetsemani dhe si mori përgjigje lutja e Tij?`

Duke dalë nga qyteti i Jeruzalemit ku hëngrën Pashkën, Jezusi dhe dishepujt e Tij kalojnë përmes Luginës së Kidronit në një kopësht poshtë Malit të Ullinjve. Emri Gjetsemani do të thotë presë vaji, pasi nxirrej vaj nga një presë atje afër. Nuk dihet vendodhja ekzakte, sepse Romakët i prenë të gjitha pemët në Malin e Ullinjve gjatë kohës së rrethimit, në vitin 70.

Teksa Jezusi hyn në kopësht, i lë dishepujt e Tij atje dhe shkon më tej bashkë me Pjetrin, Jakobin dhe Gjonin. Por pastaj i lë dhe ata dhe vazhdon më tej i vetëm. Ky distancim tregon se Jezusi po izolohet edhe më shumë dhe i vetëm përballet me vuajtjen që po i vjen.

Jezusi lutet që kupa e vuajtjes të hiqet, por vetëm nëse ky është vullneti i Perëndisë (Marku 14:36). Ai përdor fjalën Aramaike Abba, që Marku e përkthen "At". Fjala nuk do të thotë "Baba" siç sugjerojnë disa. Fjala që përdoret nga një fëmijë për t'iu drejtuar atit të vet ishte abi (shiko Raymond E. Brown, The Death of the Messiah, Anchor Bible Reference Library [New York: Doubleday, 1994], vol. 1, f. 172, 173). Megjithatë, përdorimi i fjalës Abba, At, ka lidhje të ngushtë familjare, gjë që nuk duhet injoruar.

Ajo që lutet Jezusi është që t'i hiqet kupa e vuajtjes. Por Ai e dorëzon Veten në vullnetin e Zotit (krahaso me Lutjen e Zotit, Mat. 6:10). Bëhet e qartë përgjatë pjesës tjetër të Historisë së Pasionit se përgjigjja e Zotit ndaj lutjes së Jezusit është "Jo". Ai nuk do e heqë kupën e vuajtjes, sepse përmes kësaj eksperience do të ofrohet shpëtimi i botës.

Kur përballeni me vështirësi është inkurajuese të keni miq që ju mbështesin. Te Filipianët 4:13, Pali flet për të bërë gjithçka përmes Atij që e forconte. Shumë harrojnë Filipianët 4:14, nga ku e fillon apostulli, "Gjithsesi". Pra lexojmë: "Gjithsesi, ju bëtë mirë që morët pjesë në pikëllimin tim" (ISV). Kjo ishte ajo që dëshironte Jezusi në Gjetsemani. Tri herë erdhi të kërkonte ngushëllim nga dishepujt e Tij. Tri herë i gjeti duke fjetur. Në fund, Ai i ngriti për të dalë para gjyqit të Tij. Ai është gati; ata nuk janë.