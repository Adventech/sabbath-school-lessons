---
title:  Kush Je Ti?
date:   12/09/2024
---

`Lexoni Marku 14:60-72. Krahasoni sesi u përgjigj Jezusi ndaj ngjarjeve në krahasim me përgjigjen e Pjetrit. Çfarë mësimesh mund të nxjerrim nga ky ndryshim?`

Marku 14:53-59 përshkruan Jezusin që del para Sinedrit dhe pjesën e parë të gjyqit. Është një ushtrim i lodhshëm. Herë mbas here drejtuesit përpiqen të ngrenë akuza ndaj Jezusit. Shkrimtari i Ungjillit shënon sesi dëshmitë ishin të rreme dhe vetë dëshmitarët nuk bashkoheshin në një pikë.

Në fund, kryeprifti u ngrit dhe e pyeti vetë Jezusin. Në fillim Jezusi nuk u përgjigj. Por më pas kryeprifti i bën be para Perëndisë (shiko Mat. 26:63) dhe e pyet direkt nëse është Ai Mesia. Jezusi e pranon këtë hapur që Ai është, dhe pastaj i referohet Danielit 7:13, 14 në lidhje me Birin e Njeriut, që ulet në të djathtë të Perëndisë dhe vjen me retë e qiellit. Kjo është e tepërt për kryepriftin, i cili gris rrobat e tij dhe kërkon dënimin e Jezusit, gjë që këshilli e miraton menjëherë. Drejtuesit fillojnë ta tallin Jezusin, duke e pështyrë, mbuluar fytyrën, duke e rrahur dhe, duke e thirrur të profetizojë se kush e gjuajti.

Ndërkohë që Jezusi gjykohet brenda dhe jep një dëshmi besnike, Pjetri qëndron jashtë duke dhënë dëshmi të rreme. Kjo është Historia Sanduiç e gjashtë dhe e fundit dhe ironia spikat në mënyrë të veçantë. Këtu janë dy karaktere paralele, Jezusi dhe Pjetri, duke bërë veprime të kundërta. Jezusi jep një dëshmi besnike, Pjetri një të rreme. Tri herë Pjetri ngacmohet nga një shërbëtor apo kalimtar, dhe në secilin rast e mohon se ka lidhje me Jezusin, madje duke mallkuar dhe bërë be për këtë.

Pikërisht në këtë pikë këndon gjeli për herë të dytë, dhe Pjetri kujtohet papritur për profecinë e Jezusit se ai do e mohojë Zotin tri herë atë natë. Ai shpërthen në lot dhe qan. Këtu qëndron ironia - në fund të gjyqit të Tij, Jezusit i lidhen sytë dhe goditet, duke iu kërkuar të "profetizojë"! Ideja ishte që të talleshin me Të pasi nuk mund të shihte se kush e godiste. Megjithatë, pikërisht në këtë kohë që bëjnë këtë, Pjetri mohon Jezusin në oborrin poshtë, duke përmbushur profecinë e Jezusit. Rrjedhimisht, duke mohuar Jezusin, Pjetri tregon se Jezusi është Mesia.

`Çfarë fjalë shprese do i flisnit dikujt që, megjithëse dëshiron të ndjekë Jezusin, nuk ia arrin ta bëjë në disa raste? Kush prej nesh, nuk ka dështuar ndonjëherë të bëjë atë që e dimë se na e kërkon Jezusi?`