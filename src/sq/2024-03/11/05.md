---
title:  Lanë Çdo gjë për t’u Larguar nga Jezusi
date:   11/09/2024
---

`Lexoni Marku 14:43-52. Çfarë po ndodh këtu që është kaq thelbësore për planin e shpëtimit?`

Është tronditëse që një nga shokët e afërt e tradhtoi Jezusin tek armiqtë e Tij. Ungjijtë nuk hyjnë në detaje në lidhje me motivin e Judës. Por Ellen G. White shkruan: "Juda kishte nga natyra një dashuri të fortë për paratë; por, asnjëherë nuk kishte qenë kaq i korruptuar sa të bënte një gjë të tillë. Kishte ushqyer shpirtin e keq të kopracisë derisa u bë rregulli që e motivonte në jetë. Dashuria për mamonin e mposhti dashurinë e tij për Krishtin. Duke u bërë skllav i një vesi e dorëzoi veten tek Satani, duke u shtyrë nga mëkati" - Ellen G. White, _Dëshira e Kohërave_, f. 716.

Tradhtia në vetvete hidhëron të gjithë, edhe ata që e bëjnë atë (krahaso me Mat. 27:3-7). Por veprimi i Judës është veçanërisht i keq, sepse ai kërkon ta fshehë tradhtinë e tij nën velin e miqësisë. Ai i jep udhëzime turmës se njeriu që do të puthë është ai që duhet të arrestojnë. Duket se Juda dëshiron të fshehë pabesinë e tij nga Jezusi dhe dishepujt e tjerë.

Bëhet kaos kur turma arreston Jezusin. Dikush nxjerr një shpatë (Gjoni 18:10, 11 thotë se ishte Pjetri) dhe pret veshin e shërbëtorit të kryepriftit. Jezusi i flet turmës, duke i qortuar që veprojnë në fshehtësi atë që kishin frikë ta bënin haptazi, kur ishte duke mësuar në tempull. Por Jezusi përfundon duke iu referuar Shkrimit, që duhej të përmbushej. Kjo është një tjetër shenjë e komplotit të dyfishtë, që shfaqet gjatë Historisë së Pasionit - që vullneti i Zotit po përmbushet edhe teksa vullneti i njeriut përpiqet të shkatërrojë Mesian.

Të gjithë dishepujt ia mbathin, përfshi Pjetrin, që më vonë do të shfaqet, duke e ndjekur Jezusin nga një distancë dhe, duke përfunduar edhe vetë në telashe. Por Marku 14:51, 52 na tregon për një djalosh të ri që ndiqte Jezusin, një histori që shfaqet vetëm këtu dhe në asnjë nga Ungjijtë e tjerë. Disa mendojnë se ishte vetë Marku, por kjo nuk mund të provohet. Ajo që është domethënëse është se ai vrapon i zhveshur. Djaloshi i ri, në vend që të lerë gjithçka që të "ndjekë" Jezusin, le gjithçka për t'ia "mbathur" nga Jezusi.

`Mendoni për idenë e frikshme që të qenurit skllav i vetëm një vesi e bëri Judën të bënte atë që bëri. Çfarë duhet të mësojmë nga kjo se duhet ta urrejmë mëkatin, dhe me hirin e Zotit ta mposhtim atë?`