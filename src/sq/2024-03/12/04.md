---
title:  Kryqëzimi
date:   17/09/2024
---

`Lexoni Marku 15:21-38. Çfarë ironie e tmerrshme dhe e dhimbshme shfaqet në këto vargje?`

Në këtë pikë të Historisë së Pasionit, Jezusi është një viktimë e heshtur, që kontrollohet nga njerëzit që e çojnë drejt vdekjes. Përgjatë Ungjillit, deri tek arrestimi i Tij, Ai ishte në kontroll të aktiviteteve. Tani e kontrollojnë Atë. Megjithëse ishte një predikues i shkathët udhëtar, goditjet që mori, privimi nga ushqimi dhe gjumi, e dobësuan aq shumë sa një i huaj duhej të mbante kryqin e Tij.

Në kryq iu hoqën rrobat dhe u bënë plaçkë e ushtarëve, që hedhin short se kush do i marrë (krahaso me Ps. 22:18). Kryqëzimi ishte një metodë ekzekutimi pa gjak. Gozhdët që përdoreshin për të kryqëzuar një person (krahaso me Gjoni 20:24-29) me shumë gjasa u ngulën përmes kyçeve poshtë pëllëmbëve ku nuk kalonin enë gjaku. (Në Hebraisht edhe në Greqisht fjala "dorë" mund t'i referohet si dorës ashtu dhe parakrahut). Pëllëmbët në vetvete nuk kanë strukturën e nevojshme për të mbajtur peshën e trupit në kryq. Nervi median kalon përmes qendrës së parakrahut dhe do të shkatërrohej nga ngulja e gozhdëve, duke shkaktuar dhimbje në gjithë krahun. Frymëmarrja ishte shumë e vështirë. Që të mund të merrte frymë, viktima e kryqëzuar duhet të shtynte lart me këmbët e gozhduara dhe të përthyente krahët, gjë që shkaktonte një dhimbje me agoni. Asfiksia nga lodhja ishte shkaku i vdekjes.

Jezusi u tall dhe u poshtërua tej mase gjatë kryqëzimit të Tij. Ungjilli i Markut ka një motiv zbulesë/sekret në të cilin Jezusi kërkon të heshtin në lidhje me faktin se kush është. Rrjedhimisht, titulli i Krishterë si "Zot", "Biri i Perëndisë", "Krishti" nuk shfaqen shpesh gjatë historisë.

Ky element ndryshon në kryq. Ai nuk mund të fshihet. Është ironike se ishin pikërisht drejtuesit fetarë, të cilët i përdorën këta tituj për të tallur Jezusin. Sa shumë po e dënojnë veten këta njerëz!

Spikat njëra nga talljet e tyre. Gjendet tek Marku 15:31 ku thuhet se, "Të tjerët i shpëtoi, por veten s'mund ta shpëtojë" (ESV). Që të theksojnë se është i pamundur në kryq, thonë se i ndihmoi të tjerët (në Greqisht folja mund do të thotë "shpëton", "shëron", "çliron"). Kështu, ironikisht, e pranojnë se është Shpëtimtari. Ironia shkon dhe më tej - arsyeja se përse nuk mundej, ose nuk do të shpëtonte Veten ishte, sepse në kryq Ai do të shpëtojë të tjerët.

`Lexoni Gjoni 1:1-3, dhe pastaj mendoni se çfarë na tregon ky pasazh në lidhje me Jezusin, i njëjti Jezus që kryqëzohet këtu tek Marku. Si mund të mbledhim mendjen në lidhje me kuptimin e vdekjes së Krishtit për ne?`