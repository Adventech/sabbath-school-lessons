---
title:  I Braktisur nga Perëndia
date:   18/09/2024
---

`Lexoni Marku 15:33-41. Cilat ishin fjalët e Jezusit në kryq tek Marku? Çfarë do të thotë vdekja e Krishtit për të gjithë ne?`

Ungjilli i Markut e paraqet kryqin si një vend të errët, si fizikisht ashtu edhe shpirtërisht. Një errësirë e mbinatyrshme ra në Kalvar diku nga mesdita atë të Premte deri rreth orës 3 mbasdite. "Pastaj, kur erdhi e gjashta orë, errësira e mbuloi gjithë vendin deri në të nëntën orë" (Marku 15:33).

Fjalët e Jezusit në kryq quhen "Thirrja e Braktisjes" teksa lutet, duke i thirrur Perëndisë, duke e pyetur përse e kishte braktisur. Ai po citon nga Psalmi 22:1. Referencat e tjera për të njëjtin psalm gjenden tek Marku 15:24 dhe 29, duke treguar se Shkrimet po përmbushen në vdekjen e Jezusit. Edhe tek komploti i lig i njerëzve, vullneti i Perëndisë po përmbushet.

Fjalët e Jezusit në kryq na jepen në Aramaisht së bashku me përkthimin e tyre. Fjalët "Perëndia im, Perëndia im" janë Eloi, Eloi në këtë varg (një transliterim nga Aramaishtja e fjalës 'elahi). Do ishte e lehtë të dëgjoje Jezusin që thërret Elian (Aramaisht 'elijjah që do të thotë "Perëndia Im është YHWH"). Ky është gabimi që bëjnë disa kalimtarë.

Ajo që bëhet domethënëse në këtë pasazh është paralelizmi që ka me pagëzimin e Jezusit tek Marku 1:9-11.

| Pagëzimi: Marku 1:9-11 | Kryqi: Marku 15:34-39 |
| --- | --- |
| Gjoni pagëzon Jezusin | Pagëzimi i Jezusit (krahaso me Marku 10:38) |
| Gjoni (figura e Elias; shiko Marku 9:11-13) | Thirrja e Elias |
| Qielli hapet | Veli çahet |
| Fryma (_pneuma_) | Jezusi vdes (_expneō_) |
| Zëri i Perëndisë "Bir i Dashur" | Centurioni thotë "Biri i Perëndisë" |

Ajo që sugjerojnë këto paralelizma është se, siç pagëzimi i Jezusit tek Marku 1 është fillimi i shërbesës së Tij, siç profetizohet tek Danieli 9:24-27, ashtu dhe ajo që ndodh tek Marku 15 në kryq është kulmi, ose qëllimi i shërbesës së Tij, teksa vdes si shpengim për shumë (Marku 10:45). Vdekja e Jezusit në kryq gjithashtu përmbush pjesë të profecisë së Danielit 9:24-27. Çarja e velit të tempullit (Marku 15:38)tregon përmbylljen e sistemit të flijimeve, pasi antitipi përmbushet nga tipi, dhe një fazë e re fillon në historinë e shpëtimit.

`Pavarësisht komplotit të lig të njerëzimit, qëllimet e Perëndisë u përmbushën. Pse kjo gjë duhet të na ndihmojë të mësojmë se, pavarësisht se çfarë ndodh rreth nesh, ende mund të besojmë Zotin dhe ta dimë se mirësia e Tij do të triumfojë në fund?`