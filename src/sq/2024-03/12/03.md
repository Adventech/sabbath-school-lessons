---
title:  Tungjatjeta, o mbret i Judenjve!
date:   16/09/2024
---

`Lexoni Marku 15:15-20. Çfarë i bënë ushtarët Jezusit, dhe çfarë domethënie ka kjo?`

Romakët përdorën një formë të ashpër dënimi për të përgatitur të burgosurit për ekzekutim. Viktimës i griseshin rrobat, lidhej në një shtyllë, dhe pastaj fshikullohej me fshikull lëkure, që kishte copëza kockash, qelqi, gurësh dhe gozhdësh.

Pasi Jezusi u fshikullua, ushtarët e ngarkuar me detyrën për ta ekzekutuar, vazhduan ta poshtëronin duke e veshur me rrobë të purpurt, i vendosën një kurorë me gjemba mbi kokë dhe e tallën si mbret i Judenjve. Grupi i ushtarëve quhet batalion, në këtë rast diku nga 200 deri 600 njerëz.

Ironia në skenë del qartë para lexuesit, sepse Jezusi është në të vërtetë Mbreti, dhe fjalët tallëse të ushtarëve shpallnin këtë të vërtetë. Veprimi i ushtarëve ishte një parodi sesi ushtarët nderonin perandorin Romak me fjalët, "Tungjatjeta, Cezar, Perandor"! Kështu, ka një krahasim të nënkuptuar me perandorin.

Veprimet e ushtarëve, duke tallur Jezusin janë "goditja" në kokë me një kallam, "të pështyrët", dhe "gjunjëzimi" në homazhe tallëse. Të treja këto veprime shprehen në kohën e shkuar të vazhdueshme në Greqisht. Në këto rrethana, kjo kohë e foljes ka idenë e një veprimi përsëritës. Kështu, vazhduan ta godasin, vazhduan ta pështyjnë, dhe vazhduan ta nderojnë me tallje. Jezusi i përballon në heshtje të gjitha këto, pa u përgjigjur.

Modeli tipik i ekzekutimit Romak me anë të kryqëzimit përfshinte mbajtjen e kryqit nga personi i dënuar, i zhveshur lakuriq në vendin e ekzekutimit. Ky model, sërish, ishte për të poshtëruar dhe turpëruar plotësisht personin para komunitetit.

Por Judenjtë e neverisnin lakuriqësinë në publik. Marku 15:20 tregon se ia hoqën rrobën e purpurt dhe i veshën sërish rrobat e Tij. Kështu, duket se ky është një tolerim që Romakët iu bënë Judenjve në atë vend dhe kohë.

Mendoni për gjithë ironinë që gjendet këtu: përulja dhe "nderimi" i Jezusit si Mbret, gjithë talljet, megjithëse Jezusi ishte në të vërtetë Mbreti, jo vetëm i Judenjve, por edhe i tyre.

`Këta njerëz nuk e kishin idenë se çfarë po bënin. Pse, nga ana tjetër, injoranca e tyre nuk do i justifikojë në Ditën e Gjyqit?`