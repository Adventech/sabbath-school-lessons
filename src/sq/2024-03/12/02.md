---
title:  "A je Ti Mbreti i Judenjve?"
date:   15/09/2024
---

`Lexoni Marku 15:1-15. Çfarë situata ironie ndodhin këtu?`

Pont Pilati udhëhiqte rajonin e Judesë nga viti 26 - 36. Nuk ishte një drejtues i sjellshëm, dhe një sërë veprimesh të tij shkaktuan tmerr mes banorëve të rajonit (krahasoni me Luka 13:1). Gjyqi i Jezusit nga Judenjtë përfundoi në dënimin me vdekje për blasfemi. Por nën ligjin Romak, Judenjtë nuk mund të ekzekutonin njeri në shumicën e rasteve, dhe kështu e sollën Jezusin tek Pilati që ta dënonte.

Akuzat e ngritura ndaj Jezusit para Pilatit nuk përmenden, por ka mundësi të kuptohen bazuar nga pyetja e thjeshtë që Pilati i bën Jezusit, " 'A je ti Mbreti i Judenjve?' " (Marku 15:2). Në kohën e Dhiatës së Re, Izraeli i vajoste mbretërit e vet; kështu, nuk është e vështirë të shohësh sesi termi Mesia ("I Vajosuri") mund të keqpërdorej për të përfituar homazhe si një mbret dhe rrjedhimisht, për të qenë në konkurencë me perandorin. Kështu, akuza e sjellë para Sinedrit ishte për blasfemi, ndërkohë që akuza para guvernatorit ishte për kryengritje, e cila dënohej me vdekje.

Ironia është se Jezusi është njëkohësisht Mesia dhe Mbreti i Judenjve. Akuzat ndaj tij për blasfemi dhe kryengritje ishin të gabuara; përkundrazi duhet të nderohej dhe adhurohej. Megjithatë, Jezusi vepron ende me një mënyrë të sjellshme. Përgjigjja e Tij ndaj Pilatit, " 'Ti po thua' " (Marku 15:2) është joangazhuese. Ai as nuk e mohon dhe as e pohon titullin. Kjo përgjigje mund të tregojë se Ai është një mbret, por i një tjetër lloji (krahaso me Gjoni 18:33-38).

Marku 15:6 prezanton në tregim zakonin e çlirimit të një të burgosuri me rastin e Pashkës. tek Marku 15:9, Pilati pyet nëse duan që ai të çlirojë " 'Mbretin e Judenjve' " dhe, edhe sikur ta ketë nënkuptuar me ironi, kjo ironi kthehet kundër tij.

Marku 15:9, 10 është një studim perceptimi. Pilati i percepton drejtuesit fetarë, që i janë vënë kundër Jezusit, si ziliqarë, por nuk percepton se, duke pyetur turmën po bëhet lodër e drejtuesve fetarë. Ata e nxisin turmën që të kryqëzojnë Jezusin. Pilati tërhiqet. Kryqëzimi ishte një mënyrë shumë e tmerrshme për të vdekur, veçanërisht për dikë që konsiderohej i pafajshëm. Sa ironi e dhimbshme që një drejtues pagan donte që të çlironte Mesian, ndërkohë që drejtuesit fetarë donin ta kryqëzonin.

`Çfarë mund të të ruajë që të mos bëhesh pjesë e turmës kur presioni bëhet kaq i madh?`