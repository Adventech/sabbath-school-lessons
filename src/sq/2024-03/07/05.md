---
title:  Kush është më i Madhi?
date:   14/08/2024
---

`Lexoni Marku 9:30-41. Çfarë ka ndryshe në parashikimin e dytë të Jezusit për vdekjen dhe ringjalljen e Tij (krahaso me Marku 8:31)? Gjithashtu, për çfarë po debatojnë dishepujt, dhe çfarë udhëzime u jep Jezusi?`

Në parashikimin e parë, Jezusi i referohet atyre që do e refuzojnë dhe vrasin. Në parashikimin e dytë, Jezusi i referohet faktit se Ai do të tradhëtohet. Tradhëtari nuk tregohet në këtë moment, por lexuesi e di tashmë se kush është për shkak të identifikimit të Judës (shiko Marku 3:19). Sërish, Zoti i referohet vrasjes dhe ringjalljes pas tri ditësh. Por dishepujt duken më pak të interesuar për detajet e këtij parashikimi në krahasim me atë të parin. Lajmet, që nuk mirëpriten nuk ndezin debate.

Tek Marku 8:27, Jezusi ishte në veri të Detit të Galilesë afër Çezaresë së Filipit. Tek Marku 9:30 Ai po kalon nga Galileja, dhe tek Marku 9:33 hyn në Kapernaum. Kështu, nuk është e vështirë të përfytyrosh udhëtimin e Tij nga veriu në jug. Megjithatë, Ai hyn në Kapernaum i vetëm mbasi dishepujt kishin ngelur mbrapa. Në shtëpi, pyet për diskutimin e tyre gjatë rrugës. Askush nuk flet, një shenjë e qartë që ishin në siklet me pyetjen, pothuajse si fëmijët kur kapen duke bërë një gabim. Bisedat e tyre kishin të bënin me çështjen se cili prej tyre do të jetë më i madhi. Pavarësisht se njerëzit nuk e pranojnë, kjo pyetje është diçka që të gjithë e bëjnë. Por në mbretërinë e Zotit, kjo ide kthehet përmbys.

Jezusi i përgjigjet problemit me dy hapa. Së pari, Ai e thotë qartë se, që të jesh i pari (më i madhi), duhet të bëhesh shërbëtor. Pastaj Jezusi ilustron kuptimin e saj me një veprim. Një fëmijë gjendej atje afër duke dëgjuar. Jezusi merr fëmijën dhe e vendos në mes të grupit. Kjo do ketë qenë e sikletshme për fëmijën. Por pastaj Jezusi e kap prej dore, duke e rehatuar. Ai mëson se, nëse e pranoni fëmijën, keni pranuar Atë. Dhe, nëse keni pranuar Atë, keni pranuar Atin e Tij. Kështu, fëmija më i vogël lidhet me Vetë Zotin.

Gjoni bën një pyetje për ata që ishin jashtë, dhe Jezusi mëson mësimin e rëndësishëm se ata që nuk janë kundër nesh janë me ne. Zoti pohon se, nëse ndihmon ata që janë në shërbesë të Krishterë, madje në mënyrën më të vogël, nuk kalon pa u vënë re nga qielli.

`Cila është ideja biblike e të qenurit i madh në kontrast me idenë e botës? Për cilën ide po luftoni ju?`