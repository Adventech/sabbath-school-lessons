---
title:  Kostoja e Dishepullizimit
date:   12/08/2024
---

`Lexoni Marku 8:31-38. Çfarë po mëson Jezusi këtu në lidhje me koston për të ndjekur Krishtin?`

Dishepujt kanë mbërritur në një pikë kthese në marrëdhënien e tyre me Jezusin. Tani e dinë se Ai është Mesia. Lexuesit e Markut e kanë ditur këtë që në fillim të librit (Marku 1:1) dhe kështu kanë pasur një avantazh ndaj dishepujve konfuzë.

Kur Jezusi thirri në fillim dishepujt, Ai tha se do t'i bëjë peshkatarë njerëzish (Marku 1:17). Nuk bëhej fjalë për vështirësi. Por tani që e dinë se kush është Ai në të vërtetë, u zbulon atyre qëllimin e misionit të Tij - që është e nevojshme për Të që të vuajë shumë gjëra, të refuzohet dhe të vritet, dhe pastaj të ngrihet sërish pas tri ditëve.

Ky është një lajm tronditës. Pjetri,i cili sapo kishte rrëfyer se Jezusi është Mesia, e merr mënjanë dhe e qorton që po thotë këto gjëra. E gjithë kjo u tha në një mënyrë jo direkte, por tani shkrimtari i Ungjillit tregon fjalët e Jezusit, fjalë që e kanë tronditur Pjetrin kur i dëgjoi. Ai e quan Pjetrin Satan dhe i thotë të ikë nga rruga e Tij, duke qenë se këto mendime nuk janë në përputhje me vullnetin e Zotit.

"Fjalët e Pjetrit nuk ishin të tilla që të ndihmonin Jezusin në sfidën e madhe që qëndronte para Tij. Ato nuk ishin në harmoni me qëllimin e Zotit dhe hirin për një botë të humbur, as me mësimet e vetëmohimit që Jezusi u kishte mësuar me anë të shembullit të Tij" - Ellen G. White, Dëshira e Kombeve, f. 415.

Ndjekësit e Jezusit thirren të kenë të njëjtat qëllime si Ai - të marrin kryqin dhe ta ndjekin Atë. Kryqëzimi ishte mënyra më mizore, poshtëruese e ekzekutimit Romak. Çdokush përpiqej të shmangte kryqin. Pra, pse duhej dikush të merrte kryqin si një simbol i përkushtimit të tyre ndaj Jezusit?

Jezusi shpjegon jo vetëm koston e dishepullizimit, por gjithashtu dhe vlerën e madhe të saj. Në paradoksin e besimit të Krishterë, kur dikush e jep jetën e vet e fiton atë. Nga ana tjetër, nëse fiton gjithë botën, por humb jetën e përjetshme, nuk ka kuptim. Misionari Jim Elliot e tha shumë bukur gjatë udhëtimit të tij në 28 Tetor 1949, "Nuk është budalla ai që dorëzon atë që nuk e ruan dot, që të fitojë atë që nuk do e humbasë dot".

`" 'Kush e do jetën e vet do ta humbasë; dhe kush e urren jetën e vet në këtë botë, do ta ruajë për jetën e përjetshme' " (Gjoni 12:25). Si i keni përjetuar këto fjalë?`