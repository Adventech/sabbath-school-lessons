---
title:  I Shëndetshmi në Ferr
date:   15/08/2024
---

`Lexoni Marku 9:42-50. Çfarë i lidh së bashku mësimet e Jezusit në këtë pasazh?`

Në fillim, ky pasazh duket sikur mbledh disa mësime të shpërndara të Jezusit pa rimë ose arsye. Megjithatë, një vështrim nga afër tregon se çdo mësim pasardhës vijon nga ai paraardhës. Pasazhi vërtitet rreth tre termave kryesore, që lëvizin udhëzimet hap pas hapi - "shkaqet e mëkatit", "zjarri", dhe "kripa".

Mësimi i parë është për "të vegjlit", që i referohet besimtarëve të rinj. Mësuesit dhe drejtuesit ngarkohen me detyra në mbretërinë e Perëndisë, duke pasur përgjegjësinë e të konvertuarve të rinj me një përkujdesje të veçantë, veçanërisht në etikën e Dhiatës së Vjetër që të kujdesesh për më të dobëtin në shoqëri - vejushat, jetimët dhe të huajt. Jezusi flet me hiperbola, se do të ishte më mirë që dikush të mbytej në det sesa të skandalizonte ndonjë nga këta "të vegjlit".

Fraza "skandalizonte" sjell mësimin më të gjatë në këtë pasazh. Lexuesi përballet me dy enigma. Së pari, a po u mëson në të vërtetë Jezusi njerëzve të presin një dorë apo një këmbë apo të nxjerrin një sy? Së dyti, a po u mëson për një ferr që vazhdimisht digjet? Përgjigjja ndaj pyetjes së parë është jo, Jezusi nuk po mëson gjymtimin - që refuzohej në Judaizëm (krahaso me Lgj. Përt. 14:1, 1 Mbret. 18:27, 28). Zoti po përdor hiperbolën për të argumentuar. Nëse humbja e një dore, këmbe, ose syri është e tmerrshme, sa më keq do të ishte humbja e një të Krishteri në mëkat!

Pyetja e dytë gjithashtu merr një përgjigje mohuese; jo, Jezusi nuk po mëson se ka një ferr, që digjet përjetësisht. Nga e dimë këtë? Së pari, pasazhi ka një aspekt komik. Konsiderojini njerëzit që hyjnë në qytetin qiellor pa pasur një sy apo një këmbë apo një dorë. Pastaj konsiderojini njerëzit e pagjymtuar që shkojnë në ferr. A nuk duhet të ishte anasjelltas? I shëndetshmi në ferr? Kjo është komike. Një komedi e tillë në lidhje me një temë kaq serioze të bën të mendosh se Jezusi është duke përdorur hiperbolën për të ilustruar këtë çështje. Mëkati duhet të merret kaq seriozisht sa do të ishte më mirë të humbje një dorë, këmbë, apo sy, sesa të mëkatoje.

Përsa i përket ferrit që është i përjetshëm, pasojat e tij janë të përjetshme, jo vetë ferri. " 'Sepse Perëndia e deshi aq botën, sa dha Birin e Tij të vetëmlindurin, që, kushdo që beson në Të, të mos humbasë, por të ketë jetën e përjetshme' " (Gjoni 3:16). Ata që humbin nuk digjen përgjithmonë; përkundrazi, ata humbin përgjithmonë - një ndryshim i madh midis të dyjave!