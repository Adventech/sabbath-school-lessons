---
title:  Gratë tek Varri
date:   24/09/2024
---

"Gratë që qëndruan tek kryqi i Krishtit pritën që të kalonin orët e Sabatit. Në ditën e parë të javës, shumë herët, u drejtuan drejt varrit, duke marrë vajra të çmuara për të vajosur trupin e Shpëtimtarit. Nuk menduan se Ai do ishte ringjallur. Dielli i shpresës së tyre kishte perënduar, dhe nata kishte zënë vend në zemrat e tyre. Teksa ecnin, kujtonin veprat e mëshirës së Krishtit dhe fjalët e Tij ngushëlluese. Por nuk i kujtuan fjalët e Tij, 'Do ju shoh sërish' Gjoni 16:22" - Ellen G. White, _Dëshira e Kohërave_, f. 788.

`Lexoni Marku 16:1-8. Çfarë ndodhi dhe si u përgjigjën në fillim gratë?`

Nga fillimi i Ungjillit, lexuesi e di se Jezusi është Mesia. Por tek teksti në vetvete, personi i parë që nuk ishte i demonizuar dhe shpalli se Ai është Mesia, ishte Pjetri tek Marku 8:29. Dhe ky rrëfim nuk ndodhi deri nga gjysma e librit!

Përgjatë gjithë Markut, Jezusi u thotë njerëzve që të heshtin në lidhje me atë se kush është apo në lidhje me një mrekulli që bëri për ta. Tek Marku 1:44, i thotë një lebrozi që të mos i tregojë askujt për shërimin e tij. Tek Marku 5:43, i thotë Jairit dhe gruas së tij që të mos i tregojnë ndokujt për vajzën e tyre të ringjallur. Tek Marku 7:36, i thotë një grupi të mos u tregojnë të tjerëve se shëroi një të shurdhër dhe memec. Dhe më pas urdhëron dishepujt e Tij të mos u tregojnë njerëzve se është Mesia (Marku 8:30, shiko gjithashtu Marku 9:9). Pa dyshim që arsyeja kryesore pse Jezusi u kërkonte të heshtnin ishte që të mund të kishte kohën e duhur për të përmbushur shërbesën e Tij sipas profecive të Danielit 9:24-27.

Tani, në këtë skenë, megjithëse u ishte thënë se Jezusi ishte ringjallur, gratë të frikësuara dhe të mahnitura u larguan nga varri, në fillim nuk folën për atë që kishte ndodhur atje.

Gjithsesi, heshtja nuk zgjati shumë. Çfarë lexojmë për këtë, kur arrijmë nga fundi i librit të Markut? "Pastaj ata dolën dhe predikuan kudo, ndërsa Zoti bashkëvepronte me ta dhe vërtetonte fjalën me shenjat që i shoqëronin" (Marku 16:20).

Kështu, motivi i heshtjes në lidhje me Jezusin dhe se kush ishte Ai, bie. Librin përfundon me ata që predikojnë "kudo".

`Pse nuk duhet të heshtim në lidhje me Jezusin dhe atë që Ai ka bërë për ne? Si mund të tregoni sot për Jezusin dhe planin e shpëtimit?`