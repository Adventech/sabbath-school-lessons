---
title:  Shkoni në Gjithë Botën
date:   26/09/2024
---

`Lexoni Marku 16:14-20. Çfarë u tha Jezusi gjithë dishepujve të Tij kur iu shfaq, dhe çfarë kuptimi kanë këto fjalë për ne sot?`

Fjalët e para që Jezusi iu tha dishepujve të Tij shkruhen në mënyrë indirekte tek Marku 16:14. Ai i qorton për mosbesimin e tyre dhe zemër-ngurtësinë. Pyetjet mosbesuese nuk janë vetëm një problem për kohën moderne. Siç e kemi parë tashmë, dishepujt e parë të Jezusit kishin problem me mosbesimin (Mateu 28:17; Gjoni 20:24-29), pavarësisht se ishin me Jezusin dhe e kishin parë herë mbas here të bënte mrekulli.

Por me anë të provave të ndryshme Ai u tregoi realitetin e ringjalljes së Tij. Pastaj dëshmia e tyre, bashkë me faktet që përmblidhen në studimin e ditës së Hënë krijojnë një themel për besimin.

Më pas Jezusi u jep mandatin dishepujve të Tij që të çojnë ungjillin në gjithë botën. Urdhërimi i Tij është gjithëpërfshirës. Ata duhet të shkojnë në gjithë botën dhe t’i shpallin ungjillin gjithë krijimit. Jezusi më pas shpjegon rrjedhojat e punës së tyre për bekim dhe për gjëmë - besimtarët do shpëtohen, jobesimtarët do të dënohen.

Jezusi gjithashtu përshkruan se shenjat do të shoqërojnë punën e dishepujve - duke dëbuar demonët, folur në gjuhë të reja, mbrojtja nga dëmtimet dhe shërimi i të sëmurëve. Disa njerëz e kanë interpretuar gabim Markun 16:18 si një pohim që të Krishterët të tregojnë besimin e tyre, duke u pickuar nga gjarpërinj helmues. Këtu nuk autorizohet asnjë veprim i tillë i keqkuptuar. Ajo që Jezusi përshkruan këtu është mbrojtja, kur dikush është i përfshirë në një mision siç ishte ai i Palit te Veprat 28:3-6.

Sigurisht, Bibla nuk mëson se të Krishterët do të mbrohen gjithmonë nga dëmet. Në disa raste Zoti bën një mrekulli për të depërtuar ungjillin më tej. Por në raste të tjera të Krishterët vuajnë për shkak të dëshmisë së tyre. Në ato raste durimi i tyre është një shenjë tjetër për jobesimtarët të shohin fuqinë e besimit.

Dhe pastaj, mbasi u foli gjithë këto, "Ai u ngrit në qiell dhe u ul në të djathtë të Perëndisë" (Marku 16:19). Jezusi u ngrit të ulej në të djathtë të Perëndisë, një vend me fuqi supreme, sepse Jezusi i kishte mposhtur të gjitha forcat e së keqes.

Vini re vargun e fundit. Megjithëse shkuan "kudo" që të predikojnë ungjillin nuk ishin të vetëm. "Zoti punonte me ta dhe konfirmonte fjalën me anët të shenjave që i shoqëronin. Amen!" (Marku 16:20). Ai ishte me ta dhe premton të jetë me ne tani teksa vazhdojmë punën që nisën ata.

`"Unë jam me ju gjithmonë, deri në përfundim të kohës" (Mateu 28:20). Çfarë ngushëllimi duhet të gjejmë nga këto premtime, për të shpërndarë ungjillin "kudo"?`