---
title:  Historia Misionare nga Indonezia
date:   06/06/2025
---

### Kallamar apo mish qeni?

_Xhon_

Xhoni kishte një program të ngjeshur predikimi në Indonezi. Si pastor i një kishe që respekton të dielën, në Papua, ai sapo kishte përfunduar një seri takimesh, në një ishull, dhe duhej të kthehej në shtëpi, për një tjetër seri takimesh. Ai duhej të fluturonte, por avioni ishte plot, kështu që vendosi të blinte një biletë anijeje, për një udhëtim tre-ditor. Ishte një vendim që do të ndryshonte jetën e tij.

Xhoni bleu biletën më të lirë, për në pjesën ekonomike, një sallë e gjatë, ku pasagjerët flinin krah për krah, në dysheme. Kur ishin zgjuar, ata e kalonin kohën duke biseduar.

Xhoni bisedoi me një grua, që ishte ulur pranë. Si një akt mirësie, ai i ofroi një pjesë të një prej ushqimeve të tij. Ajo mohoi me kokë, ndërsa ai i ofroi një kuti plastike me kallamar të gatuar në avull, të spërkatur me pak vaj.

- Më vjen keq, - tha ajo. - Nuk e ha këtë lloj ushqimi.

Xhoni mendoi se ajo nuk i pëlqente kallamarët dhe nxori një kuti tjetër. Aty kishte mish qeni, të cilin e kishte blerë nga një shitës, në rrugë, pak para se të ngjitej në anije. Por ajo e refuzoi edhe atë.

- Nuk e ha këtë lloj ushqimi, - tha ajo.

Xhoni u befasua.

- Pse nuk e ha këtë lloj ushqimi? - pyeti ai.
- Sepse jam Adventiste, - përgjigji ajo.

E vetmja gjë që Xhoni dinte për Adventistët e Ditës së Shtatë ishte se ai kishte kishte pasur një nxënës Adventist, në një shkollë misioni ku kishte punuar para se të bëhej pastor. Por ai e respektoi dëshirën e gruas për të qenë besnike ndaj besimeve të saj. Kështu, ai e fshehu ushqimin dhe ata biseduan për gjëra të tjera. Ai mësoi se ajo quhej Ingrid.

Kur Xhoni kishte hipur në anije, ai nuk i kishte thënë askujt që ishte pastor. Por Papua është një ishull kryesisht kristian dhe indonezianët që jetojnë atje kanë një traditë lundrimi. Në një moment, gjatë udhëtimit, kapiteni i anijes gjithmonë pyet: “A ka një pastor në anije? Dëshirojmë të luteni për ne dhe të bëjmë një shërbesë adhurimi.”

Kapiteni e bëri këtë pyetje ditën e fundit të udhëtimit të Xhonit. Xhoni tregoi rreth punës së tij dhe udhëhoqi pasagjerët në lutje dhe adhurim. Ingrid u befasua kur mori vesh që ai ishte pastor dhe nuk ishte e sigurt se donte të vazhdonte të fliste me të.

Por kur anija mbërriti, Xhoni këmbënguli që të shkëmbenin numrat e telefonit. Kur ai e pyeti nëse mund të takoheshin sërish, ajo e ftoi të shkonte në kishën Adventiste. Gjatë muajit në vazhdim, Xhoni shkoi çdo Sabat, në kishë, dhe mori pjesë në shërbesat e adhurimit.

Më pas ndodhi diçka e çuditshme. Ai filloi të mos ndihej mirë kur adhuronte të dielën. Ai u ndie kaq i bezdisur sa kur i kërkonin të predikonte në kishën e tij, ai jepte justifikime se duhet të shkonte diku tjetër.

Kur i tregoi kishës së tij se kishte ndërmend të bëhej Adventist, i ofruan një pozicion më të lartë, me një pagë më të mirë. Por ai nuk u tundua. Gjatë studimit të tij personal të Biblës, ai ishte i bindur se Sabati i ditës së shtatë ishte dita e vërtetë e adhurimit të Zotit. Ai gjithashtu kishte pranuar ndalimin Biblik të ngrënies së mishit të papastër, si kallamarët dhe qentë.

Tre vjet pas udhëtimit me anije, Xhoni dhe Ingrid u martuan.

Sot, Xhoni po përfundon studimet e tij si student teologjie, në Universitetin Klabat në Ishullin Sulavesi. Ai është i lumtur që Ingrid e refuzoi ushqimin e tij. Përmes dëshmisë së saj, ai mësoi rreth Sabatit. Ai po pret me padurim të kthehet në shtëpi, në Papua, dhe të mësojë të tjerët për Zotin e Sabatit.

Një pjesë e Ofertës së Sabatit të Trembëdhjetë, të këtij tremujori, do të ndihmojë për të shpërndarë ungjillin në ishullin e Xhonit, Papua. Fondet do të përdoren për ndërtimin e klasave, një ndërtese administrative, një biblioteke dhe një auditoriumi në Kolegjin Adventist të Teologjisë, në Nabire, Papua. Universiteti Klabat, ku Xhoni po studion, në ishullin Sulavesi, mori një pjesë të Ofertës së Sabatit të Trembëdhjetë, në vitin 1981. Faleminderit që planifikoni një Ofertë bujarë për në Sabatin e Trembëdhjetë, në 28 qershor, që përhapja e ungjillit në Indonezi të vazhdojë.

**Fakte të shpejta**

- Indonezia përbëhet nga më shumë se 17,000 ishuj, përfshirë ishujt Sumatra, Java, Sulavesi si dhe pjesë të Borneos dhe Guinesë së Re, duke e bërë atë arkipelagun më të madh të botës.
- Indonezia u sundua nga Holanda deri në shpalljen e pavarësisë në vitin 1945.
- Indonezia është vendi më i madh musliman në botë.
- Indonezia është një republikë presidenciale parlamentare.