---
title:  Historia e Sodomës dhe Gomorrës
date:   03/06/2025
---

Ekziston një histori tjetër kyçe e Dhiatës së Vjetër, së cilës Pjetri i referohet drejtpërdrejt kur përshkruan ngjarjet e ditëve të fundit: shkatërrimi i Sodomës dhe Gomorrës. Qytetet e luginave ishin legjendare për ligësinë e tyre dhe u bënë shembulli i parë i qendrave të popullsisë, që u shkatërruan nga zjarri që zbriti nga qielli.

`Lexoni 2 Pjetrit 2:4–11, Juda 5–8 dhe Ezekieli 16:46–50 – dhe vini re të gjitha detajet. Cilat ishin kushtet morale që çuan në shkatërrimin e këtyre qyteteve dhe çfarë paralelizmi ekziston edhe sot?`

Paralajmërimi i dhënë njerëzve të ditëve të fundit të këtij planeti nëpërmjet tregimit të Sodomës dhe Gomorrës është i qartë: në fund, të ligjtë do të shkatërrohen gjithashtu nga zjarri, siç përshkruhet kaq qartë te Zbulesa 20. Mëkati është jashtëzakonisht mashtrues, sepse na verbon të shohim gjendjen e zemrës sonë, duke i mbuluar shkeljet tona nën një shtresë vetë-miratimi, ndërkohë që ligësia e kryer nga të tjerët shpesh mbetet e dukshme për ne. Në të njëjtin kapitull ku Zoti foli se sa shumë dashuri kishte derdhur mbi kombin e Tij, Ai gjithashtu duhet të paralajmërojë kombin se, megjithëse nuk kreu të njëjtat mëkate (Ezek. 16:47), në fakt është bërë më i lig se Sodoma.

Izraeli kishte qenë “duke luajtur rolin e prostitutës” (Ezek. 16:41), kryerja e tradhtisë bashkëshortore shpirtërore. Imagjinoni habinë e popullit të Perëndisë kur dëgjuan se ishin më të këqinj sesa njerëzit, që ishin legjendarë për ligësinë e tyre.

Kjo nuk është asgjë e re, jo vetëm me Izraelin e lashtë, por me gjithë njerëzimin. Te Romakëve 1:18–32, Pali paraqet një listë të gjatë të së keqes njerëzore, që mund të ishte shkruar në bazë të gazetave të sotme. Përshkrimi i Palit për mëkatin e johebrenjve nuk kishte për qëllim të krijonte ndjenja epërsie me judenjtë, por që populli i Perëndisë më në fund të kuptonte seriozitetin e mëkateve të veta. Nathani bëri të njëjtën gjë kur foli me Davidin: ai tregoi historinë e një të pasuri, që vodhi një qengj nga një i varfër. Kjo histori "ngjalli shumë" zemërim tek Davidi (2 Sam. 12:5), sepse padrejtësia ishte e qartë; edhe atëherë, u desh deklarata e Nathanit se, "ti je ai njeri!" (2 Sam. 12:7) për ta bërë Davidin të shohë veten në histori.

Është e rëndësishme të mbani mend se Bibla nuk i drejtohet kryesisht botës së jashtme, por popullit të vetë Perëndisë. Kur shohim mëkatet e tmerrshme të të tjerëve të përshkruara në një pasazh si Zbulesa 13 ose 17, shohim një paralajmërim se edhe ne mund të biem në të njëjtin kurth.