---
title:  Historia Misionare nga Tajlandë
date:   18/04/2025
---

### Misionar apo Pushues

_Renato_

Renato po shtriqej, në korridorin e ndërtesës së apartamentit, ndërsa bëhej gati për të vrapuar, herët në mëngjes, në Bangkok, Tajlandë. Vullnetari Adventist 36-vjeçar kishte mbërritur një ditë më parë, për të shërbyer si mësues misionar, në një shkollë adventiste. Një grua e moshuar iu afrua dhe e pyeti:

- Kush je ti?
- Një mësues i ri, - tha Renato.
- Nga je?
- Nga Brazili.
- Je larg shtëpisë. A do të japësh mësim te shkolla?"
- Po.
- Atëherë, që sot, ti do të jesh djali im. Unë do të kujdesem për ty.

Të nesërmen ishte e shtunë dhe gruaja e prezantoi Renaton me burrin e saj në kishë.

- Pra, ti qenke djali im i ri, - tha burri. - Mos u shqetëso për shtëpinë tënde as për ushqimin. Vetëm bëje mirë punën tënde dhe ne do të kujdesemi për ty.

Gjatë dy javëve të ardhshme, dy të moshuarit e ftuan Renaton, në shtëpinë e tyre çdo ditë.

- Eja këtu dhe pi çaj me ne, - tha gruaja.
- Na thuaj çfarë plani ke për nesër, - tha burri. - Ke nevojë për ndonjë gjë?

Ditën e pesëmbëdhjetë, burri i bëri Renatos një pyetje e re:

- Erdhe këtu në Tajlandë për të qenë misionar apo pushues?

Renatoja nuk dinte si të përgjigjej. Ai heshti. Burri e pyeti përsëri.

- Dua të mendohesh. Erdhe këtu për të qënë misionar apo pushues?

Renato e kuptoi se çfarë ai donte të dinte. Tajlanda është një vend i mrekullueshëm. Jo vetëm ka plazhe të bukura në jug, por njihet edhe si "vendi i buzëqeshjeve." Vizitorët trajtohen shumë mirë. Misionarët mund të shpërqendrohen nga mundësitë e argëtimit. Renatoja nuk mundi t’i përgjigjej.

Ditën e gjashtëmbëdhjetë, që ishte e shtunë, Renatoja shkoi në kishë dhe përshëndeti të moshuarit, që tani i shihte si prindër të adoptuar. Ai donte të bisedonte, por nuk kishte kohë. Së pari, atij iu desh të merrte pjesë në shërbesën e adhurimit. Më pas, po drejtonte drekën e të rinjve. Pas kësaj, planifikonte të shkonte në shtëpi, për t’u çlodhur, në orën 15:30. Ai ishte i rraskapitur.

Ndërsa bënte një sy gjumë, Renato mori një telefonatë. Ishte vajza e prindërve të tij të adoptuar.

- Të lutem, lutu për babin, - tha ajo. - Ai nuk ndihet mirë.

Renato doli nga apartamenti i tij me pizhama. Pa dy ambulanca që erdhën dhe ikën. Pastaj dëgjoi lajmin se babai i tij i adoptuar kishte vdekur. Ishte gjithçka kaq e papritur. Ai pyeti veten: "Çfarë do të ndodhë tani? Çfarë do të ndodhë me nënën?"

Renato pati një bisedë të sinqertë me Zotin, gjatë varrimit. "Më jep forcë për t'iu përgjigjur pyetjes që më bëri babai im i adoptuar," u lut ai. "A kam ardhur këtu për të qenë misionar apo për të qenë pushues?"

Pas varrimit, Renato i bëri një premtim nënës së tij të adoptuar.

- Kam ardhur këtu për të qenë misionar dhe jo pushues, - tha ai.

Ai e dinte se ishte një vendim i marrë në një moment traume. Por ishte pikërisht trauma që i dha forcën për të marrë këtë vendim. Ai dëshironte ta kishte marrë këtë vendim shumë më herët.

Pasi vendosi të ishte misionar, gjithçka dukej se po vendosej në vendin e duhur. Më parë, Renato kishte pyetur veten nëse po e fillonte punën misionare shumë vonë në jetë. Ai ishte 36 vjeç dhe shumë misionarë vullnetarë ishin në të 20-tat. Ai kishte pyetur veten: "Pse fillova tani?" Gjithashtu, ai kishte qenë i hutuar kur njerëzit e pyesnin: "Sa kohë do të shërbesh si vullnetar?" Ai nuk kishte mundur të përgjigjej. Kur kishte mbërritur në Tajlandë, nuk kishte qenë i sigurt nëse ishte misionar apo pushues. Por jo më. Tani, ai do të ishte misionar në Tajlandë dhe kudo që Zoti do ta dërgonte.

- Edhe nëse largohem nga Tajlanda, lutem që Zoti të më mbajë të lidhur me Shërbimin e Vullnetarëve Adventistë ose çdo shërbim tjetër që do të më lejojë të shërbej si misionar dhe jo pushues,” tha ai.

Lutuni për misionarët si Renato, në Shkollën Ndërkombëtare Ekamai në Bangkok, Tajlandë, ndërsa shpallin ardhjen e shpejtë të Jezusit. Faleminderit për Ofertën e Sabatit të Trembëdhjetë këtë tremujor, që do të ndihmojë për të përhapur Ungjillin në Divizionin Jugor të Azisë dhe Paqësorit, i cila përfshin Tajlandën.

**Fakte të shpejta**

- Deri në vitin 1939, Tajlandi njihej me emrin Siam. Në 1929, qeveria ndërroi emrin zyrtarisht.
- Tajlanda është monarki parlamentare. Monedha është bahti. Gjuha zyrtare është Tai.
- Bangkoku është jo vetëm kryeqyteti por edhe porti kryesor dhe qyteti më i madh. Bangkoku ndodhet në grykëderdhjen e Lumit Çao Praja.
- Bangkoku quhet Venecia e Lindjes për shkak të 83 kanaleve dhe 10.000 varkave të mbyshura me fruta, perime dhe peshq, që krijojnë një merkato lundruese.