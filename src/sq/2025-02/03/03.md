---
title:  Nusja e Bukur
date:   14/04/2025
---

Ezekieli 16 na tregon një pamje mahnitëse të respektit të Perëndisë ndaj popullit të Tij. Ai e përshkruan kombin e Izraelit si një foshnjë të braktisur, të lënë në një fushë për të vdekur. Ai e merr atë në shtëpi, e pastron dhe, kur ajo është rritur plotësisht, ai martohet me të. Është një shfaqje e fuqishme e një martese të pamundur.

`Lexoni Ezekielin 16:4–14. Çfarë na tregojnë detajet e ekzaltimit të kësaj nuseje për qëllimet e Perëndisë ndaj nesh?`

Perëndia i tha Izraelit se nën kujdesin e Tij, ajo u rrit

"jashtëzakonisht e bukur" (Ezek. 16:13). Kur Zoti e gjeti për herë të parë, askush nuk e shikonte si të bukur; ajo ishte një e refuzuar mes fëmijëve të tjerë, e lënë mënjanë me shpresën se do të vdiste. Por, ndërsa Zoti e hodhi vëmendjen e Tij mbi të, ajo u bë gjithnjë e më e bukur, derisa u bë shembull në botë. Në ditët më të hershme të mbretërve hebrenj, nën udhëheqjen e Davidit dhe Solomonit, kjo ishte veçanërisht e vërtetë. Madje mbretëresha e Shebës bëri një udhëtim të veçantë për të parë vetë shkëlqimin e Izraelit!

Megjithatë, bukuria e Izraelit ishte tërësisht dhuratë e Perëndisë. Ajo ishte e bukur - biseda e kombeve – pikërisht, sepse ishte nusja e Tij. Zoti thotë se bukuria e saj "ishte e përsosur për shkak të shkëlqimit tim që të kisha dhuruar" (Ezek. 16:14, NKJV).

Kjo është një temë e përsëritur në Bibël: nusja e Perëndisë është e bukur, jo për shkak të ndonjë gjëje që ka bërë, por, sepse Perëndia ka derdhur mbi të miratimin e Tij dhe e ka bërë në atë mënyrë. Në mënyrë të ngjashme, besimtarët duken të bukur në vlerësimin e qiellit jo për shkak të ndonjë gjëje që kemi bërë për ta fituar këtë gjë, por për shkak të favorit të Perëndisë, shpëtimit që Ai ka derdhur mbi ne. Ne jemi të bukur, sepse jemi të mbuluar nga drejtësia e Tij, nga vetë “drejtësia e Perëndisë”(2 Kor. 5:21).

Gjithçka ishte mirë deri në vargun tjetër të Ezekielit: "Por ti vure besim në bukurinë tënde dhe u kurvërove për shkak të namit tënd dhe ia falje kurvërimet e tua çdo kalimtari që i pranonte" (Ezek. 16:15).

Ne u krijuam për të pasqyruar mirësinë dhe lavdinë e Perëndisë. Kur krijesat e Zotit supozojnë se bukuria e tyre vjen nga ta, ajo bukuri zvogëlohet dhe sjell telashe.

`Cilat janë rreziqet që ne të besojmë në "bukurinë tonë"? Kjo do të thotë, si mund të mendojmë se ka diçka në vetvete dhe në veten tonë që na jep merita me Perëndinë ose na bën të meritojmë dashurinë e Tij? Si mund të ruhemi gjithmonë nga krenaria shpirtërore?`