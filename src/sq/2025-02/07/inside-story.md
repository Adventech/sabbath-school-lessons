---
title:  Historia Misionare nga Tajlandë
date:   16/05/2025
---

### A i përgjigjet Perëndia lutjes?

_Somsak_

Somsaku dëgjoi për lutjen ndaj Zotit të qiellit, për herë të parë, kur ishte një djalë i vogël dhe shkonte në kopshtin e shkollës Adventiste të Ditës së Shtatë, në Korat, Tajlandë. Ashtu si pjesa më e madhe e njerëzve në Tajlandë, ai vinte nga një familje jo-kristiane dhe nuk dinte asgjë për Zotin e qiellit.

Çdo mëngjes, flamuri i Tajlandës ngrihej lart në shtyllën e flamurit, në oborrin e Shkollës Ndërkombëtare Adventiste të Koratit. Më pas, të gjithë fëmijët e shkollës, qëndronin pranë flamurit për të dëgjuar himnin kombëtar të Tajlandës. Më tej, mësuesit i udhëhiqnin fëmijët për të kënduar “Këngën e Lutjes” – një këngë e bukur që i kërkon Zotit të qiellit të bekojë ditën e tyre.

Kur Somsaku u rrit pak, ai mësoi të lutej vetë. Mësuesja e klasës së tij së dytë e mësoi si të lutej. Në fillim të çdo dite, mësuesja fillonte një lutje dhe ftonte Somsakun dhe fëmijët e tjerë të vazhdonin. Mësuesja thoshte: “I dashur Zot.” Pastaj një fëmijë thoshte: “Të lutem më bëj të zgjuar.” Një tjetër thoshte: “Të lutem më mbaj të sigurt.” Dhe një i tretë shtonte: “Të lutem më ndihmo të jem i mirë.” Mësuesja përfundonte lutjen duke thënë: “Në emër të Jezusit, Amen.”

Pas mësimit për të lutur në shkollë, Somsaku filloi të lutej vetë në klasën e dytë. Por ai nuk lutej çdo ditë. Nuk lutej as çdo muaj. Ai lutej vetëm kur mendonte që nuk kishte asnjë mundësi tjetër. Zakonisht ai ndihej i zgjuar. Zakonisht ai ndihej i sigurt. Por ndonjëherë shqetësohej se nuk ishte i zgjuar apo se nuk ishte i sigurt. Atëherë lutej: “O Zot, të lutem më bëj të zgjuar. Të lutem më mbaj të sigurt. Në emër të Jezusit, Amen.”

Somsaku vazhdoi të lutej, si mundësia e fundit, në klasën e tretë dhe të katërt. Më pas, edhe në klasën e pestë, të gjashtë, të shtatë, të tetë dhe të nëntë. Sot, ai është një djalë i fortë 16-vjeçar, në klasën e dhjetë. Mund të mos jetë lutur çdo ditë, por është lutur për shumë vite. Sa lutjeve mendoni se Zoti u është përgjigjur? Njëqind? Pësëdhjetë? Ndoshta 10 ose 15? Nëse e pyetni Somsakun, ai do t’ju thotë asnjë. Zero. Asgjë.

- Nuk kam ndier që Zoti u është përgjigjur lutjeve e mia,- tha ai. -Unë besoj më shumë tek vetja ime.

Somsaku mund të mos jetë lutur çdo ditë. Ai është lutur vetëm kur nuk kishte anjë mundësi tjetër. Por a mendoni se është e mundur që Zoti të mos i jetë përgjigjur asnjë lutjeje të tij? Nëse thoni se Zoti i është përgjigjur të paktën një lutjeje të tij, kini të drejtë. Në Bibël, Zoti thotë se Ai përgjigjet edhe para se të lutemi. Ai thotë: “Do të ndodhë që para se të thërrasin, Unë do t’u përgjigjem; dhe ndërsa ende po flasin, Unë do t’i dëgjoj” (Isaia 65:24, NKJV).

Por atëherë, pse Somsaku mendon se Zoti nuk i është përgjigjur lutjeve të tij? A ështe e mundur që Perëndia të jetë përgjigjur dhe ai thjesht nuk e ka vënë re? A është e mundur që edhe ne të jemi lutur dhe të mos e kemi vënë re që Zoti është përgjigjur?

Mësuesit në shkollën e Somsakut luten që ai të njohë Perëndinë e qiellit që dëgjon dhe u përgjigjet lutjeve. Mund të jetë e vështirë për një djalë ose një vajzë të besojë tek Zoti i qiellit, kur askush tjetër në familjen e tyre nuk beson. Mësuesit luten që Somsaku dhe gjithë fëmijët e tjerë, në Shkollën Ndërkombëtare Adventiste të Koratit, të shohin se Zoti vërtet i dëgjon dhe u përgjigjet lutjeve.

A dëshironi të bashkoheni me mësuesit në lutjen për Somsakun dhe fëmijët e tjerë? Le të lutemi.

“O Zot, faleminderit për Shkollën Ndërkombëtare Adventiste të Koratit, ku studion Somsaku, në Korat, Tajlandë. Faleminderit për shumë fëmijë, në mbarë botën, që dhanë bujarisht në një Oferte të Sabatit të Trembëdhjetë që ndihmoi në ndërtimin e shkollës. Tani, të lutemi, ndihmo Somsakun dhe fëmijët e tjerë në shkollë, që nuk Të njohin, ta shohin se Ti i do dhe se vërtet dëgjon dhe u përgjigjesh lutjeve. Ndihmoji ata — dhe ne — të kuptojmë përgjigjet Tua ndaj lutjeve tona. Të lutemi gjithashtu të bekosh Ofertën e Sabatit të Trembëdhjetë të këtij tremujorit, që do të ndihmojë fëmijët e tjerë në Azi të mësojnë për Ty. Në emër të Jezusit, Amen.”

**Fakt i shpejtë**

- Tajlanda është prodhuesi dhe eksportuesi më i madh i orkideve të prera në botë. Rreth 1,300 lloje orkideje kultivohen në fermat e orkideve të Tajlandës e cila eksporton më shumë se 50,000 ton orkide në vit.