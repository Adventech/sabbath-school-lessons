---
title:  Rënia e Luciferit
date:   15/05/2025
---

Duket e pakuptueshme që Luciferi dikur mbante pozicionin e kerubinit mbrojtës, duke zënë një pozicion të lartësuar pranë fronit të Zotit. Sigurisht që ekzistenca e tij do të kishte ndihmuar në shfaqjen e lavdisë së Perëndisë në univers. Në vend të kësaj, ai filloi të konsideronte lavdinë e tij, jo lavdinë e Krijuesit të tij; ose, më saktë, ai filloi të imagjinonte se nuk po i jepej respekti që i takonte.

`Lexoni Ezekieli 28:11–17 dhe Isaia 14:12–14. Çfarë solli rënien e Luciferit? Krahasoni këto fragmente me Zbulesën 14:1–12. Si na ndihmon kontrasti midis rënies së Luciferit dhe pozitës së lartë të njerëzimit në Krisht, të kuptojmë atë që ndodh te Zbulesa 14?`

Vini re se si Luciferi u dëbua nga mali i shenjtë, ndërsa i shpenguari qëndron në malin Sion me Qengjin e Perëndisë. Thuhet se Luciferi ka qenë në Eden; raca njerëzore ishte gjithashtu dikur atje, por ndryshe nga fati i Satanait, njerëzimi po rikthehet në parajsë nëpërmjet Krishtit (Shih Zbul. 22:1–3).

Në këtë kontekst, citati i mëposhtëm nga Ellen G. White është shumë domethënës: "Qielli do të triumfojë, sepse vendet bosh të krijuara në qiell nga rënia e Satanait dhe engjëjve të tij do të mbushen nga të shpenguarit e Zotit" — The Advent Review and Sabbath Herald, 29 Maj 1900.

Dhe ata janë atje, në qiell, vetëm për shkak të ungjillit. Në fakt, tema e ungjillit, e shpengimit, gjendet në mënyrë dramatike në dhomën e fronit te Zbulesa 4 dhe 5. Për shembull, engjëjt thërrasin: " ‘Ti je i denjë ta marrësh librin dhe të hapësh vulat e tij, sepse ti u there, dhe me gjakun tënd na bleve tek Perëndia nga çdo fis, gjuhë, popull dhe komb" (Zbul. 5:9, NIV). Çfarë pamje e ungjillit, vdekja e Jezusit për shpëtimin e njerëzimit!

Vini re gjithashtu se si gjuha e përdorur pasqyron mesazhin e engjëllit të parë, në të cilin jemi thirrur të predikojmë “ungjillin e përjetshëm . . . për ata që banojnë në tokë, për çdo komb, fis, gjuhë dhe popull" (Zbul. 14:6, NKJV). Çfarë përfaqësimi i fuqishëm i asaj që Krishti ka bërë për botën. Nuk ka asnjë qenie njerëzore në të gjithë historinë e tokës për të cilën Krishti nuk ka vdekur. Ata thjesht duhet të mësojnë që ta zgjedhin dhe ta pranojnë Atë.

`Çfarë roli kemi ne si kishë dhe si individë, për t'iu bërë të ditur njerëzve se çfarë ka bërë Krishti për ta?`