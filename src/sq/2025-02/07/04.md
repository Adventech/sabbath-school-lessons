---
title:  Si qymyr zjarri që digjet
date:   13/05/2025
---

Kerubinët, qoftë si qenie të gjalla (Ezek. 10:8) apo simbolet e arta të tyre (Eksod. 25:18), shfaqen gjatë gjithë Dhiatës së Vjetër. Ata shpesh përshkruhen teksa qëndrojnë menjëherë pranë fronit të Perëndisë, duke rrezatuar lavdinë e Tij në univers. Kerubinët janë gjithashtu të qëndisur në perden përpara Vendit shumë të Shenjtë (Eksod. 26:1). Në librin e Psalmeve, fuqia supreme e Zotit mbi krijimin përshkruhet poetikisht si Zoti që bartet në ajër nga kerubinët (Psalmi 18:10). Perëndia urdhëroi që arka e besëlidhjes të vihej në krye me dy kerubinë prej ari të fortë me krahët e tyre të shtrirë drejt njëri-tjetrit (Eksod. 25:18–20).

`Lexoni Ezekieli 1:4–14. Çfarë ngjashmërish shihni midis këtij fragmenti dhe skenave të përshkruara tek Isaia 6:1–6 dhe Zbulesa 4:1–11?`

Ezekielit i paraqitet një shfaqje mbresëlënëse e fuqisë së Perëndisë. Është një skenë konfuze në fillim, që përputhet me gjendjen e vështirë me të cilën populli i Perëndisë e gjen veten duke jetuar në këtë moment: njerëzit e zgjedhur jo në tokën e premtimit, por në robërinë babilonase. Teksa Ezekieli studion skenën e shfaqur para tij, ai ngre sytë dhe sheh fronin e Perëndisë mbi të gjitha.

Vini re ngjashmëritë e rëndësishme me vegimet e tjera: "froni". Krijesat e gjalla për të cilat dëshmon Ezekieli kanë të njëjtat fytyra si krijesat e gjalla në vegimin e Gjonit: një luan, një shqiponjë, një dem dhe një njeri.

Krijesat misterioze me katër fytyra nuk janë emërtuar në mënyrë specifike në përshkrimin fillestar të Ezekielit; por më vonë, në një skenë tjetër të dhomës së fronit (shih Ezek. 10:1–21), ata quhen “kerubinë” dhe shohim gjithashtu thëngjijtë e ndezur nga vizioni i Isaias për serafinët. Ata kanë të njëjtat fytyra të krijesave të gjalla, që përmenden në vegimin e Gjonit.

Sa herë që shohim fronin e Perëndisë – qoftë në arkën tipike të besëlidhjes, e cila shërbeu si vendtakimi i Perëndisë me Moisiun (Eksod. 25:22), apo në vizionet befasuese të profetëve – kerubinët gjenden gjithmonë atje. Ata janë të lidhur ngushtë me fronin e Perëndisë. Të gjitha krijesat e Perëndisë janë krijuar për të pasqyruar lavdinë e Tij – pavarësisht nëse po flasim për racën njerëzore të krijuar sipas shëmbëlltyrës së Tij apo qeniet engjëllore, që janë vendosur fill pranë fronit të Tij të lavdishëm.

`I shenjtë, i shenjtë, i shenjtë është Zoti Perëndi i Plotfuqishëm. Si krahasoheni ju në kontrast me shenjtërinë që dëshmon Ezekieli këtu? Çfarë ju tregon përgjigjja juaj në lidhje me nevojën tuaj për ungjillin?`