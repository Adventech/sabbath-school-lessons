---
title:  Dy Kerubinët
date:   12/05/2025
---

Sapo prindërit tanë të parë u dëbuan nga Kopshti, Zoti ofroi shpresën e Mesisë (Zan. 3:15). Pastaj vendosi një simbol të fuqishëm në portat e Edenit: dy kerubinë me një dritë të shkëlqyeshme vezulluese midis tyre. Nuk duhet të harrojmë se kjo skenë i ngjan shumë arkës së besëlidhjes; një simbol i fronit të Perëndisë (Eksod. 25:18).

`Lexoni Zanafilla 3:21–24. Me çfarë detyrë u ngarkuan kerubinët — dhe pse?`

Ndërkohë që kerubinëve sigurisht iu dha përgjegjësia për t'i mbajtur mëkatarët larg nga hyrja tek pema e jetës (Zan. 3:22), ata ishin gjithashtu një simbol i shpresës, i premtimit, se një ditë njerëzit do të riktheheshin në parajsë. Kopshti i Edenit mbeti në tokë shumë kohë pasi njeriu ishte dëbuar nga shtigjet e tij të këndshme. Raca e rënë u lejua prej kohësh të vështronte shtëpinë e pafajësisë, hyrja e së cilës ndalohej nga engjëjt rojtarë. Në portën e Parajsës që ruhej nga kerubinët u zbulua lavdia hyjnore. Këtu erdhën Adami dhe djemtë e tij për të adhuruar Perëndinë. Këtu ata rinovuan betimet e tyre të bindjes ndaj atij ligji, shkelja e të cilit i kishte dëbuar nga Edeni. . . . Por në rikthimin përfundimtar, kur do të ketë 'një qiell të ri dhe një tokë të re' (Zbulesa 21:1), ajo duhet të restaurohet e stolisur më me lavdi se në fillim” — Ellen G. White, Patriarkë dhe Profetë, fq. 62.

Formulimi te Zanafilla 3:24 është gjithashtu interesant: Bibla tregon se Perëndia "vendosi" kerubinët në lindje të Edenit dhe fjala origjinale hebraike e përdorur është shakan, rrënja e fjalës për "tabernakullin" e shenjtë (shih Eksodi 25:9, Num. 3:26), ku prania e Perëndisë banonte mes popullit të Tij. Edhe pse termi i zakonshëm Shekinah, që përdoret për praninë e Perëndisë, nuk shfaqet në Bibël, ai gjithashtu bazohet në këtë fjalë që shpesh përkthehet "tabernakull". Një përkthim fjalë për fjalë i shakan mund të shkruhet, “Kerubinët tabernakullarë të Zotit në lindje të Kopshtit të Edenit".

Në Bibël, kerubinët lidhen me praninë e Zotit (shih 1 Kron. 13:6, Ps. 80:1 dhe Isa. 37:16), në veçanti me fronin e Tij, që është vendi ku shpallet emri i Tij. Nuk duhet të harrojmë se 24 pleqtë që marrin pjesë në fronin e Perëndisë te Zbulesa 4 dhe 5 këndojnë lavdërime ndaj Tij dhe deklarojnë të drejtën e Tij për të sunduar si Ai që krijoi të gjitha gjërat (Zbul. 4:11). Kjo mund të na ndihmojë të kuptojmë skenën e dhomës së fronit dhe rolin tonë si mëkatarë të falur në marrëdhënie me Krijuesin tonë.