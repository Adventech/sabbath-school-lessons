---
title:  Historia Misionare nga Filipina
date:   23/05/2025
---

### Zhurma të çuditshme natën

_Xhejms_

Pak kohë pasi Xhejms u vendos në shtëpinë e tij me qira, çifti i shtëpisë përballë e informoi se ajo ishte e pushtuar nga fantazma.

- Ka shpirtra që jetojnë në shtëpinë tuaj," tha burri.
- Ne i kemi dëgjuar ata shumë herë gjatë natës dhe nuk mund të flinim, - shtoi gruaja.

Ata thanë se dëgjonin zëra të pazakontë, hapa misteriozë dhe objekte të çuditshme, që binin në dysheme, gjatë natës. Xhejms çuditej kur dëgjonte këto raporte për shpirtërat. Askush nuk kishte jetuar në atë shtëpi për një kohë të gjatë, por ai nuk shqetësohej. Ai ishte një student misionar dhe nuk kishte frikë nga fantazma ose shpirtra e të vdekurve. Ai kishte lexuar në Bibël që të vdekurit flenë në tokë derisa Jezusi t'i zgjojë, dhe ai ishte i sigurt se Zoti do ta mbronte nga çdo zhurmë e pashpjegueshme. Kështu Xhejms thjesht e falënderoi çiftin për vizitën e tyre.

- Nuk kam përjetuar asgjë të tillë, - tha ai.

Xhejmsi dhe një student tjetër misionar ishin vendosur në shtëpinë e vogël, prej druri, për të banuar gjatë vitit të tyre të shërbimit, në një ishull të largët, në Filipine. Shtëpia ishte e ngjyrë gri e çelur dhe kishte një çati të gjelbër. Xhejms flinte në dhomën e gjumit, ndërsa misionari tjetër flinte në dhomën e ndenjës. Kuzhina dhe banja ishin jashtë. Askush në komunitet, përfshirë Xhejmsin dhe mikun e tij, nuk kishte energji elektrike apo ujë të rrjedhshëm. Për të karikuar celularët e tyre, ata paguanin 10 pesos (rreth 17 qindarka) për t'i lidhur me një gjenerator natën. Kryetari i bashkisë së qytetit jetonte në të njëjtën rrugë.

Ishulli ishte kryesisht i banuar nga jo-kristianë. Por aty kishte edhe kristianë dhe puna e Xhejmsit ishte të kontaktonte me ish Adventistët. Ai duhej t’i takonte ata dhe t’i frymëzonte që ata të rinovonin besimin e tyre.

Çifti i shtëpisë përballë, që fliste rreth shpirtërave të frikshëm, i përkiste një feje tjetër kristiane. Edhe pse ata nuk ishin adventistë dhe, për këtë arsye, nuk ishin pjesë e punës, Xhejmsi dhe miku i tij përpiqeshin të punonin me ta duke ofruar studime Biblike. Por ata refuzuan. Ata nuk pranuan as një libër fetar.

Kështu, Xhejms dhe miku i tij vendosën të ndanin adhurimet e tyre ditore me fqinjët. Ata arsyetuan se, nëse muret e shtëpisë së tyre ishin aq të holla sa fqinjët mund të dëgjonin zhurma të çuditshme gjatë natës, atëherë ata me siguri mund të dëgjonin lutjet e tyre të mëngjesit dhe të mbrëmjes. Shtëpia e fqinjëve gjithashtu kishte mure të holla, dhe dy misionarët mund të dëgjonin kur çifti ishte zgjuar. Ata i përshtatën oraret e adhurimeve të tyre. Kur këndonin, këndonin me gjithë zemër. Kur lexonin Biblën, flisnin me zë të fortë, si për t'u dëgjuar nga një turmë.

Xhejmsi lutej për shpëtimin e çiftit. Muajt kalonin dhe Xhejms nuk vuri re asgjë të çuditshme në shtëpinë e tyre. Ai nuk ndiente asnjë prani të çuditshme kur ishte vetëm. Nuk dëgjoi asnjë zhurma të çuditshme. Zhurmat e vetme gjatë natës vinin nga gjinkallat, bretkosat dhe krijesat e tjera të Zotit.

Xhejmsi dhe miku i tij kaluan vitin duke u lutur dhe inkurajuar ish-adventistët. Ata u gëzuan kur panë që komuniteti i vogël po rritej në besim. Pagëzimet nuk ishin pjesë e punës së tyre por, ndërsa Xhejms dhe miku i tij përfundonin qëndrimin e tyre, dy të rinj kërkuan të pagëzoheshin. Xhejms u çudit. Dy të rinjtë vinin nga familje jo-adventiste dhe ai falënderoi Zotin që i kishte prekur zemrat e tyre.

Sa për çiftin e shtëpisë përballë, Xhejms nuk mund arrinte të kuptonte nëse këngët, me zë të lartë, dhe diskutimet biblike kishin pasur ndonjë ndikim. Por, ndërsa ai përgatitej të largohej, çifti iu lut të qëndronte.

- Ne kemi mundur të flijmë pa shqetësime gjatë natës, që kur erdhët ju, - tha burri.
- Ju lutemi, qëndroni, - tha gruaja.

Në atë moment, Xhejms kuptoi se Zoti po punonte vërtet në zemrat e tyre.

Lutuni për njerëzit e çmuar të Filipineve, dhe sidomos për grupet e paprekura, në zonat e largëta. Lutuni gjithashtu për misionarët, që po përpiqen t'i arrijnë ata me të vërtetën shpëtuese. Xhejmsi shkoi në ishull si pjesë e Lëvizjes 1000 Misionarët, një organizatë që është pjesë e Divizionit të Azisë Jugore dhe Paqësorit, i cili do të marrë Ofertat e Sabatit të Trembëdhjëtë këtë tremujor. Lëvizja 1000 Misionarët synon të trajnojë dhe dërgojë 1,000 misionarë çdo vit, në division. Qendra e Lëvizjes 1000 Misionarët, ku Xhejmsi u trajnua për të qenë misionar, u ndërtua pranë kryeqytetit të Filipineve, Manila, me ndihmën e Ofertës së Sabatit të Trembëdhjetë, në vitin 1996. Faleminderit që planifikoni një Ofertë bujare për Sabatin e Trembëdhjetë, për Divizionin e Azisë Jugore dhe Paqësorit, në 28 qershor.

**Shënime misionare**

- Në vitin 1905, G. A. Irwin, president i Konferencës së Unionit të Australazisë, vizitoi Filipinet, gjatë udhëtimit për në Konferencën e Përgjithshme, ku rekomandoi që Adventistët e Ditës së Shtatë të fillonin punën në ishuj duke dërguar shitës librash në Manila.
- R. A. Caldwell, nga Australia, arriti aty më vonë në vitin 1905 dhe shiti libra shëndetësie dhe fetarë në gjuhën spanjolle.
- Në mes të viteve 1920, kishte mungesë Biblash në gjuhët filipineze sepse shtëpia botuese kristiane në Japoni që i shtypte ato u shkatërrua nga një tërmet në shtator 1923.