---
title:  Kryeprifti Ynë
date:   18/05/2025
---

Kur Moisiu mbikëqyri ndërtimin e tabernakullit, atij nuk iu lejua të përdorte çdo model që donte. Zoti i dha atij një plan për të ndjekur. "Ruhu që t'i bësh sipas modelit që t’u tregua në mal"" (Eksodi 25:40, NKJV). Ne shikojmë në librin e Hebrenjve se modeli i përdorur ishte ai i një realiteti më të lartë, i shenjtërores qiellore.

`Lexoni Hebrenjve 9:11–15, rreth Krishtit si Kryeprifti ynë në shenjtëroren e qiellit. Çfarë mëson kjo për atë që Ai po bën për ne?`

Shenjtërorja tokësore parashikonte Jezusin me detaje mahnitëse, nga prifti dhe ofertat, deri te mobiljet dhe detaje të tjera të dizajnit. Të gjitha flasin për Jezusin.

Libri i Zbulesës, natyrisht, është shumë i pasur me imazhe të shenjtërores. Gjejmë shandanin e shenjtërores në vargjet hapëse, arkën e besëlidhjes të përmendur qartë në kapitullin e katërt, si dhe shumë aludime të tjera për tempullin. Pa një kuptim të shenjtërores së Dhiatës së Vjetër, bëhet e pamundur të kuptojmë se çfarë po përshkruan Gjoni në vegimet e tij. Përvojat e Izraelit, shkruan Pali, "u kanë ndodhur atyre si shembuj dhe janë shkruar për paralajmërimin tonë, për ne që jemi në mbarim të epokës" (1 Kor. 10:11).

Ka shumë gjëra, të cilat mund t’i mësojmë nga studimi i detajeve të tempullit. Në librin e Psalmeve, gjejmë një komponent të rëndësishëm për të kuptuar disa nga këto detaje: mënyrën se si njerëzit e Perëndisë lidheshin personalisht me tempullin. Mund të kapim momente të shkurtra kur Davidi lidhej me shenjtëroren dhe shërbesat e saj dhe të shohim reagimin e zemrës së popullit të Perëndisë ndaj asaj që do të bënte Mesia për ta. Nuk janë vetëm modelet që na ndihmojnë të shohim Jezusin; ne mund të nxjerrim gjithashtu përvoja personale nga ata që e kuptuan se çfarë po mësonte Zoti përmes shenjtërores, dhe të nxjerrim mësime për veten tonë dhe për përvojat tona me Perëndinë.

`Lexoni Psalmi 122. Edhe pse ne nuk mund të marrim fjalë për fjalë shprehjen “shtëpia tokësore e Zotit” (nuk është aty, dhe edhe nëse do të ndërtohej në të njëjtin vend, do të ishte e pakuptimtë), çfarë elementesh gjenden në këtë Psalm, që mund të na inkurajojnë për atë që Krishti ka bërë për ne? Vini re temat e paqes, sigurisë, lavdërimit dhe gjykimit.`