---
title:  Në malin Sion
date:   19/05/2025
---

Tek Zbulesa 14, shohim popullin e Perëndisë duke qëndruar në malin Sion. Mali origjinal i Sionit ndodhej pikërisht në perëndim të qytetit të vjetër të Jeruzalemit sot dhe mendohej si selia e fronit ose pranisë së Perëndisë mes popullit të Tij. Me kalimin e kohës, mali i tempullit, i vendosur në malin Moriah, u identifikua gjithashtu me malin Sion.

Me fjalë të tjera, ky përshkrim i rëndësishëm i mbetjes së njerëzve të Zotit në ditët e fundit paraqitet në gjuhën e shenjtë, siç ndodh në shumicën e skenave kryesore në librin e Zbulesës. Falë Qengjit, populli i Perëndisë është në kodrën e Tij të shenjtë!

`Lexoni Psalmet 15 dhe 24, ku Davidi bën një pyetje shumë të rëndësishme: "Kush do të banojë në kodrën tënde të shenjtë?" Krahasoni përgjigjen e tij në këto Psalme me përshkrimin e njerëzve, që qëndrojnë në Sion te Zbulesa 14:1–5. Çfarë paralelizmi gjeni? Si mund të bashkohet dikush me këtë grup? Çfarë rëndësie ka fakti që emri i Atit është i gdhendur në ballin e tyre? (Zbul. 14:1).`

Përshkrimi i atyre që lejohen në praninë e Perëndisë, i shkruar në Psalmin e Davidit, është një urdhër mjaft i vështirë për thjesht mëkatarët. Kush prej nesh mund të thotë sinqerisht se kemi ecur gjithmonë drejt? Ose kemi thënë gjithmonë të vërtetën në zemrat tona (Psal. 15:2)? Askush nga ne nuk mund të thotë se "nuk do të prekemi kurrë" (Psal. 15:5). Bibla thotë se nëse themi se nuk kemi mëkatuar kurrë, nuk kemi të vërtetë në vetvete (1 Gjonit 1:8).

Nuk mund të arrijmë në asnjë përfundim tjetër veçse që Qengji na mundëson të qëndrojmë në Sion. Qengji nuk përmendet në Psalmin e Davidit, por Ai shfaqet papritmas në përshkrimin që gjendet te Zbulesa 14. Është pothuajse sikur Zbulesa 14 po i përgjigjet pyetjes së Davidit. Tani që Qengji i Perëndisë është vendosur në malin e Sionit, në shenjtërore, ne gjithashtu mund të jemi të pranishëm atje për shkak të drejtësisë së Tij të përsosur që na llogaritet me anë të besimit. Ne mund të kemi "guximin për të hyrë në Vendin më të Shenjtë me anë të gjakut të Jezusit, me anë të një rruge të re dhe të gjallë që Ai ka shenjtëruar për ne, përmes velit, domethënë mishit të Tij" (Hebr. 10:19, 20). Çfarë shprese do të kishim pa gjakun e Tij? Asnjë, në fakt.

`Mendoni për të gjitha premtimet e Biblës për fitoren ndaj mëkatit. Pse, edhe me ato premtime, ne ende nuk arrijmë shembullin e përsosur që na ka lënë Jezusi dhe, përse na duhet jeta e Tij e përsosur si zëvendësuesja e jetës tonë?`