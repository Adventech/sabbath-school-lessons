---
title:  Sundimtarët e Johebrenjve
date:   23/04/2025
---

Marrëdhëniet e Perëndisë me Izraelin ofrojnë njohuri të shumta për marrëdhëniet e Tij me kishën e Dhiatës së Re. Në fakt, në shumë mënyra, kombi i Izraelit shërbeu për të paralajmëruar gabimet e kishës. Larg nga të qenit në gjendje të pretendojnë ndonjë lloj superioriteti ndaj Izraelit të lashtë, të Krishterët kanë qenë dhe janë ende shumë të ndjeshëm ndaj të njëjtave tundime.

`Lexoni Mateu 20:25–28. Për cilat gabime i paralajmëroi Jezusi dishepujt e Tij që t’i shmangnin në themelimin e punës së kishës së Krishterë?`

Izraeli kërkoi një mbret njerëzor, një kërkesë që çoi në rënien morale të kombit. Mbretërit u bënë gjithnjë e më të këqinj, derisa Perëndia i lejoi Babilonasit ta merrnin rob popullin e Tij si një çështje të natyrshme korrigjimi.

Diçka e ngjashme ka ndodhur edhe në historinë e kishës së Krishterë. Edhe pse ata nuk duhej të strukturoheshin si një komb johebre, kur Kostandini erdhi në pushtet dhe deklaroi se ishte i Krishterë, besimtarët u lehtësuan: persekutimi kishte marrë fund! Ky në vetvete ishte një bekim, por më pas kishës i ra në mendje se ata mund të ishin në gjendje të përdornin fuqinë e perandorit në avantazhin e tyre.

Disa mosmarrëveshje të mëdha shpërthyen midis të Krishterëve në shekullin e katërt dhe, kur kisha e gjeti veten të paaftë për t'i zgjidhur ato, ajo lejoi perandorin të ndërhynte. Gradualisht, peshkopi i Romës u ngrit në krye, kur dikur kishte qenë një peshkop i lartë mes të barabartëve. Kisha e lejoi shtetin të ndërhynte në çështjet fetare dhe, sapo shteti futi hundët në punët e kishës, gjërat shkuan keq e më keq.

Ashtu si Izraeli i lashtë, shumë nga kapitujt më të errët në historinë e Krishterë janë rezultat i drejtpërdrejtë i kompromentimit të kishës me botën. Aty ku Izraeli u kthye në adhurimin e idhujve dhe mbretërit e tij u korruptuan nga oreksi i tyre për pushtet - deri në atë pikë sa u flijonin fëmijë idhujve - kisha gradualisht adoptoi shumë nga mjetet dhe metodat e një perandorie pagane deri në pikën ku shumë besimtarë besnikë u martirizuan, sepse ato u perceptuan si kërcënime për institucionin kishë-shtet.

`Në kulturën tuaj, në vetë shoqërinë tuaj, cilat janë mënyrat në të cilat të njëjtat tundime mund të rrezikojnë integritetin e besimit tonë?`