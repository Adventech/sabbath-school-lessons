---
title:  Festa e Belshazarit
date:   24/06/2025
---

Pasi qyteti i Ninivesë ishte përulur (612 P.E.S.) nga një ushtri koalicioni, që përfshinte si Medët ashtu edhe Babilonasit (të udhëhequr nga babai i Nebukadnetsarit), qyteti i Babilonisë përjetoi një ringjallje, të ngjashme me atë, të cilën qyteti nuk e kishte parë që nga ditët e Hamurabit, ligjvënësit të tyre të madh. Nën drejtimin e Nabukadnetsarit, i cili tani ishte i lirë nga problemi i bastisjeve Asiriane, qyteti i Babilonisë u rrit në pasuri dhe ndikim deri në pikën ku kombet fqinje nuk kishin zgjidhje tjetër veçse të pranonin pa dëshirë dominimin e saj. Ajo ishte mbretëresha e botës dhe kombet që dëshironin të përparonin, deklaruan besnikërinë e tyre ndaj saj.

Ndërkohë, me sa mund të themi, Nabukadnetsari vdiq si një besimtar, duke pohuar se Perëndia i Danielit ishte me të vërtetë sundimtari i ligjshëm i të gjitha kombeve (Dan. 4:34–37). Rrëfimi tjetër që jep Danieli është ai i pasuesit të tij, nënregjentit Belshazar.

`Lexoni Danieli 5:1–31. Çfarë mesazhesh të rëndësishme frymore mund të marrim nga ky tregim? Çfarë e pengoi përfundimisht Belshazarin?`

Ndoshta pjesa më e trishtuar, më tragjike e këtij tregimi gjendet tek Danieli 5:22. Pasi i tregoi mbretit rënien dhe më pas rivendosjen e Nabukadnetsarit, Danieli i thotë: "Por ti, Belshazar, biri i tij, nuk e ke përulur zemrën tënde, megjithëse i dije të gjitha këto" (NKJV). Kjo do të thotë, megjithëse ai kishte mundësinë të dinte të vërtetën; ndonëse ai mund të kishte parë edhe vetë atë që i ndodhi Nabukadnetsarit - ai zgjodhi t'i shpërfillte këto ngjarje dhe, në vend të kësaj, filloi të njëjtën rrugë, që i solli kaq shumë telashe paraardhësit të tij.

Ashtu siç kishte bërë Nabukadnetsari duke ngritur statujën e artë, Belshazari po sfidonte hapur atë që kishte parashikuar Perëndia i Danielit. Duke përdorur enët e tempullit në një mënyrë profane, ai ka të ngjarë të theksonte faktin se Babilonia i kishte pushtuar Judenjtë dhe tani zotëronte sendet fetare të Perëndisë së tyre. Me fjalë të tjera, ata ende kishin epërsi mbi këtë Zot që kishte parashikuar vdekjen e tyre.

Ishte, në të vërtetë, totalisht një akt sfide, edhe pse Belshazari kishte më shumë se sa, "prova" të mjaftueshme për ta ditur shumë mirë këtë. Ai kishte njohuri të mjaftueshme për të ditur të vërtetën; përkundrazi, problemi ishte tek zemra e tij. Në ditët e fundit, teksa kriza përfundimtare shpërthen në botë, njerëzve do t'u jepet mundësia të dinë gjithashtu të vërtetën. Ajo që e përcakton zgjedhjen e tyre, si në rastin e Belshazarit, do të jetë vetë zemra e tyre.