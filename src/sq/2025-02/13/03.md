---
title:  Një Punë Pendese
date:   23/06/2025
---

Jona kishte një mesazh shumë të veçantë për njerëzit e Ninivesë. “Jona nisi të futet në qytet në një ditë rrugë dhe, duke predikuar tha: "Edhe dyzet ditë dhe Ninive do të shkatërrohet!" (Jona 3:4). Duket mjaft e qartë: vendi ishte i dënuar. Në fund të fundit, a nuk ishte kjo një fjalë drejtpërdrejt nga një profet i Zotit?

Megjithatë, çfarë ndodhi me Ninivenë?

`Lexoni Jona 3:5–10. Atëherë, pse nuk u përmbush kjo profeci?`

Po, i gjithë qyteti u pendua dhe dënimi i profetizuar u shmang, të paktën për një kohë. “Dënimi i tyre u shmang, Perëndia i Izraelit u lartësua dhe u nderua në mbarë botën pagane dhe ligji i Tij u nderua. Vetëm shumë vite më vonë Niniveja u bë pre e kombeve përreth nga harresa e Perëndisë dhe nga mburrja e krenaria” — Ellen G. White, Profetët dhe Mbretërit, fq. 271.

A mund të presim diçka të tillë në ditët e fundit, kur japim mesazhin përfundimtar për botën e rënë? Po - dhe jo. Do të thotë, në mbarë botën do të ketë shumë njerëz, që do t'ia vënë veshin thirrjes: "Dilni prej saj, o populli im, që të mos merrni pjesë në mëkatet e saj dhe të mos merrni nga plagët e saj" (Zbul. 18:4). Në të gjithë botën, njerëzit do të vendosin qëndrimin e tyre dhe, në kundërshtim me bishën, do të "mbajnë urdhërimet e Perëndisë dhe besimin e Jezusit" (Zbul. 14:12). Këta njerëz, si ata në Ninive, do të kursehen nga gjykimi që ra mbi të humburit.

Në të njëjtën kohë, disa profeci, si njoftimi i Perëndisë se Ninivea do të shkatërrohej, janë të kushtëzuara; do të shkatërrohej nëse njerëzit nuk largohen nga e keqja e tyre (shihni Jer. 18:7–10). Megjithatë, disa profeci nuk jepen me këto kushte. Ato do të përmbushen, pa marrë parasysh reagimin njerëzor. Profecitë Mesianike të ardhjes së parë dhe të dytë të Krishtit, shenja e bishës, derdhja e plagëve, persekutimi i fundit - këto nuk janë të kushtëzuara; ato do të ndodhin pavarësisht se çfarë bëjnë njerëzit. Ajo që bëjnë njerëzit dhe zgjedhjet që ata bëjnë, do të përcaktojnë në vend të kësaj se në cilën anë do të jenë ata teksa shpalosen ngjarjet përfundimtare, të parathëna nga profetët.

`Çfarë zgjedhjesh po bëni tani, që mund të ndihmojnë në përcaktimin e zgjedhjeve që do të bëni kur të shpërthejë në botë çështja e adhurimit të Perëndisë ose e imazhit?`