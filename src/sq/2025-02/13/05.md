---
title:  Tharja e Eufratit
date:   25/06/2025
---

Një nga pikat e forta të Babilonisë ishte mënyra sesi lumi Eufrat rridhte nën muret e saj, duke i siguruar qytetit një furnizim të pakufizuar me ujë. Doli gjithashtu se ishte dobësia e saj. Nitokris, një mbretëreshë e lashtë Babilonase, kishte krijuar punime dheu përgjatë lumit në mënyrë që ta zhvillonte atë si një rrugë për në qytet, dhe në këtë proces e kishte devijuar lumin në një moçal në mënyrë që të lejonte ekuipazhet të punonin rehat. Kiri e kuptoi se ai mund të bënte të njëjtën gjë, duke tharë Eufratin aq sa të mund të marshonin rehat trupat e tij poshtë murit. Pasi hyri në muret e qytetit, ai e gjeti atë të pambrojtur nga muret mbrojtëse, që ndiqnin lumin përmes tij dhe qyteti ra në një natë të vetme. Historiani i lashtë Grek Herodoti na thotë se, “ata që jetonin në qendër të Babilonisë nuk e kishin idenë se periferitë kishin rënë, sepse ishte një kohë feste dhe të gjithë po kërcenin dhe kënaqeshin nëpër qejfe” — Herodoti, The Histories, Tom Holland, trans. (New York: Penguin, 2015), f. 94. A mund të ketë ndonjë dyshim se kjo është e njëjta festë siç përshkruhet tek Danieli 5?

`Lexoni Danieli 5:18–31 dhe Zbulesa 16:12–19. Çfarë paralelizmi gjeni midis disa prej plagëve të Zbulesës dhe historisë së rënies së Babilonisë?`

Duke shpjeguar se si të dallohen shenjat e kohërave, Jezusi i paralajmëroi dishepujt e Tij: “Rrini zgjuar, pra, sepse nuk e dini në cilën orë do të vijë Zoti juaj. Por dijeni këtë, se po ta dinte i zoti i shtëpisë në cilën orë do të vinte hajduti, do të rrinte zgjuar dhe nuk do të lejonte t'i thyhej shtëpia' (Mat. 24:42, 43, NKJV). Ashtu si në rënien e Babilonisë, shfaqja e papritur e Krishtit do të kapë në befasi Babiloninë moderne. Megjithatë, nuk ka nevojë të jetë kështu; na janë dhënë prova të shumta për ardhjen e shpejtë të Jezusit në një mori profecish të hollësishme.

Bota nuk do të kapet në befasi vetëm për shkak të injorancës në lidhje me atë që Perëndia ka parashikuar; do të habitet, sepse ka zgjedhur të mos besojë atë që Zoti ka thënë se do të ndodhte.

`Lexoni Zbulesa 16:15. Edhe mes këtyre paralajmërimeve të fundit të kohës, çfarë mesazhi ungjillor gjendet atje? Çfarë do të thotë të mos "ecësh lakuriq"?`