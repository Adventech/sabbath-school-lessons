---
title:  Profeti Ngurrues
date:   22/06/2025
---

Historia e Jonas (shihni Jona 1–4), megjithëse e shkurtër, ka një ndikim të konsiderueshëm. Shumë besimtarë kanë gjetur vetveten te ky profet ngurrues. Historia përmban gjithashtu ngjyrime të jashtëzakonshme të ngjarjeve në të ardhshmen.

`Lexoni Mateu 12:38–42. Cilave pjesë të historisë së Jonës iu referohet Jezusi teksa u përgjigjet skribëve dhe farisenjve? Çfarë mësimesh rreth gjykimit gjenden në deklaratën e Tij?`

Jezusi deklaroi se Ai ishte më i madh se Jona. Ai e dinte se ardhja në këtë botë nënkuptonte kryqin, dhe, gjithsesi Ai erdhi për të “kërkuar dhe shpëtuar atë që kishte humbur” (Luka 19:10). Jona kaloi tri ditë në barkun e peshkut të madh për shkak të mëkateve të tij; Jezusi kaloi tri ditë në varr për shkak të mëkatit tonë. Kjo ishte sakrifica për të shpëtuar të humburit.

Sot, ne e njohim Jonën si një profet ngurrues, që nuk dëshiron të shkojë në Ninive. Nga këndvështrimi njerëzor është e lehtë të kuptohet: Asirianët drejtuan një regjim brutal. Muralet Asiriane janë të mbushura me skena të mizorisë së pazakontë: popujt e pushtuar u vranë me metodat më mizore që mund të imagjinohet. Kush do të dëshironte të përballej me mundësinë e predikimit të pendimit në kryeqytetin e tyre?

Ka një moment të rëndësishëm në histori, që mund të tregojë përpara lëvizjen e kishës në ditët e fundit: kur Jonën e pyesin se kush është, ai përgjigjet: “Unë jam një hebre; dhe kam frikë nga ZOTI, Perëndia i qiellit, që krijoi detin dhe tokën'” — një deklaratë shumë e ngjashme me mesazhin e engjëllit të parë (Jona 1:9; Zbul. 14:7). Në të vërtetë, theksimi për Zotin si Ai, "'që krijoi detin dhe tokën'", natyrisht e zbulon Atë si Krijuesin. Ky fakt është themelor për arsyen pse ne duhet ta adhurojmë Atë dhe adhurimi është thelbësor për ngjarjet e ditëve të fundit.

Në të njëjtën kohë, edhe ne jemi akuzuar për predikimin e një mesazhi potencialisht jopopullor në Babiloninë frymore. Të thuash: "Dilni prej saj, njerëzit e mi" (Zbul. 18:4) është t’i thuash botës se duhet të pendohet – një mesazh, që pothuajse gjithmonë ka provokuar një përgjigje negative nga shumë njerëz – edhe kur është dhënë në mënyrën më të mirë të mundshme. Kush prej nesh kur jep dëshmi nuk ka marrë përgjigje negative, madje edhe armiqësore? Është normale në këtë "punë".

`Sa nga Jona gjeni tek vetja? Si mund të dilni përtej këtij qëndrimi të gabuar?`