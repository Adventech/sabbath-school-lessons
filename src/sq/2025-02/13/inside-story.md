---
title:  Historia Misionare nga Indonezia
date:   27/06/2025
---

### Mrekullia në xhungël, Pjesa II

_Armi_

Javën e kaluar: Armi, një misionar që mësonte fëmijët në një shkollë misionare në xhungël, në Papua, Indonezi, bëri një udhëtim tetë-orësh, në mal, për të vizituar një nënë që nuk kishte mundur të ecte më. pas rënies nga një pemë, shtatë vjet më parë. Ai dhe një shok misionar i thanë nënës se shpresa e saj e vetme ishte te Jezusi, Mjeku i Madh. Më pas, Armi dhe shoku i tij u lutën për një sinjal celulari. Ata kishin dëshpërimisht nevojë për këshilla mjekësore, për të trajtuar këmbën e nënës. Por ata ndodheshin në mes të një xhungle malore dhe nuk kishin patur sinjal celular për muaj me radhë.

Më pas ndodhi një mrekulli. Disa ditë pas vizitës së nënës, telefoni i Armirt filloi të binte, ndërsa ai dhe shoku i tij ishin duke vizituar një vend tjetër të largët, në Papua, Indonezi. Në fillim, Armi mendoi se ishte alarmi i telefonit dhe e injoroi. Por telefoni vazhdoi të binte, kështu që ai e nxori nga xhepi dhe pa që kishte marrë një email. Kjo do të thoshte se celulari i tij kishte sinjal. Armi menjëherë uli kokën dhe u lut:

- Zot, faleminderit, faleminderit! Të lutem më ndihmo të telefonoj personin e duhur për informacion si ta trajtoj këtë nënë.

Armi pa shpejt kontaktet në telefon, i shqetësuar se sinjali celular mund të zhdukej. Gjeti një mike që ishte infermiere dhe e telefonoi. Telefoni punoi!

Armi përshkroi situatën dhe infermierja ofroi këshilla se si të pastronte plagën, në gjurin e djathtë të nënës. Ajo gjithashtu sugjeroi që Armi të merrte antibiotikët, që kishte në shtëpinë e tij, dhe t’ia jepte ato nënës. Telefonata zgjati vetëm dy minuta. Më pas, sinjali u humb, por kishte zgjatur mjaftueshëm për të marrë këshillat e çmuara.

Gjatë dy muajve të ardhshëm, Armi dhe shoku i tij e vizituan nënën, në kasollën e saj, çdo javë. Çdo herë, ata pastronin plagën dhe i jepnin antibiotikë kundër infeksionit, që kishte shkaktuar enjtjen e gjurit të saj. Ata e inkurajuan që të lutej rregullisht.

- Kujt duhet t’i lutem? – pyeti ajo herën e parë.
- Lutju Atij që quhet Jezus, - u përgjigj Armi.

Ajo nuk e njihte Jezusin dhe Armi ia prezantoi, përmes historive biblike. Ndërsa i pastronte plagën, i tregonte se si Jezusi shëroi të sëmurët dhe u ktheu shikimin të verbërve. Fqinjët vinin të shikonin dhe dëgjonin historitë.

Me kalimin e javëve, enjtja ngadalë u zvogëlua dhe plaga u shërua. Armi dhe shoku i tij falënderuan Perëndinë. Gjithçka që po ndodhte ishte përtej aftësive të tyre mjekësore.

Më pas, dy misionarët kishin angazhime në pjesë të tjera të Papuas dhe nuk mundën të vizitonin nënën për një muaj. Por ata i dërgonin ushqim të shëndetshëm dhe ilaçe natyrore, me ndihmën e fëmijëve që mësonin në shkollën misionare të xhunglës.

Kur misionarët mundën sërish të ngjiteshin tetë orë në mal, për të vizituar fshatin e saj, ata e gjetën nënën në këmbë, jashtë kasolles. Armi filloi të qante. Ai nuk mund ta besonte atë që po shihte. Nëna, që nuk kishte mundur të ecte për shtatë vjet, tani po qëndronte në këmbë, jashtë kasolles, me ndihmën e një bastuni. Kur ai dhe shoku iu afruan, ajo përdori shkopin për të bërë hapa të ngadaltë drejt tyre. Atëherë shoku i Armi filloi të qajë.

- Si është e mundur? - tha ai.

Të tre u ulën në kasolle. Fytyra e nënës shkëlqente me gëzim dhe shëndet, ndërsa fliste.

- Vazhdova të lutesha dhe dhimbja iku, - tha ajo, duke përdorur gjeste të duarve, për t’i ndihmuar të kuptonin dialektin e saj. - Besoj se kjo është për shkak të Jezusit. Edhe pse nuk e kuptoj kush është Ai, jam mirënjohëse që e sollët Atë në jetën time.
- Ky nuk është fundi, - u përgjigj Armi. - Nëse beson se Jezusi të ka shëruar, duhet të vazhdosh të besosh dhe t’i bindesh.

Pasi kaloi edhe një muaj, nëna mund të ecte pa bastun. Ajo nuk ishte shëruar plotësisht, por tani mund të vazhdonte aktivitetet e saj të zakonshme në shtëpi dhe në fushën që kultivonte.

Fqinjët u habitën. Ata filluan t’i luteshin Jezusit, bashkë me të.

Pak para se Armi të mbaronte kohën e tij si misionar në Papua, ai u takua me nënën për herë të fundit. Ajo i tha se tani nuk ndihej më në paqe me besimin e saj tradicional.

- Mund të adhuroj me ju në adhurim? - pyeti ajo.
- Je shumë e mirëpritur, - u përgjigj Armi. - Por, kisha jonë është shumë larg. Si do të mundni të ecni tetë orë?
- Jezusi është Ai që më shëroi, - tha ajo. - Unë duhet ta adhuroj. Ai më ndihmoi të ec përsëri dhe unë do të ec deri në kishë për ta adhuruar.

Nëna e bëri udhëtimin e gjatë dhe filloi të shkonte në shërbesën e adhurimit çdo të shtunë. Gjithashtu, ajo dërgoi katër fëmijët e saj në shkollën misionare të xhunglës.

Për habinë e Armit, jo vetëm fëmijët e saj shkuan në shkollë, por edhe të gjithë fëmijët e tjerë nga fshati i saj. Fqinjët ishin dëshmitarë të fuqisë së Jezusit dhe ata dëshironin që edhe fëmijët e tyre ta njihnin.

- Gjëra që janë të pamundura për mua, nuk janë të pamundura për Perëndinë, - tha Armi. - Lutem që nëna të vazhdojë besnike.

Një pjesë e Ofertës së Sabatit të Trembëdhjetë sot, do të shkojë në Papua, për të ndihmuar në ndërtimin e klasave, një ndërtese administrative, një biblioteke dhe një auditoriumi për Kolegjiumin Adventist të Teologjisë. Kolegji u zhvendos në Nabire pas përmbytjes që shkatërroi kampusin e tij, në një pjesë tjetër të Papuas, në vitin 2019. Aktualisht, studentët mblidhen në klasa të huazuara nga një akademi Adventiste. Ofertat e sotme do të mbështesin gjithashtu dy projekte në Mianmar — një kopsht dhe një qendër ndikimi; si dhe një klinikë shëndetësore në Brunei. Faleminderit për ofertën tuaj bujare.

**Fakte të shpejta**

- Në Indonezi ka rreth 400 vullkane dhe rreth 130 prej tyre janë aktivë. Nga viti 1972 deri në vitin 1991, ka pasur 29 shpërthime, shumica i të cilëve në Java.
- Shpërthimi më i madh, i regjistruar, ndodhi në Malin Tambora, në ishullin Sumbava, në vitin 1815. Ishte kaq i fortë sa mund të dëgjohej më shumë se 1,930 km larg.
- Puncak Jaja (“Piku i Lavdishëm”) ndodhet në ishullin e Papuas, Guineja e Re. Me një lartësi prej 4,884 metrash, është maja më e lartë malore, në një ishull, në botë.
- Lulja më e madhe në botë, lulja kufomë (Rafflesia arnoldii), gjendet në pyjet tropikale të Sumatrës dhe Borneos. Diametri i saj mund të arrijë deri në më shumë se 1 metër dhe peshon rreth 11 kg. Ajo ka një erë të fortë mishi të kalbur.