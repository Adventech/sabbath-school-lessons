### Pararendësit e profecisë

Gjatë Luftës së Parë të Gjirit (1991), një shkrimtar dhe folës i njohur protestant ishte i bindur se libri i Zbulesës e parashikoi këtë konflikt. Argumenti i tij bazohej në faktin se disa nga helikopterët në luftë dukeshin si karkalecat e përshkruar te Zbulesa 9. “Dhe ai hapi pusin e humnerës dhe nga pusi u ngrit një tym si nga një oxhak i madh; dhe dielli dhe ajri u errësuan nga tymi i pusit. Edhe nga ky tym dolën mbi dhe karkaleca, dhe atyre iu dha një pushtet, i ngjashëm me atë të akrepave të tokës” (Zbul.9:2,3).

Nuk është mënyra më e mirë për të interpretuar profecitë biblike, apo jo? Megjithatë, interpretime të tilla janë mjaft të zakonshme. Në fakt, gjatë dekadave një sërë librash, artikujsh, videosh dhe tani faqe interneti, të gjitha kushtuar profecive, kanë bërë shumë parashikime, duke përfshirë caktimin e datës për ngjarjet përfundimtare – zakonisht të përqendruara në luftërat ose trazirat në Lindjen e Mesme.

Dhe, për çudi, në çdo rast ato parashikime nuk janë realizuar.

Si Adventistë të Ditës së Shtatë, ne kemi një qasje të ndryshme, një qasje të përqendruar tek Krishti, në të cilën fokusi i profecive nuk është më në një vendndodhje të vetme gjeografike në Lindjen e Mesme dhe çfarëdo konflikti ushtarak që shpaloset atje. Në vend të kësaj, ne i shohim profecitë përmes lenteve të konfliktit të madh midis Krishtit dhe Satanit — një luftë shpirtërore mbarëbotërore, që do të arrijë kulmin kur populli i Perëndisë, Jude dhe Johebre (shihni Zbul. 12:17, Zbul. 14:12) përballen me krizën përfundimtare, e cila përqendrohet në adhurimin e Krijuesit (shihni Zbul. 14:7), përkundrejt adhurimit të bishës dhe imazhit të saj.

Një element kyç për të kuptuar këto profeci të ditëve të fundit është Danieli 2, i cili përmban jo vetëm skicën historike të profecive, por edhe çelësin interpretues për të zhbllokuar kuptimet e tyre.

Danieli 2 përshkruan katër perandori botërore - Babiloninë, Medio-Persinë, Greqinë, Romën - të ndjekura nga vendosja e mbretërisë së Tij të përjetshme nga Perëndia, "që nuk do të shkatërrohet kurrë; kjo mbretëri nuk do t'i lihet një populli tjetër, por do të copëtojë dhe do të asgjësojë tërë këto mbretëri, dhe do të ekzistojë përjetë” (Dan. 2:44). Profecitë paralele tek Danieli 7 dhe 8 përmbajnë të njëjtën skicë bazë, atë të këtyre perandorive të kësaj bote, që lindin dhe zhduken derisa mbretëria e Perëndisë të vendoset përgjithmonë.

Tek Danieli 7, përkthyesi i engjëllit na i tregon të gjitha: “‘Këto kafshë të mëdha, që janë katër, përfaqësojnë katër mbretër që do të dalin nga toka; pastaj shenjtorët e Shumë të Lartit do të marrin mbretërinë dhe do ta zotërojnë përjetë, në përjetësi’” (Dan. 7:17, 18).

Katër perandori të botës (Babilonia, Medio-Persia, Greqia dhe Roma) lëvizin në një vazhdimësi të pandërprerë përgjatë historisë, derisa pas ardhjes së dytë të Jezusit, Zoti vendos mbretërinë e përjetshme të Tij.

Sigurisht, ne jemi ende këtu, në kohën e ndarjes së Romës, mbretërisë së katërt dhe të fundit tokësore përpara se të kthehet Krishti.

Me këtë këndvështrim historik si bazë për të kuptuar profecinë, ne do të studiojmë këtë tremujor temën se si të interpretojmë profecitë e Biblës, veçanërisht disa nga aludimet, tregimet, imazhet dhe metaforat, që zhbllokojnë të vërtetën profetike dhe ngjarjet përfundimtare.

Ne fillojmë nga tregimi i krijimit të Zanafillës - i rëndësishëm për të kuptuar jo vetëm profecitë, por për atë që pason, veçanërisht kryqin dhe vdekjen shlyese të Jezusit - te kulla e Babelit, te shërbimi i shenjtërores, te Psalmet, madje te disa martesa të Dhiatës së Vjetër. Në të gjitha këto dhe më shumë, ne mund të gjejmë imazhe, simbole dhe metafora që, kur studiohen me lutje dhe me një shpirt të përulur e të nënshtruar (nëse shkon në Bibël me zemër rebele, po e humb kohën kot), do të ndihmojnë që profecitë e kohës së fundit, veçanërisht te Zbulesa, të bëhen të gjalla.

Një tremujor sigurisht nuk është i mjaftueshëm as për të filluar studimin e të gjitha historive dhe imazheve, që ndihmojnë në zbulimin e së vërtetës profetike. Kush e di - mund të na duhet përjetësia për këtë. Deri atëherë, me hirin e Zotit, ne do të studiojmë atë që mundemi.

_Shawn Boonstra është folës/drejtor i Voice of Prophecy. Transmetimet dhe librat e tij kanë qenë një burim frymëzimi anembanë globit, dhe me kalimin e viteve, ngjarjet e tij ungjillore janë transmetuar drejtpërdrejt në çdo kontinent, përveç Antarktidës._