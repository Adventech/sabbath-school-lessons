---
title:  Një Ndihmë Shumë e Pranishme në Kohë Vështirësish
date:   25/05/2025
---

`Lexoni Psalmi 46. Çfarë mesazhi shprese mund të gjejmë tani mes trazirave të jetës dhe çfarë dimë se do të vijë në tokë në ditët e fundit teksa konflikti i madh zhvillohet?`

Psalmi 46 duket se prek një temë, që e gjejmë në librin e Hebrenjve: atë të diçkaje më të mirë. Jezusi është më i mirë se kryeprifti tokësor, flijimi i tij është më i mirë se të gjitha flijimet e kafshëve dhe shenjtërorja qiellore është më e mirë sesa llojet e tjera që ekzistonin në tokë.

Megjithatë, ky Psalm ka një qasje të ndryshme. Autori nuk po merr gjërat e mira dhe nuk po i vë në kontrast me gjërat më të mira; ai po krahason një botë në rebelim – dhe pasojat e tmerrshme që ka sjellë – me premtimin për gjërat më të mira, që Perëndia po planifikon për ne.

Në të vërtetë, ky Psalm është i mbushur me shpresë dhe premtim se edhe në mes të shkretimit, sprovës, vuajtjes dhe luftërave me të cilat përballemi, në fund të fundit ne duhet të "të qëndrojmë të qetë dhe të pranojmë se Ai është Perëndia" (Psal. 46:10), dhe të prehemi në sigurinë se një ditë e gjithë kjo do të marrë fund dhe se Perëndia “do të lartësohet në tokë” (Psal. 46:10).

Vini re gjithashtu se çfarë është shkruar këtu. "Prandaj ne nuk do të kemi frikë, edhe sikur toka të hiqet dhe malet të hidhen në mes të detit" (Psal. 46:2).

Nuk mund të harrohen skenat, që do të ndodhin në Ardhjen e Dytë: "Atëherë qielli u hoq si një rrotull kur mbështillet dhe çdo mal dhe ishull u zhvendos nga vendi i tij" (Zbul. 6:14). Dhe kjo: "Duke kërkuar dhe përshpejtuar ardhjen e ditës së Zotit, për shkak të së cilës qiejt do të treten, duke qenë në zjarr dhe elementët do të shkrihen nga nxehtësia e zjarrtë" (2 Pjet. 3:12, NKJV). Bota jonë e tanishme, me të gjitha të këqijat e saj që e shoqërojnë, nuk do të zgjasë përgjithmonë dhe ajo që vjen më pas na premton diçka që mendja jonë tani mezi mund ta kuptojë. Megjithatë, tani për tani, ne vetëm duhet të qëndrojmë fort, të ngulmojmë në besim dhe të kapemi pas zbulesës së Perëndisë që kemi, veçanërisht tek Jezusi në kryq.

`Sado të këqija të jenë gjërat në këtë botë (dhe ne e dimë se do të jenë edhe më keq), çfarë shprese duhet të gjeni tek njohuria juaj për mirësinë, fuqinë dhe karakterin e Perëndisë (mendoni: kryqin)?`