---
title:  Verë dhe Gjak
date:   28/05/2025
---

`Lexoni Psalmi 75. Lexoni gjithashtu Mateu 26:26–29 dhe Zbulesa 14:9–12. Çfarë zbulon ky Psalm për disa nga çështjet në diskutim gjatë gjykimit dhe si na ndihmojnë këto tekste të tjera t'i kuptojmë ato?`

Ka disa mendime se ky Psalm do të ishte kënduar pas shkatërrimit të mrekullueshëm të ushtrisë së Senakeribit (2 Kronikave 32, 2 Mbretërve 19) — një histori, që duket se tregon për shkatërrimin përfundimtar të të këqinjve në Zbulesën 20. Populli i Perëndisë është brenda Qytetit të Shenjtë me mbretin e tij të drejtë kur ushtritë e së keqes vijnë dhe i rrethojnë, dhe më pas ata shkatërrohen nga Vetë Perëndia.

Një nga gjërat që Zoti korrigjon në gjykim është shpërdorimi i pushtetit që ka ndodhur në botën tonë të rënë. Njerëzit e rënë nuk jetojnë më për të tjerët, ose për lavdinë e Perëndisë, por për veten. Sot, në shumë mënyra, ne po jetojmë me pasojat e zgjedhjes për të besuar se nuk ka asnjë kuptim apo standard moral objektiv në univers. Nëse jeta do të kishte një kuptim, filozofi Friedrich Nietzsche këmbënguli që ne duhet ta shpikim atë për veten tonë dhe të pretendojmë sikur universi ekziston për të mirën tonë. Çdo individ, në fakt, sillet sikur ai ose ajo është një zot.

(Dikush mund të pyesë me të drejtë: Sa mirë funksionoi kjo filozofi për vetë Niçen? Jo dhe aq mirë, në fakt. Ai u çmend, duke u rrëzuar në një rrugë në Itali pasi u përpoq të ndalonte një burrë që rrihte një kalë. Më pas ai kaloi 11 vitet e ardhshme të jetës së tij në një gjendje gjysmë katatonike para se të vdiste në 1900).

Sado të këqija të jenë problemet, si besimtarë na kujtohet të jetojmë me shpresë dhe të mos e gjykojmë të ardhmen nga ngjarjet aktuale. Është e lehtë të dëshpërohemi teksa shohim se shtyllat e qytetërimit po gërryhen vazhdimisht nga zemrat dhe mendjet e njerëzve të pazotë, ose nga ata, që nuk kanë pikëmpamjet e duhura për Zotin sipas Biblës. Aktualisht po jetojmë në një periudhë ku vlerat morale, madje edhe gjërat themelore si gjinia njerëzore, mashkull dhe femër, janë sulmuar, të paktën në disa pjesë të botës. Disa lloje imoraliteti, gjëra për të cilat shumë njerëz do të kishin turp të flisnin, qoftë edhe privatisht, tani lavdërohen dhe duartrokiten publikisht. Kështu po bëhen gjërat edhe më keq.

`Megjithëse ne duhet të bëjmë pjesën tonë tani për t'u përpjekur ta bëjmë jetën më të mirë për të tjerët, pse është gjithmonë e rëndësishme të kujtojmë se nevojitet shkatërrimi total i kësaj bote të tanishme dhe rikrijimi i mbinatyrshëm i asaj që vjen, në mënyrë që të gjitha gjërat, në fund të fundit, të bëhen drejt?`