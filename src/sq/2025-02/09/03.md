---
title:  Shpresa Mes Trazirave
date:   26/05/2025
---

Shumica e gjuhës e përdorur në librin e Psalmeve është simbolike, por kur bëhet fjalë për gjuhën, që tregon për rivendosjen përfundimtare të planetit tonë, nuk kemi shumë arsye të mendojmë se është thjesht simbolike. Psalmi 46 na kujton se toka fizike do të ndikohet thellësisht nga kthimi i Krishtit. Por nuk janë vetëm shkëmbinjtë dhe oqeani që do të preken; kulmi i historisë së tokës do të arrihet me shkatërrimin e mbretërive botërore – sistemet e mjerueshme të qeverisjes njerëzore, që kanë shkaktuar kaq shumë vuajtje gjatë mijëvjeçarëve.

Në fund, të gjitha këto fuqi dhe të gjitha të këqijat dhe vuajtjet që i kanë sjellë njerëzimit, do të marrin fund plotësisht.

`Lexoni Jeremia 4:23–26. Çfarë na tregon ky tekst për fatin e kësaj bote, të paktën derisa të ketë një "qiell të ri dhe një tokë të re" (Zbul. 21:1)?`

Profecitë biblike na tregojnë se çfarë do të ndodhë me këtë botë. Vegimi i Danielit 7, për shembull, na tregon një det të stuhishëm mes të cilit ngrihen kombet e botës. Erërat e grindjeve dhe luftrave fryjnë nëpër detin e johebrenjve (tokën), duke nxjerrë një mbretëri pas tjetrës dhe asnjëra prej tyre nuk mund të zgjidhë problemet reale, që pushtojnë racën njerëzore. Udhëheqësit e botës, të cilëve guxojmë t'u besojmë, pothuajse gjithmonë tregohen se janë po aq mëkatarë dhe egoistë sa dhe të tjerët.

Asnjë nga mbretëritë që iu treguan Danielit nuk ishte një shtëpi e sigurtë për popullin e Perëndisë, (ndonëse disa ishin më të mira se të tjerat). Por ne e dimë se kemi shtetësi në mbretërinë e Perëndisë (Filip. 3:20), dhe lart mbi kaosin e këtij planeti ka një fron, që nuk mund të tundet (shih Ezek. 1:26). Jezusi na mësoi se bota do të shkojë edhe më keq teksa i afrohemi momentit të kthimit të Krishtit (Mateu 24), por ne mund të qëndrojmë me besim, pavarësisht nga gjendja e planetit tonë, sepse e dimë se Perëndia nuk e ka humbur kontrollin dhe se Ai do të përmbushë premtimet e Tij: “Kombet u tërbuan, mbretëritë u tronditën; Ai shqiptoi zërin e Tij, toka u shkri. ZOTI i ushtrive është me ne; Perëndia i Jakobit është streha jonë" (Psal. 46:6, 7). Në afatin e shkurtër, gjërat nuk po shkojnë dhe aq mirë dhe as nuk do të përmirësohen. Në afatin e gjatë? Kjo - falë Jezusit - është një çështje krejtësisht tjetër.

`Pa dyshim bota jonë duket kaotike dhe jashtë kontrollit. Si duhet të na ndihmojë, për shembull, profecia e Danielit 7 të kuptojmë se në fund të fundit, gjërat do të na ecin mirë vetëm nëse qëndrojmë besnikë?`