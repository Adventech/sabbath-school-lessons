---
title:  Historia Misionare nga Indonezia
date:   30/05/2025
---

### Shumë rregulla

_Febiola_

Tragjedia goditi jetën e Febiolës para se ajo të lindte, në Indonezi. Nëna ishte tre muaj shtatzënë kur babai vdiq. Më pas, nëna vdiq kur ajo ishte 18 vjeç. Dy vjet më pas, vdiq gjyshja.

Vdekja e gjyshes i dhembi më shumë. Febiola kishte jetuar me gjyshen pjesën më të madhe të jetës së saj dhe nuk mund ta imagjinonte të jetonte pa të. Febiola po studionte për t'u bërë infermiere kur vdiq gjyshja e saj. Ajo jetonte në konvikt, në Universitetin Klabat. Motra e saj më e madhe ia kishte rekomanduar universitetin Adventist.

- Ti mund të qëndrosh në konvikt, - i kishte thënë motra. - Ka rregulla në konvikt dhe rregullat janë të mira.

Febiola nuk ishte aq e sigurt se rregullat ishin të mira. Universiteti dukej se kishte shumë rregulla. Ishte pothuajse mbingarkuese, krahasuar me jetën e saj të mëparshme, me gjyshen. Febiola ndihej e shtypur!

Një rregull thoshte se studentët e konvikteve duhej të merrnin pjesë në adhurimet e konviktit në mëngjes dhe mbrëmje. Një tjetër rregull thoshte se studentët duhej të shkonin në shërbimet e adhurimit, çdo Sabat, në kishën e universitetit.

Febiola nuk kishte interes për Zotin apo Biblën dhe ankohej te motra e saj për rregullat.

- Thjesht vazhdo, - i tha motra. - Nuk do të pendohesh. Rregullat janë të mira.

Febiola ende nuk ishte aq e sigurt që rregullat ishin të mira. Por vendosi t’i jepte universitetit një mundësi.

Febiola ndante një dhomë konvikti me tre studente adventiste, dhe ato e ftonin t’u bashkohej për t’u lutur dhe adhuruar së bashku, në dhomë. Ato e ftonin të mirëprisnin Sabatin së bashku, mbrëmjet e të premteve.

Febiola nuk ishte shumë e entuziazmuar për pjesëmarrjen e detyrueshme në adhurimet e mbrëmjes dhe mëngjesit në konvikt dhe adhurimin e Sabatit, në kishë. Ajo nuk mund ta kuptonte pse shoqet e saj jo vetëm që i pëlqenin këto adhurime, por dëshironin edhe ta vazhdonin në dhomën e tyre. Filloi të bëhej kureshtare.

- Përse duhet të adhurojmë në Sabat? - i pyeti ajo shoqet.
- Nëse dëshiron të mësosh më shumë rreth adhurimit në Sabat, mund t’i themi pastorit të të shpjegojë, - iu përgjigj një shoqe.

Febiola tha se nuk ndihej gati të diskutonte për Biblën me pastorin.

- S’ka problem, - tha shoqja. – Ne duhet të marrim gjashtë klasa besimi këtu në universitet. Mund të mësosh më shumë rreth Sabatit atje.

Të gjithë studentët në Universitetin Klabat janë të detyruar të marrin gjashtë klasa rreth besimit dhe Febiola gjeti, në ato klasa, përgjigjet për pyetjet e saj rreth Sabatit. Kur përfundoi klasën e fundit, e cila ishte rreth librit të Zbulesës, i tha mësuesit se donte studime biblike.

Semestrin e ardhshëm, ajo filloi studimet biblike me përkushtim. Dekania e konviktit, Delli, dhe bashkëshorti i saj, studiuan Biblën me të. Me kalimin e kohës, Febiola vendosi ta pranojë Jezusin si Shpëtimtarin e saj personal. Ajo i dha zemrën Atij dhe u pagëzua.

Që nga pagëzimi, një gëzim i ri po mbush zemrën e saj. Pavarësisht humbjes së babait, nënës dhe gjyshes, ajo ka gjetur një familje të re, në universitet. Dekania e konviktit dhe bashkëshorti i saj janë si prindër dhe shoqet e dhomës janë si motra. Për më tepër, ajo nuk ndihet më e shtypur nga rregullat e universitetit.

- Tani mendoj se rregullat janë për mirëqenien time, - tha ajo me një buzëqeshje.

Konvikti Edelweiss, ku jeton Febiola, në Universitetin Klabat, pranë qytetit Manado në Indonezi, u ndërtua me ndihmën e Ofertës së Sabatit të Trembëdhjetë, në vitin 1981. Febiola është një nga një grup i madh vajzash, që dekania e konviktit dhe bashkëshorti i saj kanë udhëhequr drejt pagëzimit. Me bekimin e Zotit, ndikimi i Ofertës suaj të Sabatit të Trembëdhjetë, këtë tremujor, do të jetë aq afatgjatë sa ai i ofertës që ndihmoi në ndërtimin e konviktit, në Universitetin Klabat, rreth 44 vjet më parë. Faleminderit që po planifikoni një Ofertë bujare për Sabatin e Trembëdhjetë, në 28 qershor.

**Shënime nga misioni**:

- Adventisti i parë që vizitoi Indonezinë ishte Abram La Rue, i cili shkoi në Java mes viteve 1888 dhe 1903
- Puna Adventiste në Indonezi filloi në vitin 1900, kur R. W. Munson hapi misionin në Padang, në bregun perëndimor të Sumatrës.
- Shkolla e parë Adventiste, për përgatitjen e punonjësve, në Indonezi, quhej Shkolla Opleinding Der Advent-Zending. Ajo u hap në vitin 1929, në Java dhe sot është Universiteti Adventist i Indonezisë.
- Lufta e Dytë Botërore bëri që Shkolla Opleinding Der Advent-Zending të mbyllej, në vitin 1942. Shumë mësues u dërguan në kampe përqëndrimi dhe dy vdiqën.