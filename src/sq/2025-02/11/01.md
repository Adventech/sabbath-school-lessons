---
title:  Ruthi dhe Esteri
date:   07/06/2025
---

### Lexoni për studimin e kësaj jave

Ruthi 1:1–5; Ruthi 2:5–20; Jobi 1:6–11; Mateu 4:8, 9; Ester 3:1–14; Zbulesa 12:14–17.

> <p>Vargu Përmendësh</p>
> "Sa e pa mbreti mbretëreshën Ester më këmbë në oborr, ajo fitoi simpatinë e tij. Kështu mbreti zgjati në drejtim të Esterit skeptrin prej ari që mbante në dorë dhe Esteri u afrua dhe preku majën e skeptrit" (Ester 5:2).

Këtë javë do të vazhdojmë të eksplorojmë histori, që përfytyrojnë ngjarjet e ditëve të fundit. Duke përdorur ngjarje dhe njerëz nga jeta reale, Perëndia na ndihmon t'i shohim gjërat nga këndvështrimi i Tij dhe na ndihmon të kuptojmë se si t'i interpretojmë profecitë që vijnë më pas, të cilat janë dhënë për të na forcuar besimin.

Vëmendja jonë kthehet te dy gra të rëndësishme, historitë e të cilave kanë prekur zemrat e shumë brezave: Ruthi dhe Esteri. Njëra është një vejushë e shpronësuar, që gjen shpresë pasi takohet me Boazin e sjellshëm, shpenguesin e të afërmit të saj. Martesa e tyre është bërë një histori dashurie e preferuar për të Krishterët, për shkak të mënyrës se si pasqyron dashurinë e Krishtit për ne. Tjetra është një vajzë e re, e cila jeton në një tokë të huaj. Ajo bëhet e vetëdijshme për një komplot për të shkatërruar njerëzit e saj dhe përfshihet në skenën kryesore të dramës, që shpaloset për t'i shpëtuar ata.

Në profeci, sigurisht, një grua është një simbol i fuqishëm për kishën e Perëndisë, duke hedhur shumë dritë mbi mënyrën se si Perëndia e konsideron popullin e Tij. Le të shohim rrëfimet biblike të këtyre dy grave, rrethanat e jetës së të cilave janë përjetësuar në Fjalën e Perëndisë dhe të përpiqemi të nxjerrim çfarëdo mësimi që mundemi nga përvojat e tyre.

_*Studioni mësimin e kësaj jave për t'u përgatitur për Sabatin e 14 Qershorit._
