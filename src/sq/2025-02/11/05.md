---
title:  Hamani dhe Satani
date:   11/06/2025
---

Në historinë e Esterit takojmë Hamanin, i cili është i uritur për pozitë dhe pushtet. Atij i jepet një rëndësi e madhe në perandori, mbi të gjithë princat e tjerë (Ester 3:1).

Nëse lexojmë Ezekieli 28:11-15 dhe Isaia 14:12-15 për Luciferin, mund të gjejmë disa paralelizma me Hamanin, një antagonist i keq i popullit të zgjedhur të Perëndisë, i cili refuzon t'i përulet epërsisë së Perëndisë. Synimet kryesore të Satanit zbulohen në historinë e tundimit të Krishtit, ku ai e çon Jezusin në një vend të lartë për t'i treguar Atij mbretëritë e botës (Mateu 4:8–11). Krishti, siç e pamë, erdhi për të shpenguar botën dhe për ta marrë atë si të Tijën – dhe Ai e bëri atë si njëri prej nesh. Jezusi është shpenguesi i afërm dhe sigurisht çmimi që Ai pagoi për të shpenguar botën ishte jashtëzakonisht i lartë.

Në librin e Zbulesës, ne shohim se epshi/dëshira i/e Satanit për pushtet dhe adhurim e fut këtë botë në krizën e saj përfundimtare. Mashtrimet e tij e bindin botën të "mrekullohet" dhe të ndjekë bishën (Zbul. 13:3, 4), përveç atyre që dukshëm refuzojnë ta adhurojnë atë. Me këta njerëz ai përdor forcën.

Hamani vëren se Mordekai — një nga populli i zgjedhur i Perëndisë — nuk do t'i nënshtrohej ose nuk do ta pranonte atë që ai besonte se ishte e drejta e tij për t’u “adhuruar”. Ai është "i mbushur me zemërim" (Ester 3:5, 6), dhe ai është i vendosur ta zhdukë nga faqja e dheut të gjithë popullin e Mordekait.

`Lexoni Ester 3:1–14, Zbulesa 12:14–17 dhe Zbulesa 13:15. Çfarë paralelizmi gjeni midis këtyre pasazheve? Si ngjason përshkrimi i Gjonit për kishën e mbetur të Perëndisë me përshkrimin e Hamanit për popullin e Perëndisë?`

Djalli e ka pretenduar këtë botë, por prania e njerëzve, që i qëndrojnë besnikë Perëndisë – të cilët mbajnë urdhërimet e Tij – hedh poshtë pretendimin e tij për supremaci të plotë. "Kur Sabati të bëhet pika e veçantë e konfliktit me të gjithë të ashtuquajturit të Krishterë, refuzimi i vazhdueshëm i një pakiceje të vogël për t'iu nënshtruar kërkesës popullore do t'i bëjë ata objekte të përndjekjes universale" — Ellen G. White, Shenjat e Kohës, 22 shkurt 1910.

`Mendoni për gjërat "e vogla", që testojnë besimin tuaj tani. Nëse bëni kompromis me to, "gjërat e vogla", si do të bëni kur të vijë prova e madhe?`