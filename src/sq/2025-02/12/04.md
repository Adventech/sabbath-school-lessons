---
title:  Adhurimi i Imazhit, Përsëri
date:   17/06/2025
---

Studentët e Biblës kanë parë prej kohësh lidhjen midis Danielit 3 dhe asaj që mëson Zbulesa për ngjarjet e ditëve të fundit. Dhe kjo për një arsye të mirë, sepse Danieli 3 - me urdhërin me kërcënim për vdekje, për të "adhuruar figurën" (Dan. 3:15) — pasqyron atë që mëson Zbulesa për urdhrin me kërcënim për vdekje, për të adhuruar një imazh tjetër. "Atij iu dha pushteti t'i jepte frymë figurës së bishës, që shëmbëlltyra e bishës të fliste dhe të bënte që të vriteshin të gjithë ata, që nuk e adhuronin figurën e bishës" (Zbul. 13:15).

`Lexoni Zbulesa 13:11–17; Zbulesa 14:9, 11, 12; Zbulesa 16:2; Zbulesa 19:20; dhe Zbulesa 20:4. Çfarë kontrasti shfaqet këtu që vendos urdhërimet e Perëndisë kundër urdhërimeve të njerëzve?`

Populli i Perëndisë është thirrur të adhurojë "Atë që krijoi qiellin dhe tokën, detin dhe burimet e ujit", domethënë Krijuesin, ndryshe nga bisha dhe imazhi i saj. Tre djemtë Hebrenj, duke u përballur me një kërcënim të ngjashëm, refuzuan të adhuronin ndonjë gjë tjetër përveç Perëndisë Krijues. Prandaj, sado të ndryshme të jenë rrethanat midis asaj që ndodhi në fushën e Durës, me urdhrin për të adhuruar imazhin, në kundërshtim me Krijuesin, dhe asaj që do të ndodhë në mbarë botën me thirrjen për të adhuruar figurën në vend të Krijuesit - në thelb është e njëjta gjë.

`Lexoni Romakëve 1:18–25. (Vini re lidhjen midis Romakëve 1:18 dhe Zbulesës 14:9, 10 në lidhje me “zemërimin e Perëndisë”). Në ç'mënyrë, pra, çështja e adhurimit të figurës është thjesht një manifestim tjetër i të njëjtit parim në lidhje me kujt, në fund të fundit, duhet që t’i besojmë?`

Adhurimi nuk do të thotë domosdoshmërisht të përkulesh dhe të ofrosh temjan, megjithëse ndodh edhe kështu. Ne adhurojmë çdo gjë tek e cila vendosim përfundimisht besimin tonë. Kur mendoni se kush është Perëndia, Krijuesi ynë dhe atë që Ai ka bërë për ne në Jezusin — Shpëtimtarin tonë, atëherë me siguri është vetëm Ai që duhet të adhurohet. Çdo gjë tjetër është idhujtari. Ndoshta kjo na ndihmon për të shpjeguar fjalët e forta që thotë Jezusi këtu: ""Ai që nuk është me mua është kundër meje dhe ai që nuk mbledh me mua shpërndan" (Mat. 12:30, NKJV). Ngjarjet përfundimtare thjesht do të jenë një shfaqje dramatike e kësaj të vërtete.