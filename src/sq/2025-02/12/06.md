---
title:  Damka e Bishës
date:   19/06/2025
---

Teksa vitet kanë kaluar dhe ngjarjet përfundimtare, të tilla si dekreti i vdekjes dhe marrja e damkës së bishës, nuk kanë ndodhur ende, disa kanë shprehur dyshime, madje edhe skepticizëm, në lidhje me interpretimin tonë të ngjarjeve përfundimtare, duke përfshirë mënyrën se si e Shtuna dhe e Diela mund të bëhen çështja kryesore në konfliktin përfundimtar.

Libri i Zbulesës është i qartë: ne ose adhurojmë Krijuesin ose bishën dhe imazhin e saj. Dhe, për shkak se Shabati i ditës së shtatë është shenja themelore — kthimi në vetë Eden (shihni Zan. 2:1–3)— për Perëndinë si Krijues, nuk duhet të jetë për t'u habitur që, në një çështje rreth adhurimit të Krijuesit, e Shtuna do të luante rolin kryesor. Gjithashtu, nuk është rastësi që fuqia e bishës është e njëjta fuqi, që pretendon se ka ndryshuar urdhërimin e Shabatit nga dita biblike në të Dielën, për të cilën nuk ka asnjë udhëzim në Bibël. Duke pasur këtë parasysh, ideja që Shabati dhe e Diela të përfshihen sërish në çështjen e adhurimit të Krijuesit (shihni Zbul. 14:6, 7) apo bishës bëhet edhe më e qartë. Dhe, gjithashtu, ne kemi në Dhiatën e Re një pararendës të çështjes së Shabatit të ditës së shtatë kundrejt ligjit njerëzor.

`Lexoni vargjet e mëposhtme: (Mateu 12:9–14; Gjoni 5:1–16). Cila çështje i nxiti udhëheqësit fetarë të vrisnin Jezusin?`

Tek Mateu 12, pasi Jezusi shëroi të shtunën njeriun me dorën e tharë (Mat. 12:9–13), si reaguan udhëheqësit fetarë? “Por farisenjtë dolën dhe kurdisën se si ta vrisnin Jezusin” (Mat. 12:14, NIV). Vdekje për shkak të Shabatit të ditës së shtatë? Tek Gjoni 5:1–16, pas një shërimi tjetër të mrekullueshëm në ditën e shtatë, udhëheqësit “e përndoqën Jezusin dhe kërkuan ta vrisnin, sepse ai i kishte bërë këto gjëra të shtunën” (Gjoni 5:16, NKJV).

Vdekja për shkak të traditës njerëzore (asgjë në Bibël nuk e ndalonte shërimin ditën e Shtunë, ashtu siç asgjë në Bibël nuk e ka vendosur të Dielën në vend të Shabatit) kundrejt Shabatit të ditës së shtatë? Megjithëse çështja specifike këtu me Jezusin nuk është e njëjtë si në ngjarjet përfundimtare, ajo është mjaft e ngjashme: ligji njerëzor kundrejt atij të Zotit, dhe në të dyja, ligji i kontestuar përqendrohet në Shabatin Biblik.

`Të vdesësh për një nga urdhërimet e Perëndisë? Si mund të përpiqet dikush të arsyetojë që të shpëtojë nga kjo situatë?`