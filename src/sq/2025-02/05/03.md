---
title:  Danieli 2
date:   28/04/2025
---

Pikërisht gjatë robërisë Babilonase, nëpërmjet profetit Daniel, Perëndia paraqiti përshkrimet më bindëse që kemi për marrëdhëniet midis popullit të Tij dhe mbretërive të kësaj bote. Populli i tij nuk ishte më autonom; ata tani do të korrnin pasojat e zgjedhjeve të tyre. (Dhe, ndoshta, do të mësonin prej tyre?)

`Lexoni Danieli 2:31–35, i cili jep një pamje gjithëpërfshirëse panoramike të historisë botërore deri në fund të kohës. Çfarë të vërteta të rëndësishme mund të mësojmë nga kjo profeci mahnitëse?`

Në fund të shekullit të nëntëmbëdhjetë, shumë njerëz po nxirrnin një besim të ri në lidhje me përparimin njerëzor. Ekspozita e Parisit (1900), për shembull, ishte një vitrinë e jashtëzakonshme e optimizmit për të ardhmen. Sigurisht, me të gjitha përparimet tona teknologjike dhe shkencore, shumë nga problemet më të këqija të njerëzimit do të merrnin fund! Teksa njerëzimi hyri në shekullin e njëzetë, midis shumë mendimtarëve ekzistonte ky optimizëm i madh se idealet e Rilindjes – si përsosmëria njerëzore dhe fuqia e arsyes – do të sillnin një epokë të re të mrekullueshme për njerëzimin.

Megjithatë, Lufta e Parë Botërore i shkatërroi shumë shpejt ato ëndrra dhe nga fundi i shekullit të njëzetë, ne kishim humbur më shumë se 200 milionë njerëz për shkak të luftës. Ne mund të kemi avancuar në kuptimin teknologjik, por aspak në atë moral. Duke parafrazuar Dr. Martin Luther King Jr., ne kemi raketa të drejtuara, por njerëz të gabuar. Dhe ky është një kombinim shumë i frikshëm.

Shumë studentë të profecisë kanë vënë re se metalet e përmendura tek Danieli 2 shkojnë nga më të vlefshmet tek ato më pak të vlefshme: ari zhvlerësohet në argjend, argjendi zhvlerësohet në bronz dhe bronzi në hekur, derisa të përfundojmë vetëm me hekur dhe argjilë.

Çarls Darvini, Karl Marksi dhe mendimtarë të tjerë të shekullit të nëntëmbëdhjetë u përpoqën të na bindin se njerëzimi po ecën në një farë mënyre për lart – se ne po evoluojmë biologjikisht dhe shoqërisht. Dhe, megjithëse në një farë mënyre ekzistenca njerëzore është përmirësuar (të paktën në një nivel fizik) kush e shikon në të vërtetë të ardhmen e kësaj bote, siç drejtohet dhe qeveriset tani, me më shumë optimizëm për paqen, sigurinë dhe prosperitetin/mirëqenien?

`Jezusi paralajmëroi: "Dhe ju do të dëgjoni për luftëra dhe ushtima luftërash. . . . Sepse do të ngrihet komb kundër kombi dhe mbretëri kundër mbretërie. Dhe do të ketë zi buke, murtaja dhe tërmete në vende të ndryshme” (Mat. 24:6, 7). Pavarësisht nga këto paralajmërime, si mund të ngushëllohemi duke ditur se jemi paralajmëruar më parë për to?`