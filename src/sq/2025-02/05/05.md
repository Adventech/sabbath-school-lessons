---
title:  Mes Tokës dhe Detit
date:   30/04/2025
---

Imazhet e tokës dhe detit në Bibël, veçanërisht për profecitë, mund të jenë shumë udhëzuese. Shqyrtoni rastin e simboleve të tokës dhe detit në profecitë e Biblës, të cilat janë në kontrast të mprehtë.

“Në mënyrë simbolike, kur toka dhe deti janë përballur, dheu përfaqëson shpesh botën e rregulluar, apo edhe tokën e Izraelit, ndërsa deti i referohet kombeve johebreje, që e kërcënojnë atë ashtu si deti kërcënon tokën” — Beatrice S. Neall, “Sealed Saints and the Tribulation”, në Symposium on Revelation, Book 1, ed. Frank B. Holbrook, (Silver Spring, MD: Instituti i Kërkimeve Biblike, Konferenca e Përgjithshme e Adventistëve të Ditës së Shtatë, 1992), f. 260.

Në këtë kuptim, toka është një vend stabiliteti, e vendosur mbi qeverinë e Perëndisë; dhe deti përfaqëson trazirat e paqëndrueshme të kombeve të krijuara mbi krenarinë njerëzore.

`Duke patur parasysh idenë e shprehur më sipër, lexoni Zbulesa 12:15, 16 dhe Zbulesa 13:1, 11. Vini re krahasimin midis ujit dhe tokës. Si përdoren ato dhe çfarë mund të na mësojnë për mënyrën se si ta kuptojmë profecinë?`

Vini re se dragoi përdor ujë për të përndjekur gruan (kishën). Siç e kemi parë, në profeci uji shpesh simbolizon qeveritë e kësaj bote dhe trazirat e kaosin, që shpesh i shoqërojnë ato. Prandaj, ne mund të shohim se si Satani ishte në gjendje t'i përdorte turmat, të nxitura nga udhëheqësit e tyre, të përndiqnin popullin e Perëndisë gjatë pjesës më të madhe të historisë së kishës.

Gjithashtu, Adventistët e Ditës së Shtatë e kanë kuptuar Zbulesën 12:16 se i referohet migrimit të besimtarëve të persekutuar në Botën e Re. Nëse kuptimi ynë i simboleve tokë dhe det është i saktë, çfarë thotë kjo për themelimin e Republikës Amerikane?

A mund ta konsiderojmë atë si “tokën” në të njëjtën mënyrë si “Toka e Premtuar” — ishte një vend i veçuar për popullin e Perëndisë? A mund të jetë kjo arsyeja pse bisha e tokës fillimisht duket si qengj? Megjithëse Amerika nuk ka qenë kurrë "Izraeli i Ri" siç u pëlqente ta shihnin disa nga themeluesit e saj të hershëm, për një kohë të gjatë ajo ka qenë një tokë e lirisë fetare për miliona njerëz të shtypur për shkak të fesë.

Fatkeqësisht, kjo bishë si qengj një ditë do të flasë "si një dragua" (Zbul. 13:11). Shtetet e Bashkuara, për kaq gjatë një fener i lirisë fetare për të persekutuarit, do të bëhen persekutuesi dominues fetar! Ky është një shembull tjetër i asaj që ndodhi kur njerëzimi zgjodhi të sundonte veten në vend që të sundohej nga Zoti.