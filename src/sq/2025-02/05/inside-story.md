---
title:  Historia Misionare nga Tajlandë
date:   02/05/2025
---

### Ecje e gjatë drejt Perëndisë, Pjesa I

_Pada_

12-vjeçari Pada nuk arrinte ta kuptonte pse vëllai i tij më i madh kishte lënë besimin e familjes, për t'u bashkuar me Kishën Adventiste të Ditës të Shtatë, në Tajlandë.

- Pse je bërë Adventist? – pyeti ai vëllain e tij, Morja.
- Eja jeto me mua dhe do ta shohësh, - iu përgjigj Morja.

Pada u shpërngul te Morja. Djali ishte më i vogli i familjes dhe vërtet dëshironte të dinte pse Morja ishte bërë Adventist. Morja ishte fëmija më i madh dhe udhëheqësi i familjes, pas vdekjes së babait të tyre, kur Pada kishte qenë vetëm tre muaj. Nëna, që kishte gjashtë fëmijë për të rritur pas vdekjes së babait, ishte e lumtur që Morja mund të ndihmonte në kujdesin për Padën.

Pada e pa shpejt që jeta ishte shumë ndryshe në shtëpinë e Morjas. Morja ishte 11 vjet më i madh se Pada. Ai ishte martuar dhe kishte tre djem të vegjël.

Morja dhe familja e tij nuk hanë mish derri, gjarpërinj dhe minj, si shumica e njerëzve që jetojnë në male, në kufirin e Tajlandës me Mjanmarin. Njerëzit në ato male ishin shumë të varfër dhe hanin gjithçka që mund të gjenin. Morja dhe familja e tij nuk ishin të pasur, por ata hanin vetëm atë që Morja quante "ushqim të pastër". Morja shpjegoi se Bibla ndalon ngrënien e ushqimeve të papastra, si mishi i derrit, gjarpërinjtë dhe minjtë.

Të dielën, Pada ndihmoi në fermën e vëllait të tij. Ai kujdesej për buajt e ujit, kur Morja nuk i përdorte për të punuar arat e orizit. Ai kujdesej për buajt e ujit gjithashtu të hënën, të martën, të mërkurën, të enjten dhe të premten.

Të shtunën në mëngjes, Morja e zgjoi Padën në orën 5. Ende ishte errësirë jashtë.

- Është koha për t'u ngritur dhe për t'u përgatitur për kishë, - tha Morja.

Pada nuk ishte i lumtur. Ai donte të flinte. Por ai e respektonte vëllain e tij dhe duhet ta dëgjonte. Ai gjithashtu kujtoi se kishte dashur të dinte pse Morja kishte bërë Adventist. Ndoshta do ta mësonte këtë në kishë.

Pada u ngrit dhe iu bashkua vëllait të tij dhe familjes për një mëngjes të thjeshtë me oriz dhe perime. Gruaja e Morjas e kishte përgatitur vaktin të premten.

Pas ngrënies, Pada e shoqëroi Morjan, bashkëshorten e tij dhe tre djemtë e tyre në një ecje të gjatë, për në kishë. Në qytetin e tyre të vogël nuk kishte kishë Adventiste dhe atyre u duhej të ecnin 13 kilometra, deri në kishën më të afërt, në një qytet tjetër.

Morja mori një nga djemtë e vegjël dhe e mbajti në një pëlhurë të mbështjellë rreth shpinës së tij. Bashkëshortja mori djalin tjetër të vogël dhe e mbajti atë në një pëlhurë të mbështjellë rreth shpinës së saj. Pada eci me djalin më të madh, që ishte 6 vjeç.

Familja eci për tre orë. Ata ngjitën shtigje malore. Ata kaluan përmes arave me oriz dhe kaluan lumenj. Më në fund, ata arritën në kishën Adventiste, në kohë për Shkollën e Sabatit.

Padës i pëlqeu shërbesa e adhurimit. Pastori Adventist kishte tre vajza, që ishin në moshën e tij. Vajzat i ranë kitarës dhe kënduan këngë të bukura për Jezusin. Pas adhurimit, Pada shijoi një drekë të shijshme në kishë. Ai pëlqeu, në mënyrë të veçantë, një supë të shijshme me kungull, të përgatitur nga bashkëshortja e pastorit.

Megjithëse vizita e parë e Padës në kishë kishte qenë një përvojë e mirë, ai nuk ishte i entuziazmuar kur vëllai i tij e zgjoi sërish në orën 5, në Sabatin tjetër. Ai donte të flinte dhe nuk e shihte me kënaqësi ecjen e gjatë për në kishë. Por kur mbërriti në kishë, ishte i lumtur që ishte atje.

Kështu kaloi çdo Sabat i ardhshëm. Pada murmuriste në zemrën e tij ndërsa përgatitej për në kishë dhe bënte udhëtimin e gjatë. Por ai gjithmonë e shijonte muzikën dhe ushqimin.

Faleminderit për ofertat tuaja misionare të Shkollës së Sabatit, që ndihmojnë të shpallim lajmin e mirë për ardhjen e shpejtë të Jezusit, në Tajlandë dhe në mbarë botën. Javën tjetër do të mësojmë se si Pada vendosi të ndiqte shembullin e vëllait të tij dhe të bëhej Adventist.

**Fakte të shpejta**

- Në Tajlandë, koka konsiderohet një pjesë e shenjtë e trupit, prandaj koka e të tjerëve nuk duhet prekur. Pjesa e poshtme e këmbëve nuk duhet të shfaqet, pasi ajo konsiderohet si pjesa më e ulët e trupit.
- Të shkelësh mbi monedhat tajlandeze është e paligjshme sepse përmbajnë fytyrën e mbretit.
- Disa pjata popullore tajlandezë përfshijnë pad thai (makarona të skuqura me vezë të skuqur); tom kha gai (supë pikante kokosi me pulë dhe majdanoz); khao pad (oriz i skuqur që nuk është shumë djegës dhe shijohet nga fëmijët); dhe khao neaoë mamuang (oriz i gatuar në qumësht kokosi dhe i shërbyer me feta të freskëta mangoje).