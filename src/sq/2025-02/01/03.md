---
title:  Zoti Dëshiron të Kuptohet
date:   31/03/2025
---

Asgjë nuk është kaq acaruese sa nevoja urgjente për të komunikuar, ndoshta në një klinikë apo farmaci, teksa jeni në një vend të huaj ku mezi e flisni gjuhën. Ju e dini se çfarë duhet të thoni, por nuk keni një fjalor adekuat për t’u shprehur.

Me Zotin, shfaqet një problem tjetër. "Ashtu si qiejtë janë më të lartë se toka, kështu edhe rrugët e Mia janë më të larta se rrugët tuaja dhe mendimet e mia janë më të larta se mendimet tuaja" (Isa. 55:9, NKJV). Problemi nuk është se Zoti nuk ka fjalorin për të komunikuar me ne; problemi është se ne nuk kemi fjalorin apo kapacitetin intelektual për ta kuptuar Atë plotësisht.

**Çfarë sugjerojnë pasazhet e mëposhtme rreth kuptueshmërisë së Perëndisë në krahasim me të kuptuarit tonë?**

`Ps. 139:1–6`

`Ps. 147:5`

`Rom. 11:33`

`1 Gjonit 3:20`

Çështja është se ne kurrë nuk do ta kuptojmë plotësisht mendjen e Perëndisë, sepse Ai është i pafund dhe i gjithëdijshëm. Në fund të fundit, ne mezi kuptojmë gjithçka rreth Krijimit; e jo më të kuptojmë plotësisht Krijuesin e gjithçkaje! Thjesht nuk mundemi.

Megjithëse nuk do të kuptojmë asnjëherë gjithçka, ne mund të kuptojmë atë që është e nevojshme për shpëtimin tonë (Shih 2 Tim. 3:14, 15). Kur apostujt ua shpjeguan ungjillin audiencës së tyre, ata shpesh iu referuan profecisë së përmbushur, nga e cila mund të nxjerrim përfundimin se një nga qëllimet kryesore të profecisë është të ilustrojë planin e shpëtimit. Në të vërtetë, në fund, profecia e Biblës, në një mënyrë apo tjetër, duhet të na drejtojë tek Jezusi dhe te premtimi i shpëtimit që Ai i ofron gjithë njerëzimit.

Në fund të fundit, Zoti, nëpërmjet të cilit u krijuan të gjitha gjërat (shih Kol. 1:16; Gjoni 1:1–3), zbret në këtë tokë dhe më pas e ofron veten si flijim në kryq për mëkatet e çdo njeriu, madje edhe ato të më të mjerit. Kaq shumë na do Zoti të gjithëve. Pasi kishte bërë të gjitha këto për ne, Zoti do të donte padyshim që të gjithë, përfshirë të mjerët, të dinin se çfarë Ai na ofron në Jezusin. Dhe profecia mund ta bëjë këtë më së miri.

`Megjithëse ka shumë gjëra që nuk i dimë, pse është thelbësore të përqendrohemi tani në atë që dimë dhe të ndjekim atë që dimë – në vend që të fiksohemi me atë që nuk dimë?`