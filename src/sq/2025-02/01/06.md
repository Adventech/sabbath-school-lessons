---
title:  Figurative apo Literale?
date:   03/04/2025
---

Një nga çështjet kryesore me të cilat duhet të merren studentët e profecisë është se si të përcaktojnë nëse gjuha e Biblës duhet të merret fjalë për fjalë apo në mënyrë figurative. Si mund të përcaktohet nëse autori përdorte gjuhë simbolike dhe si e dimë se çfarë përfaqësonte ai simbol? Mënyra vendimtare për ta bërë këtë është të shihet se si ajo figurë, simbol, është përdorur gjatë gjithë Biblës, në vend që të shihet se si përdoret ky simbol në kohët bashkëkohore. Për shembull, disa e shohin simbolin e ariut tek Danieli 7 sikur tregon Rusinë, sepse ai imazh përdoret shpesh sot si simbol i Rusisë. Kjo nuk është një mënyrë e shëndetshme apo e sigurt për të interpretuar simbolin profetik.

**Kërkoni tekstet e mëposhtme, duke e lejuar Biblën të jetë shpjegues i saj (për të përcaktuar termat e saj). Cili është simboli profetik i përbashkët për tekstet në secilin rast dhe çfarë thotë Bibla se përfaqëson ky simbol?**

`Dan. 7:7, Dan. 8:3, Dan. 7:24`

`Zb. 1:16, Efes. 6:17, Heb. 4:12`

`Zb. 12:1; Zb. 21:2; Efes. 5:31, 32; Jer. 6:2`

Duke ndjekur rregullin e thjeshtë se Bibla duhet të lejohet të përcaktojë termat e saj, shumica e misterit pas simbolizmit profetik thjesht zhduket. Për shembull, ne shohim se një bri mund të simbolizojë një fuqi politike ose një komb. Një shpatë mund të simbolizojë Fjalën e Perëndisë. Dhe, po, një grua mund të simbolizojë kishën. Këtu mund të shohim qartë Biblën sesi shpjegon vetveten.

Megjithatë ajo që mbetet për t'u përgjigjur, është se pse Perëndia do të fliste me simbole në vend që të ishte i drejtpërdrejtë? Pse, për shembull, Pjetri do t'i referohej në mënyrë të fshehtë qytetit të Romës si Babilonia tek 1 Pjetrit 5:13?

Mund të ketë shumë arsye pse Perëndia ka zgjedhur të komunikojë simbolikisht në profeci. Në rastin e kishës së Dhiatës së Re, për shembull, nëse libri i Zbulesës do ta kishte përmendur qartë Romën si autorin e kaq shumë të këqijave, persekutimi tashmë i keq i kishës mund të kishte qenë edhe më i keq. Cilatdo qofshin arsyet, mund të besojmë se Perëndia dëshiron që ne të kuptojmë se çfarë kuptimi kanë simbolet.

`Edhe nëse disa simbole dhe profeci mbeten mister, si mund ta forcojë besimin tonë përqëndrimi në atë që kuptojmë?`