---
title:  Historia misionare nga Tajlandë
date:   04/04/2025
---

### Nga i pafat në i dashur

_Çaina_

Çaina u rrit duke urryer emrin e Jezusit. Ai i përkiste një besimi tradicional në Kamboxhia; ai dhe familja e tij e urrenin Kristianizmin. Por papritur familja filloi ta urrente edhe vetë Çainën.

Gjithçka filloi kur gjyshi i Çainës vdiq papritur. Çaina e donte shumë gjyshin dhe kishte kaluar shumë kohë me të. Por, në besimin e tyre, nëse ti kalon shumë kohë me dikë dhe diçka e keqe ndodh, ti konsiderohesh përgjegjës. Familja e Çainës filloi të mendonte që djali ndoshta ishte i pafat.

Më pas, papritur vdiq edhe xhaxhai i Çainës. Çaina kishte kaluar shumë kohë edhe me xhaxhain. Tani familja vërtet mendonte se ai ishte i pafat.

Pas pak, prindërit e Çainës deklaruan falimentim. Ata shitën gjithçka që kishin por, ende me shumë borxhe, shkuan të jetonin në Tajlandë, në një fabrikë televizorësh. Çainës i thanë të rrinte në shtëpi.

- Jeta jote ka sjellë vetëm shkatërrim, - tha një anëtar i familjes.
- Nuk duhet të kishe lindur, - tha një tjetër.

Çaina ishte 18 vjeç. Ai ndihej shumë i vetmuar.

Atëherë, një shok e ftoi të bënte mësime kitare në një Kishë Adventiste. Çaina nuk dinte ç’të bënte. Ai e dinte se Adventistët e donin Jezusin. Ai e urrente Jezusin. Por ai e donte kitarën dhe donte ta mësonte. Ai shkoi te Kisha Adventiste.

Mbas kësaj, ai nuk mungoi në asnjë mësim. Atij i pëlqeu pastori dhe bashkëshortja e tij menjëherë. Ata flisnin rreth një Jezusi që ishte shumë ndryshe nga Jezusi që përshkruanin prindërit e tij. Ata thoshin se Jezusi nuk donte vetëm ata që e donin, Ai donte edhe ata që e urrenin. Dashuria e Tij ishte kaq e madhe sa Ai vdiq që edhe ata që e urrejnë të jetojnë përjetësisht.

Çaina filloi të shkonte në kishë çdo të shtunë. Dashuria për Jezusin filloi të rritej në zemrën e tij, dhe ai u pagëzua. Ai lutej që të bashkohej sërish me prindërit. Ai donte që ata ta pranonin pa u shqetësuar se ai ishte fatkeq.

- Dëshiroj të jem përsëri me familjen time, - lutej ai, çdo ditë. – Të premtoj se do të të shërbej gjithë jetën time dhe nuk do t’i shërbej asnjë perëndi tjetër.

Por Jezusi dukej shumë i heshtur. Çaina nuk e kuptonte tërësisht rolin e besimit në jetën e Kristianit. Besimi tradicional i familjes së tij i jepte shumë rëndësi veprave që bënin. Kështu, ndërsa lutej, ai vendosi të provonte, nëpërmjet atyre që bënte, se meritonte një përgjigje. Ai kaloi një vit si vullnetar në programin Një Vit Në Mision. Pastaj ndihmoi një misionar francez të shpërndante Bibla në Kamboxhia. Ai shpresonte që puna e tij në kishë do ta bindte Jezusin t’u përgjigjej lutjeve të tij. Por Jezusi vazhdonte i heshtur. Kishte raste që Çaina ishte shumë i trishtuar dhe lutej:

- Unë po bëj kaq shumë për Ty. Pse nuk bën asgjë për mua?

Mbas pesë vjetësh, prindërit e tij u kthyen në Kamboxhia. Ata nuk kishin rrugë tjetër. Autoritetet Tajlandeze nuk i rinovuan vizat e tyre. Pa tokë dhe pa shtëpi, ata pranuan një ftesë nga Çaina të rrinin në shtëpinë që ai kishte marrë me qira. Nuk kishte shumë rëndësi që ai ishte i pafat. Ata nuk kishin asnjë mundësi tjetër.

Të shtunë, Çaina i ftoi prindërit të shkonin në kishë.

- Ju nuk kini asnjë lek, - tha ai. – Por aty do ketë ushqim për ne.

Anëtarët e kishës i mirëpritën prindërit e tij dhe prindërve u pëlqeu ushqimi. Të shtunën tjetër, ata shkuan përsëri për ushqimin dhe për miqësinë, dhe zemrat e tyre filluan të zbuteshin. Jezusi, rreth të cilit dëgjuan në kishë, ishte shumë më ndryshe nga Jezusi që kishin urryer për shumë vite. Kaloi një vit dhe prindërit e Çainës u pagëzuan. Ishte mrekullia më e madhe që Çaina mund të kishte imagjinuar. Jezusi jo vetëm iu përgjigj lutjeve të tij, që prindërit të ktheheshin në Kamboxhia, por edhe fitoi zemrat e tyre. Jezusi kishte bërë shumë më tepër se sa ai kishte kërkuar. I mrekulluar, ai kuptoi se Jezusi i ishte përgjigjur lutjeve të tij, jo për shkak të punëve që ai kishte bërë, por sepse ky është Jezusi.

Sot, Çaina nuk ndihet më i pafat. Ai ndihet i dashur. Ai nuk e ka harruar premtimin për t’i shërbyer Jezusit gjithë jetën e tij. Tani, ai po studion teologji, në Universitetin Ndërkombëtar në Azisë dhe Paqësorit, në Tajlandë, për t’u përgatitur për një jetë shërbimi.

Çaina është një nga mijëra studentë, që kanë studiuar në Universitetin Ndërkombëtar të Azisë dhe Paqësorit, për shkak të një Oferte të Sabatit të 13të. Një pjesë e asaj oferte, në vitin 1988, ndihmoi në ndërtimin e kampusit, që në atë kohë quhej Kolegji i Misionit Tajlandez. Oferta e Sabatit të 13të vazhdon të bekojë Çainën dhe shumë të tjerë, 36 vjet më vonë. Faleminderit që jini besnikë në ofertat tuaja misionare.

**Shënime nga misioni**:

- Mësimet Adventiste arritën në Tajlandë në vitet 1906 dhe 1907.
- Puna e herët në Tailandë ishte krysisht me popullsinë Kineze.