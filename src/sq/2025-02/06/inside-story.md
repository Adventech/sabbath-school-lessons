---
title:  Historia Misionare nga Tajlandë
date:   09/05/2025
---

### Ecje e gjatë drejt Perëndisë, Pjesa II

_Pada_

Javën e kaluar: Dymbëdhjetëvjeçari Pada pyeste veten pse vëllai i tij më i madh, Morja, kishte lënë besimin e familjes dhe ishte bërë pjesë e Kishës Adventiste të Ditës së Shtatë, në Tajlandë. Morja e ftoi atë të gjente vetë përgjigjen duke u zhvendosur për të jetuar me të, bashkëshorten e tij dhe tre djemtë e tyre.

Kaluan javë dhe muaj dhe Pada vazhdonte të shoqëronte Morjan dhe familjen e tij, në ecjen e gjatë prej 13 kilometrash, për në kishë, çdo të shtunë.

Pada vazhdonte të pyeste veten pse Morja kishte vendosur të bëhej Adventist. Ai nuk kishte përgjigje të menjëhershme. Por vuri re që Morja ishte shumë besnik ndaj shkuarjes në kishë çdo të shtunë. Nuk kishte rëndësi nëse binte shi ose ishte ftohtë, familja gjithmonë ngrihej para agimit dhe bënte ecjen e gjatë për në kishë. Ai gjithashtu vuri re që Morja ishte shumë besnik me të dhjetat dhe ofertat. Çdo të shtunë, ai vendoste disa lekë në shportë. Morja i shpjegoi vëllait të tij se 10% i të ardhurave i përkisnin Zotit.

- Po i kthej Zotit atë që është e Tij, dhe shtoj edhe pak më shumë si një dhuratë falënderimi, - tha ai.

Dymbëdhjetë vitet e para të jetës së tij, Pada kishte jetuar me nënën, në një shtëpi shumë të varfër. Ai nuk e kuptonte se si Morja mund të përballonte të dhuronte lekë. Por ai vuri re se dukej sikur Morjes nuk i mungonin lekë. Gjithmonë kishte mjaftueshme për ushqim dhe nevojat e tjera.

Kaloi një vit. Kaluan dy vite. Kaluan tre vite. Djemtë e Morjas u rritën dhe shkuan në një shkollë Adventiste, në një qytet tjetër. Morja nuk ishte i pasur, por në një farë mënyre arrrinte të paguante për shkollimin e djemve të tij.

Pada nuk kishte shkuar ndonjeherë në shkollë. Tani ishte 15 vjeç dhe dëshironte që të mund të shkonte në shkollë. Kur mendoi për situatën e tij, ai pyeti veten: "A mund të jetë kjo arsyeja pse Morja u bë Adventist? Ai nuk është i pasur, por kurrë nuk ka nevojë për asgjë. Ai ka ushqim dhe rroba dhe mund t'i dërgojë djemtë e tij në shkollë. Ai e do Zotin e qiellit dhe Zoti i qiellit siguron për të gjitha nevojat e tij."

Një dashuri për Zotin filloi të krijonte rrënjë në zemrën e Padës. Ai dëshironte të jetonte për Zotin që plotësonte të gjitha nevojat e vëllait të tij. Ai dëshironte të jetonte për Zotin që kishte plotësuar të gjitha nevojat e tij edhe para ai se ta njihte Atë. Ai ia dha zemrën Perëndisë dhe u pagëzua. Edhe pse Pada nuk kishte asnjë familje që të mund ta ndihmonte, ai hyri në klasën e parë në shkollën Adventiste kur ishte 17 vjeç. Ai studioi shumë. Ai punoi shumë për të paguar studimet e tij.

Kur mbaroi shkollën, ai vendosi të mësonte të tjerët rreth Zotit që plotëson nevojat e çdo njeriu. Ai shkoi në Kolegjin e Misionit (tani Universiteti Ndërkombëtar i Azisë dhe Paqësorit) dhe u bë pastor.

Sot, Pada është pastor dhe lider i Kishës Adventiste, në Tajlandë. Ai ka një bashkëshorte, të cilën e takoi në shkollën Adventiste, dhe ata kanë tre vajza. Ai ka një edukim të mirë. Ai ka një makinë të mirë. Ai merr një rrogë të arsyeshme dhe është besnik në të dhjetat dhe ofertat. Familja e tij gjithmonë ka mjaft ushqim dhe rroba.

Mbi gjithçka, atij i pëlqen t’u tregojë të tjerëve për Zotin e qiellit. Ai kthehet në fshatin e fëmijërisë së tij, në malet në kufirin midis Tajlandës dhe Mjanmarit. Njerëzit që banojnë aty ende janë shumë të varfër dhe pak besojnë në Zotin. Pada gjithmonë mbush 50 ose më zarfa me monedha 50 ose 100 baht, për t'ua dhënë banorëve. Nuk janë shumë lekë, por është një dhuratë e vlefshme për ta. Kur ai i shpërndan zarfat, banorët e përshëndesin me buzëqeshje të mëdha. Ai i dëgjon kur i thonë njëri-tjetrit: "Pada është një nga ne. Ai u rrit këtu, por ka një shkollim të mirë, një makinë të bukur dhe një pagë të mirë. Zoti i tij po kujdeset për të. Ndoshta Zoti i tij mund të kujdeset edhe për ne."

Ai lutet që populli malor, populli i tij do të kuptojë një ditë, se Zoti i tij tashmë po kujdeset për ta dhe dëshiron t'i shpëtojë.

Një pjesë e një Oferte të Sabatit të Trembëdhjetë, në vitin 1988, ndihmoi në ndërtimin e një salle ngrënieje dhe një ndërtese të dytë në Universitetin Ndërkombëtar të Azisë dhe Paqësorit, ku Pada studioi për t'u bërë pastor. Si student, Pada ndihmoi në ndërtimin e sallës së ngrënies. Ashtu si ndikimi i asaj Oferte të Sabatit të Trembëdhjetë vazhdon të ndihet përmes jetës së Padës dhe shumë të tjerëve që kanë studiuar aty, oferta e këtij tremujori do të ketë gjithashtu një ndikim, afatgjatë me bekimin e Zotit. Faleminderit që planifikoni një ofertë bujare.

**Fakte të shpejta**

- Muai Tai është sporti kombëtar i Tajlandës dhe quhet "arti i tetë krahëve" për shkak të përdorimit të grushtave, bërrylave, gjunjëve dhe këmbëve, në ndeshje.
- Pyjet e Tajlandës janë banesa për elefantë, leopardë, tigra, buaj të egër dhe tapirin malajzian, i cili është i zi në gjysmën e përparme të trupit dhe i bardhë në pjesën e pasme.
- Tajlanda është vendi ku mund të gjesh gjitarin më të vogël dhe peshkun më të madh në botë. Një lloj lakiriqi nate peshon vetëm 2 g — afërsisht sa dy kapëse letre. Balena që gjendet në oqeanin rreth Tajlandës, peshon rreth 20 tonë (18,144 kg) dhe mund të arrijë një gjatësi prej 18.8 m.