---
title:  Për më tepër studim
date:   09/05/2025
---

Shkrimet e bëjnë të qartë se Krishti është i vetmi i denjë për të siguruar shpëtimin tonë. Jeta e tij ishte e vetmja jetë njerëzore pa mëkat, i vetmi shembull i një jete që i jepte kënaqësi të përsosur lavdisë së Atit. Ai është Qengji pa njolla i Zotit dhe tani Ai qëndron në krye të njerëzimit si siguria jonë e përjetshme. Në të njëjtën kohë, Ai mori mbi vete fajin tonë, duke përmbushur gjykimin si përgjigjen e Perëndisë ndaj ligësisë. Teksa Gjoni dëshmon skenën e pabesueshme të qenieve qiellore të mbledhura rreth fronit të Perëndisë, atij i thuhet të ndalojë së qari, sepse “ ‘Luani i fisit të Judës . . . ka fituar”” (Zbul. 5:5).

Mendoni gjithashtu se sa i keq është mëkati dhe sa ka rënë në të vërtetë raca njerëzore, se vetëm vdekja e Jezusit, vetë Zotit, do të mjaftonte për të zgjidhur problemin e mëkatit. Pa dyshim, nëse do të kishte ndonjë mënyrë tjetër që Perëndia mund të na kishte shpëtuar, pa shkelur parimet e qeverisjes së Tij hyjnore, sigurisht që do e kishte bërë.

“Ligji i thyer i Perëndisë kërkonte jetën e mëkatarit. Në të gjithë universin kishte vetëm një,i cili mundet në vend të njeriut të kënaqte kërkesat e tij. Meqenëse ligji hyjnor është po aq i shenjtë sa vetë Perëndia, vetëm një i barabartë me Perëndinë mund të bëjë shlyerjen për shkeljen e tij. Askush përveç Krishtit nuk mund ta shpengonte nga mallkimi i ligjit njeriun e rënë dhe ta sillte përsëri në harmoni me Qiellin. Krishti do të merrte mbi Vete fajin dhe turpin e mëkatit – mëkati ishte aq fyes për një Perëndi të shenjtë sa duhet të ndajë Atin nga Biri i Tij. Krishti do të arrinte deri në thellësi të mjerimit për të shpëtuar njerëzimin e shkatërruar” — Ellen G. White, Patriarkë dhe Profetë, fq. 63.

**Pyetje për diskutim:**

`Gjoni e sheh Qengjin të hyjë në dhomën e fronit që dukej sikur ishte “i vrarë”. Zbulesa 13:8 na tregon se Jezusi është "vrarë" që nga themelimi i botës. Çfarë mund të mësojmë për Perëndinë nga fakti se plani i shpëtimit ishte vendosur tashmë që përpara se të kishim nevojë për të?`

`Shumë ateistë besojnë se jemi të vetëm në një univers të ftohtë dhe të pakujdesshëm. Përkundrazi, Bibla flet jo vetëm për Perëndinë, por edhe se Ai e deshi aq shumë botën sa që zbriti në të, madje edhe vdiq për të. Sa ndryshe duhet ta shohim botën dhe vendin tonë, në dallim nga ata që nuk besojnë fare në Zot? Me fjalë të tjera, si duhet të ndikojë realiteti i Kryqit në gjithçka që bëjmë?`

`Pse ishte jeta, vdekja dhe ringjallja e Krishtit mjeti i vetëm me të cilin mund të shpëtohet raca njerëzore? Përsëri, çfarë na tregon një kosto e tillë në lidhje me atë se sa i keq duhet të jetë në të vërtetë mëkati?`