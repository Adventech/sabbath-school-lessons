---
title:  Sepse ti i ke krijuar të gjitha gjërat!
date:   08/05/2025
---

Në disa raste, profetët janë afruar mjaftueshëm me Perëndinë në vizion, saqë u lejuan të shihnin fronin e Perëndisë. Ezekieli e pa atë mbi kupën qiellore (Ezek. 1:26); Isaia vizitoi tempullin në qiell për ta parë atë (Isaia 6:1), dhe në një nga përshkrimet më të qarta që na u dha, Gjoni u shoqërua atje në vegim te Zbulesa 4 dhe 5. Tipet e Dhiatës së Vjetër në shërbimin e shenjtërores tregonin se ekzistonte vetëm një rrugë përmes së cilës njerëzimi mund të hynte në praninë e Perëndisë: gjaku i Krishtit (Shih për shembull Lev. 16:2, 14).

`Lexoni Isaia 6:1–5 dhe Zbulesa 4:7–11. Cilat elementë të këtyre dy vizioneve janë të ngjashme? Kushtojini vëmendje renditjes së ngjarjeve: Cila temë paraqitet e para? Çfarë vjen më pas? Cila e vërtetë rreth Perëndisë po theksohet në këto vizione?`

Në secilin prej këtyre vizioneve të dhomës së fronit, gjëja e parë që ndodh është se qeniet qiellore theksojnë shenjtërinë e Perëndisë. Në vegimin e Isaias, skena është mbresëlënëse: tempulli është i mbushur me tym dhe "shtyllat e derës" u tundën teksa serafinët shpallin shenjtërinë e Perëndisë. Në vegimin e Gjonit, kerubinët bëjnë të njëjtin njoftim, "I shenjtë, i shenjtë, i shenjtë". (Shih Ezekieli 10:14, 15 për të gjetur krijesat e gjalla të përshkruara si kerubinë). Secilit profet iu shfaq një skenë verbuese e lavdisë së Perëndisë.

Pastaj na tregohet reagimi i profetit ndaj skenës. Isaia bërtet se ai është një njeri me buzë të papastra (Isaia 6:5), dhe Gjoni qan, sepse përballet me të vërtetën tragjike se nuk mund të gjendet asnjë i denjë (Zbul. 5:4). Kur na paraqitet drejtpërdrejt denjësia e Zotit, atëherë më në fund fillojmë të kuptojmë situatën njerëzore: jemi plotësisht të padenjë dhe kemi nevojë për Krishtin si Shpëtimtarin tonë.

Satanai ka hedhur shumë akuza kundër Perëndisë, duke argumentuar se Ai është arbitrar, egoist dhe i ashpër, por mjafton një moment i shkurtër në dhomën e fronit të Perëndisë që të ekspozojë gënjeshtrat e Satanait. Është pamja e Krishtit se si është në të vërtetë, “Qengji që u therr”” (Zbul. 5:12), që na mundëson ta shohim Atin sesi Ai është në të vërtetë. Sa ngushëlluese të dish se, duke parë Jezusin, ne shohim se si është Ati (Gjoni 14:9). Zbulimi më i madh i asaj se si është Ati shihet në Jezusin, duke vdekur në kryq për ne.

Kryqi, pra, duhet të na tregojë dy gjëra: së pari, sa shumë na do Zoti që do ta bënte këtë, të flijonte Veten për ne; së dyti, duhet të na tregojë se sa mëkatarë dhe të humbur jemi dhe, se vetëm nëpërmjet kryqit mund të shpëtoheshim.