---
title:  Qengji i Pashkës
date:   06/05/2025
---

Libri i Zbulesës i referohet Jezusit si "Qengji", pothuajse tridhjetë herë. Që nga ditët më të hershme në planin e shpengimit, populli i Perëndisë ka përdorur qengjat si një simbol i Mesias që po vjen. Abeli ofroi “të parëlindurin e kopesë së tij” (Zan. 4:4), dhe përpara se Izraeli të nisej nga Egjipti për në tokën e premtuar, ata u udhëzuan të shpengonin çdo të parëlindur ose kafshë me një qengj njëvjeçar (Eksodi 12:5).

`Lexoni Eksodi 12:1–11; Isaia 53:7, 8; 1 Korintasve 5:7; dhe Zbulesa 5:6. Çfarë na mësojnë këto vargje për Jezusin si flijimi i Pashkës? Çfarë do të thotë kjo për secilin prej nesh?`

Vite pas vdekjes, ringjalljes dhe ngjitjes në qiell të Krishtit, Pjetri reflektoi mbi atë që kishte ndodhur dhe ai shkroi, “duke e ditur se jeni shpenguar nga rrugët e kota të trashëguara nga paraardhësit tuaj, jo me gjëra që prishen si argjendi apo ari, por me gjakun e çmuar të Krishtit, si gjaku i një qengji pa të meta dhe pa njollë” (1 Pjet. 1:18, 19, ESV).

Jezusi jetoi të vetmen jetë njerëzore, që kënaqi shenjtërinë e Perëndisë; ne të tjerët kemi mëkatuar dhe mënyra sesi e jetojmë jetën tonë mëkatare flet fjalë për fjalë gënjeshtra për natyrën e Krijuesit tonë.

Jezusi, megjithatë, u bë "Adami i fundit" (1 Kor. 15:45). Aty ku ne kishim dështuar, Ai jetoi në mënyrë të përsosur. Në njerëzimin e Tij, Ai ishte gjithçka që supozohej të ishte raca njerëzore. Ai pasqyroi në mënyrë të përsosur lavdinë e Perëndisë. "Nëse më keni parë mua", i tha ai Filipit, "ju keni parë Atin" (Gjoni 14:9, CEV).

Jezusi, ndërkohë u kryqëzua në Pashkë, duke treguar më tej se Ai është Qengji antitipik. Tek Gjoni 18:19, 20, Jezusi tha se Ai "foli hapur" (NKJV) doktrinën e Tij. Në mënyrë paralele, në lidhje me qengjin e Pashkës te Eksodi 12:5, 6, bijtë e Izraelit u udhëzuan të zgjidhnin një qengj për Pashkën dhe 'ta mbanin' ose ta ekspozonin gjatë ditëve para flijimit. Kur kryeprifti e pyeti Jezusin në lidhje me mësimet e Tij, Ai iu referua faktit se Ai vetë ishte ekspozuar hapur në tempull për ta marrë parasysh të gjithë. Jeta e Tij, veprat e Tij, mësimet e Tij – të gjitha zbuluan se kush ishte Ai në të vërtetë. Ai është Qengji pa të meta, shprehja më e fuqishme e drejtësisë dhe lavdisë së Perëndisë.

`Cilat janë mënyrat sesi ne mund të pasqyrojmë më mirë në jetët tona karakterin e përsosur të Jezusit?`