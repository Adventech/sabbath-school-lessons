---
title:  Ballafaqimi me Vdekjen
date:   09/04/2025
---

Ndoshta aspekti më mizor i të jetuarit në një botë të shkëputur nga Krijuesi i saj është mënyra se si vdekja gjendet në prapaskenën e çdo jete, gati për të goditur në çdo moment. Është "paga e mëkatit", dënimi që ne paguajmë për shkak se jemi shkëputur nga i vetmi Burim i jetës në univers: Krijuesi. Si e tillë, ajo luan një rol të madh në profecinë e Biblës, si në realitetin e saj, ashtu edhe më e rëndësishmja, tek zgjidhja e saj, e cila gjendet vetëm në Jezusin dhe vdekjen dhe ringjalljen e Tij.

Si përmendja e parë e vdekjes në Bibël, ashtu edhe shfaqja e saj e parë, hedhin shumë dritë mbi këtë temë kryesore në profeci, duke na ndihmuar të kuptojmë rëndësinë e problemit të mëkatit dhe, duke na dhënë mjete të rëndësishme për të kuptuar zgjidhjen e problemit nga Perëndia.

`Lexoni Zanafilla 2:15–17, Zanafilla 4:8–15, 1 Korintasve 15:15–19 dhe Zbulesa 1:18. Çfarë na tregojnë këto pasazhe-të cilat përfshijnë shfaqjen dhe përmendjen e parë të vdekjes-në lidhje me pyetjen përse vdesin njerëzit, si e sheh Perëndia vdekjen dhe cila është zgjidhja e Tij për problemin tonë?`

Ne shpesh themi se "vdekja është vetëm pjesë e jetës". Kjo është një gënjeshtër. Vdekja është e kundërta e jetës, zhbërja e jetës; është një ndërhyrës i huaj që nuk ishte menduar kurrë të ishte pjesë e përvojës sonë këtu. Edhe pse jemi mësuar me vdekjen, zemrat tona ende protestojnë fort kur e ndeshim, sikur raca njerëzore ende kolektivisht e kupton se ka diçka thelbësisht të gabuar me të. Sado e dhimbshme të jetë vdekja, ka disa raste vdekjeje që duken edhe më tragjike se të tjerat, si vdekja e një fëmije. Në pjesën më të madhe, ne presim që prindërit t'u paraprijnë fëmijëve të tyre në vdekje dhe ne kemi arritur ta pranojmë këtë si rend normal të gjërave.

Megjithatë, vdekja e parë e regjistruar në Shkrimet është kundër normës së pritur. Përpara se Adami dhe Eva të kalonin vetë vdekjen, ata përjetuan tragjedinë e vdekjes kur djali i tyre i drejtë u vra nga vëllai i tij i padrejtë. Ishte një vdekje veçanërisht e padrejtë.

Mendoni për Jezusin, të drejtët e vrarë nga të padrejtët, siç ishte Abeli. Cila vdekje mund të ketë qenë më e padrejtë se ajo e Krishtit? Çfarë paralelizma të tjerë mund të gjejmë midis vdekjes së Abelit dhe të Krishtit në kryq? Si mund të na ndihmojë natyra e vdekjes së Abelit të kuptojmë se përse Jezusi ka "çelësat e Hadesit [varrit] dhe vdekjes" dhe çfarë po na ofron Perëndia në Të?

`Nëse nuk do të zgjidhej problemi i vdekjes, pse jetët tona, në fund të fundit, do të ishin të padobishme, të pakuptimta dhe të kota? Çfarë na mëson ky fakt se sa mirënjohës duhet të jemi për atë që Jezusi ka bërë për ne?`