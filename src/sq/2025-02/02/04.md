---
title:  "Pyetja e Isakut: Ku është Qengji?"
date:   08/04/2025
---

Përmendja e parë e Biblës për një seh (Hebraisht: një qengj) ndodh në të njëjtën histori me përmendjen e parë të dashurisë, Zanafilla 22. Qengji, natyrisht, është një nga simbolet më të përsëritur që gjendet në librin e Zbulesës, ku Jezusi quhet "Qengji" më shumë se njëzet herë. Në një nga skenat më të fuqishme të Zbulesës – vizita e Gjonit në dhomën e fronit të Perëndisë në kapitujt katër dhe pesë – Qengji luan rolin qendror.

`Lexoni Zanafilla 22:7, 8; Eksodi 12:3–13; dhe Zbulesa 5:5–10. Si na ndihmon historia e pothuajse flijimit të Isakut, të kuptojmë se si përdoren qengjat në mënyrë simbolike? Si lidhet kjo histori me atë që Gjoni sheh te Zbulesa 5?`

Përmendja e parë e një seh (qengji) në Bibël vjen në formën e pyetjes së Isakut: "Ku është qengji?" (Zan. 22:7). Është mjaft interesante që pjesa tjetër e Biblës i përgjigjet kësaj pyetjeje me shumë hollësi. 38 librat e tjerë të Dhiatës së Vjetër e çojnë lexuesin në një rrugë ku pyetjes së Isakut i jepet përgjigje progresive me detaje të mëtejshme, që nga ritualet e Pashkës deri te pushtimi i hershëm i Davidit e në vazhdim. E gjithë historia është e mbushur me profeci të panumërta Mesianike, që parashikojnë përgjigjen e pyetjes së Isakut. Më pas, në Dhiatën e Re, pyetjes i jepet përgjigje kur Jezusi shfaqet me mish e gjak, shërben në mes të popullit të Tij dhe në fund sakrifikon jetën e Tij në kryq.

Ndërkohë, shikoni përmendjen e parë të një Qengji në Ungjillin e Gjonit, tek Gjoni 1:29–34. Thuajse do të dukej sikur Gjon Pagëzori po i përgjigjet personalisht pyetjes së Isakut dhe ky ishte rasti më i përshtatshëm. Mëkatarët po pendohen dhe po shkojnë të pagëzohen në ujë, duke simbolizuar vdekjen e mëkatarit dhe fillimin e një jete të re. Në këtë kontekst, Jezusi, Qengji i Perëndisë, shfaqet befas dhe, sipas tregimit të Mateut, qiejt hapen për ta shpallur Atë: “Ky është Biri im i dashur, në të cilin jam kënaqur” (Mat. 3:17). Vini re se si një zë, Engjëlli i Zotit, gjithashtu shpall nga qielli zgjidhjen e problemit të Abrahamit dhe Isakut (Zan. 22:11–14).

Kur thurni të gjitha fijet së bashku është e qartë se Jezusi, Qengji i Perëndisë është Zëvendësuesi ynë. Kjo hedh shumë dritë mbi të kuptuarit tonë për Qengjin e therur në vegimin e Gjonit.

`Pse është kaq thelbësore për shpëtimin tonë të dimë se Jezusi është Zëvendësuesi ynë? Çfarë shprese do të kishit pa Të si Zëvendësues, veçanërisht gjatë gjykimit?`