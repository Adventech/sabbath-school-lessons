---
title:  Në një Pallat Mbretëror të Huaj
date:  18/12/2023
---

Në vijim, mbas rënies së Babilonisë dhe ardhjes së Medio-Persisë, shumë prej Judenjve u kthyen në tokat e tyre. Por nuk u kthyen të gjithë. Disa ngelën atje ku kishin jetuar një brez a më shumë.

Duke mbajtur parasysh këtë prejardhje, kemi pak më shumë kontekst për historinë e Esterit. "Në atë kohë, kur mbreti Asuero rrinte në fronin e mbretërisë së tij që ishte në kështjellën e Suzës" (Esteri 1:2). Këtu historia biblike shpalos Perandorinë Persiane gjatë këtij mbreti.

Në kapitullin 1, mbretëreshë Vashti humbet favorin e mbretit, që e shtyn atë të kërkojë një mbretëreshë tjetër, për të zëvendësuar Vashtin. Është në këtë kontekst që Esteri dhe kushëriri i saj, Mardokeu, përmenden për herë të parë.

`Lexoni Esteri 2:1-9. Çfarë na mësojnë këto vargje për situatën e Mardokeut dhe Esterit?`

Duket se Mardokeu, si një zyrtar mbretëror, ulej në portat e pallatit dhe qëndronte në qytetin e Shushanit bashkë me vajzën e tij të adoptuar, ose kushërirën, Ester. Për shkak të pozicionit të tyre ishin të zhytur në kulturën Persiane. Kjo mund të jetë të paktën arsyeja pse u zgjodh Esteri për të dalë para Mbretit: "Esterin e çuan në pallatin e mbretit nën mbikëqyrjen e Hegait, rojtarit të grave" (Esteri 2:8).

`Lexoni Esteri 2:10, 20. Çfarë po ndodhte këtu, dhe pse Mardokeu do i jepte një urdhërim të tillë?`

Megjithëse në tekst nuk thuhet specifikisht pse, nuk është e vështirë ta marrësh me mend. Si të huaj në një kulturë dhe fe të huaj, siç do e shohim, me kërcënime, ata ishin të mençur që heshtën për familjen dhe popullin e tyre.

`Çfarë rrethanash mund të hasim, ku mund të jetë e mençur që të mos dalim hapur për besimin tonë? Apo nuk duhet ta bëjmë kurrë këtë? Dhe nëse jo, pse jo?`