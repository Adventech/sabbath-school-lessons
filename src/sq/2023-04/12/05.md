---
title:  Për një Kohë si Kjo
date:  20/12/2023
---

`Lexoni Esteri 4:1-14. Pse konsiderohej e përshtatshme në këtë moment që Esteri të identifikohej si Jude?`

Kur Mardokeu kontaktoi Esterin për ndihmë, ajo ishte martuar me Asueron për disa vite, por kishte një ligj në Persi që askush nuk mund të shkonte tek froni i mbretit nëse nuk merrte ftesë nga mbreti. Çdokush, që nuk e respektonte këtë ligj rrezikonte vdekjen. Esteri, duke e ditur rrezikun, shkoi tek froni gjithsesi, e paftuar.

Besimi i Mardokeut zgjoi besimin e Esterit. Në zemër të librit të Esterit gjenden fjalët e Mardokeut drejtuar Esterit: "Dhe Mardokeu iu përgjigj Esterit: 'Mos mendo se do të shpëtosh vetëm ti nga gjithë Judejtë, sepse ndodhesh në pallatin e mbretit. Sepse po të jetë se ti hesht në këtë moment, ndihma dhe çlirimi do të vijnë për Judejtë nga një anë tjetër; por ti dhe shtëpia e atit tënd do të shuheni.  Përveç kësaj, kush e di nëse është pikërisht për një kohë të tillë që ti ke arritur në pozitë mbretërore?' " (Esteri 4:13, 14).

Besimi i Esterit u vu në provë kur Mardokeu i bëri apel dashurisë së saj për popullin e saj. Askush nuk e dinte se ajo ishte Jude përveçse Mardokeut dhe, mbasi e mori këtë vendim që të përfshihej, nuk hezitoi të vinte në rrezik jetën e saj.

Besimi i saj në Zot ishte i fortë, dhe ajo e dinte që pa ndihmën e Zotit nuk mund të dilte me sukses. Përgjigjja e saj ndaj Mardokeut tregon besimin e saj: " 'Shko, mblidh tërë Judenjtë që ndodhen në Suzë dhe agjëroni për mua;  Rrini pa ngrënë dhe pa pirë tri ditë, natë e ditë. Edhe unë me vajzat e mia do të agjerojmë në të njëjtën mënyrë;  Pastaj do të hyj te mbreti; megjithëse një gjë e tillë është kundër ligjit. Dhe, në qoftë se duhet të vdes, do të vdes' " (Esteri 4:16). Mardokeu ia dërgoi këtë informacion gjithë komunitetit Jude në Shushan (Suza), dhe teksa agjëruan dhe u lutën, Esteri u përgatit për momentin e rrezikshëm. "Ditën e tretë, Esteri veshi rrobën mbretërore dhe u paraqit në oborrin e brendshëm të pallatit të mbretit, përballë apartamentit të mbretit. Mbreti ishte ulur mbi fronin mbretëror në pallatin mbretëror, përballë hyrjes së pallatit. Sa e pa mbreti mbretëreshën Ester më këmbë në oborr, ajo fitoi simpatinë e tij. Kështu mbreti zgjati në drejtim të Esterit skeptrin prej ari që mbante në dorë. Dhe Esteri u afrua dhe preku majën e skeptrit" (Esteri 5:1, 2).

`Për Judenjtë në një situatë si kjo më sipër, lutjet me siguri shoqëroheshin nga agjërimi. Pra, megjithëse vepruan për hir të vetes, lutja ishte një pjesë thelbësore e përgjigjes së tyre. Çfarë mësimesh mund të nxjerrim nga kjo?`