---
title:  Një Hebre në Athinë
date:  03/12/2023
---

`Lexoni Veprat 17:1-16. Si u soll Pali në Athinë dhe si iu përgjigj asaj që gjeti atje?`

Qyteti i Athinës ishte i "dhënë mbas idhujve" (Veprat 17:16). Duke njohur historinë e popullit të vet dhe prirjen e tyre ndaj idhujtarisë, (pavarësisht paralajmërimeve të panumërta), Pali ishte i mërzitur me gjithë idhujt që gjeti në Athinë. Pa dyshim, Pali ishte i motivuar nga dhembshuria për Athinasit, që do vdisnin në mëkatet e tyre nëse nuk do të mësonin për Zotin e vërtetë.

Sot, qytetet tona janë ende të mbushura me idhuj, megjithëse jo aq sa kishte parë Pali. Dhe, fatkeqësisht, shumë besimtarë janë plotësisht të aftë të ecin përmes një qyteti pa u shqetësuar aspak nga idhujt e tij. Pali, megjithatë, ishte i lidhur me Frymën e Shenjtë dhe reagoi. Duke qenë jashtë linje me disa besimtarë të tjerë, që ende nuk e kishin kuptuar se ungjilli ishte për gjithë botën, Pali e dinte se Zoti dëshironte që Athinasit të shpëtoheshin si gjithë të tjerët. Ai e kuptoi se koncepti i misionit global ishte që ta çonte ungjillin tek ata që nuk ishin fituar aspak, përfshi paganët që adhuronin idhujt si dhe filozofët që kishin mbushur rrugët e Athinës.

Prandaj, Pali frekuentoi shpesh sheshet e pazareve ku kishte shumë njerëz. Mund të themi se ai krijoi Qendrën e parë të Studimit të Misionit Global, ku përdori sheshet e pazareve për të studiuar dhe provuar metodat për të fituar zemrat dhe mendjet e këtyre paganëve.

Pali e dinte se nuk mund të përqasej me Athinasit në të njëjtën mënyrë siç përqasej me Judenjtë apo Johebrenjtë, që kishin frikë Perëndie. Këta ishin njerëz që pikënisjen e tyre nuk e kishin tek Zoti i Izraelit apo punën e Tij mes kombit të Izraelit. Pavarësisht sa thelbësore ishin këto koncepte dhe besime për Judenjtë madje dhe për Johebrenjtë me frikë Perëndie, nuk vlenin fare për njerëzit që Pali takoi në sheshpazaret e Athinës. Prandaj, nevojitej një përqasje plotësisht e re.

Sot, shpesh përpiqemi të fitojmë njerëzit me prejardhje, që nuk ka asnjë gjë të përbashkët me atë që quhet trashëgimi "Judeo-Krishtere". Prandaj, si Pali, duhet të përshtatemi. Një përqasje që mund të funksionojë, për shembull, në Buenos Aires mund të mos vlejë në Bangkok.

`Çfarë lloj idhujsh po adhurojnë njerëzit në shoqërinë tuaj, dhe si mund t’u hapni sytë të shohin sesa e pavlerë është e gjithë kjo gjë?`