---
title:  Prezantimi i një Zoti të Ri
date:  06/12/2023
---

Tashmë që Pali kishte tërhequr vëmendjen e mendimtarëve në Athinë, e tërhoqi audiencën e tij drejt Zotit në qiell.

`Lexoni Veprat 17:24-27. Çfarë përqasje kishte këtu Pali në përpjekje për të fituar këta njerëz?`

Fjalët e Palit ishin intriguese për një popull, që kujdesej kaq shumë për gjërat shpirtërore sa kishte ndërtuar një altar për një zot të panjohur. Zoti Krijues që nuk jeton në një tempull, nuk ka nevojë për gjë nga njerëzit, por përkundrazi plotëson nevojat e tyre. Në një kulturë të zhytur në mitologjinë Greke, ku zotat ishin të paparashikueshëm, egoistë dhe mizorë, ideja e një Zoti siç e përshkruante Pali ishte një mendim mahnitës dhe intrigues. Njerëzit e Areopagut hodhën këtë hap të parë drejt Zotit të dashurisë.

Fakti qëndron se ky Zot, që nuk e njihnin, mund të njihet! Në fakt, Ai do që ata ta njohin.

Pali me siguri foli më gjatë në Areopag sesa ato pak fjalë që Luka raporton. Duket e arsyeshme që, për shkak të hapësirës së kufizuar, Luka ka përmbledhur fjalimin e Palit. Nëse kjo është e vërtetë, atëherë secilin prej koncepteve që kemi lexuar deri tani, Pali e ka shtjelluar me më shumë detaje. Pastaj e ndajmë fjalimin e Palit në koncepte:

1. Së pari Pali komplimentoi vetëdijen dhe sinqeritetin e tyre shpirtëror.

2. Pastaj u tregoi se e kishte studiuar besimin e tyre dhe kishte gjetur gjëra, të cilat i respektonte.

3. Pastaj u tha për një gjë të veçantë që kishte zbuluar në studimin e fesë së tyre dhe për të cilën e kishin pranuar se nuk e kuptonin.

4. Mbas kësaj, ndau aspektin e Zotit për të cilin ata kishin shumë nevojë, që është fakti se Zoti ekziston dhe se Ai i do dhe nuk është shumë larg.

5. Në fund të fjalimit të tij, Pali i paralajmëroi në lidhje me refuzimin e këtij Zoti që ata nuk e njihnin ende.

Pali i shoqëroi sa të mundte bazuar mbi atë që kishte mësuar për besimin e tyre. Nëse mund t'i çonte deri këtu, po bënte një progres të mirë.

`Vini re apelin e Palit për botën e krijuar dhe Zotin si Krijues (shiko gjithashtu Rom. 1:18-25). Pse kjo është një përqasje kaq e mirë me shumicën e njerëzve, të paktën në fillim? Çfarë ka në lidhje me botën e krijuar, që të drejton kaq fuqishëm tek Zoti?`