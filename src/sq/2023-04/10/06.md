---
title:  Kalimi i një Vije
date:  07/12/2023
---

`Lexoni Veprat 17:24-34. Si e vazhdon Pali dëshminë e tij?`

Është gjithashtu interesante të vemë re se në fakt Pali citoi disa nga shkrimtarët e tyre, të cilët kishin shkruar diçka disi të ngjashme me të vërtetën biblike, gjë që i dha mundësinë Palit të vijonte diskutimin me ata që e dëgjonin. Pra, ai përdori njohurinë e besimeve të tyre për të gjetur pika të tjera të përbashkëta me ta, dhe pastaj t'i drejtonte më tej. Pa dyshim: kur përpiqemi të fitojmë të tjerët, njohja me atë që besojnë dhe pikat e përbashkëta mund të jenë një metodë e fuqishme për t'i fituar.

Vini re gjithashtu, se Pali i përdor këto pika të përbashkëta për t'i drejtuar atje ku dëshiron: ringjallja e Jezusit dhe shpresa që kjo ju ofron. Luka përshkruan reagimet ndaj fjalëve përmbledhëse të Palit në lidhje me ringjalljen. Disa e përçmuan këtë ide; të tjerë dëshironin ta dëgjonin sërish Palin në lidhje me këtë temë, dhe disa të tjerë besuan. Ajo që është kyç në këtë histori për ne është se të gjithë në fakt e kishin dëgjuar. Dhe kjo kishte qenë shpresa e Palit që nga fillimi.

E dimë që disa njerëz do e refuzojnë ungjillin, por duhet të bëjmë gjithçka të mundur për të siguruar që para se ta refuzojnë, ta kuptojnë se çfarë po refuzojnë. Pali, me mënyrën e tij me të cilën punonte mes Athinasve dhe strategjinë e tij për të mësuar rreth tyre, siguroi që ata të dëgjonin me një mendje të hapur se ekzistonte një Zot, që nuk e njihnin, i cili i kishte krijuar. Ky Zot i donte dhe dëshironte që ata ta njihnin. Ai ka qenë i mëshirshëm, pavarësisht injorancës së tyre. Por Dita e Gjykimit po vinte. Dhe nëse e gjithë kjo tingëllonte e pabesueshme, kishte fakte të verifikueshme për të në ringjalljen e Krishtit.

Tani që njerëzit kishin dëgjuar dhe kuptuar mesazhin, duhet të zgjidhnin vetë nëse do e refuzonin direkt apo do të hetonin më tej. Dhe disa hetuan më tej dhe u bënë ndjekës të Jezusit (Veprat 17:34).

Sfidë: Me lutje, kërkojini Zotit t'ju udhëheqë specifikisht për të njohur mënyrën më të mirë si t'i dëshmoni dikujt që e njihni.

Sfidë Ekstra: Eksploroni median sociale si një "Areopag" të mundshëm ku mund t’i paraqisni ungjillin jobesimtarëve - me qartësinë dhe maturinë e Palit.