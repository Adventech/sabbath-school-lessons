---
title:  Për më tepër studim
date:  17/11/2023
---

Lexoni Ellen G. White "Samaritani i Mirë", f. 497-505 te Dëshira e Kohërave.

Ka shumë njerëz të uritur, nevojtarë, dhe të keqtrajtuar në botën tonë sot. Ju mund të bëni pjesën tuaj, sado e "vogël" që mund të jetë. Nuk do të zgjidhim gjithë problemet e botës para se të vijë Jezusi. Nuk jemi thirrur të bëjmë këtë. Por deri atëherë, puna jonë mund të jetë kaq e thjeshtë sa të ndihmojmë dikë që nuk ka mjaftueshëm ushqim; apo të ndihmojmë një anëtar kishe që përballet me padrejtësinë, madje me fanatizmin, që ngelet një problem i vërtetë në botën tonë edhe sot.

"Feja e pastër dhe e panjollosur para Atit është kjo: 'Të vizitosh jetimët dhe vejushat në mundin e tyre, dhe të ruhesh i panjollosur nga bota'. Veprat e mira janë fryti që Krishti dëshiron që të mbartim: fjalët e mira, veprat dhe mirësia, për t’u përkujdesur për të varfërit, nevojtarët dhe të munduarit. Kur zemra simpatizon me zemrat e tjera të rënduara me dekurajim dhe vajtim, kur dora shtrihet drejt nevojtarit, kur të zhveshurit vishen, i huaji mikpritet në vendin dhe zemrën tuaj, engjëjt afrohen edhe më shumë, dhe i raportojnë qiellit. Çdo vepër drejtësie, mëshire, dhe mirësie është një melodi në qiell. Ati nga froni i Tij shikon ata që bëjnë vepra të mëshirës, dhe i numëron ato si thesaret e Tij më të çmuara. 'Dhe ata do të jenë të Mitë, thotë Zoti i ushtrive, në atë ditë kur do t'i bëj margaritarët e Mi'. Çdo vepër mëshire ndaj nevojtarëve, atyre që vuajnë, pranohet sikur t'i ishte bërë vetë Jezusit. Kur ndihmon të varfërin, ndjen vuajtjen e të shtypurit, dhe afron jetimin, e afron veten më afër me Jezusin" - Ellen G. White, Testimonies for the Church vol. 2, f. 25.

**Pyetje për diskutim**

`1. Si mund të sigurohemi që të kuptojmë se urdhërimi të duam Zotin dhe të tjerët nuk është shpëtimi me anë të veprave? Kur konsiderojmë se kush është Jezusi, dhe çfarë bëri për ne në kryq (shikoni Fil. 2:5-8), pse është kaq e gabuar ideja se mund të bëjmë ndonjë gjë për të merituar shpëtimin. Si mund të mësojmë të dallojmë mes të punuarit për shpëtimin, që është një gabim fatal, dhe të shfaqurit e shpëtimit në jetën tonë që tashmë e kemi në Jezusin?`

`2. Si mund të mësojmë të dallojmë disa nga paragjykimet e trashëguara që mund të kemi ndaj atyre që janë të ndryshëm nga ne?`

`3. Përveçse këtyre pasazheve që studiuam në mësimin e kësaj jave, çfarë mbështetje tjetër gjejmë në shkrimet në lidhje me shfaqjen e mirësisë ndaj të tjerëve, pavarësisht se kush janë?`