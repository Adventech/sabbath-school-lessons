---
title:  Metoda dhe Përgjigjja e Jezusit
date:  13/11/2023
---

Bibla na thotë se avokati erdhi të vinte në provë Jezusin, por Jezusi e dinte se cilat ishin qëllimet e tij. Në fakt, Zoti i di dëshirat e zemrave tona më mirë sesa i dimë ne vetë. Dhe, me siguri që nuk i njohim zemrat apo motivet e të tjerëve që na bëjnë pyetje, apo jo?

Ndonjëherë njerëzit nga fe të tjera na pyesin për besimin tonë. Për shembull, miqtë tanë Myslimanë na bëjnë pyetje në lidhje me hyjninë e Jezusit, si, "Ku ka thënë Jezusi në Bibël se Ai është Perëndi"? ose "Pse thoni se ka një Zot kur keni tre persona në Trini"? Megjithëse këto duken si pyetje provokuese, nevoja e zemrës për Jezusin mund të jetë e vërtetë dhe mund të tregojë një dëshirë të thellë ose zbrazëti tek ata që bëjnë pyetjet. Ne nuk i njohim zemrat e tyre; nuk kemi përse t'i njohim. Thjesht duhet t'ju shërbejmë të tjerëve sa më mirë të mundemi, pavarësisht motiveve të tyre më të thella.

`Lexoni Mateu 26:56; Veprat 17:11; 1 Korintasve 15:3 dhe 2 Timoteu 3:16. Si na ndihmojnë këto vargje të kuptojmë përgjigjen e Jezusit ndaj avokatit tek Luka 10:26?`

Ndonjëherë duam të kemi përgjigje, por nuk bëjmë detyrën tonë për t'i gjetur ato. Jezusi tha: " 'Çfarë është shkruar në Ligj? Si e lexon?' " (Luka 10:26). Jezusi tregoi një aspekt shumë të rëndësishëm të të nxënit. Në vend që vetëm të dëgjojmë çfarë na thonë të tjerët, duhet të lexojmë Shkrimet (Fjalën e Perëndisë) për vete. Përgjigjet janë tashmë atje, dhe Fryma e Shenjtë punon në zemrat tona për të na tërhequr vëmendjen tek ajo që duhet të bëjmë.

Zoti na ka dhënë Fjalën e Tij. Në të, mund të gjejmë gjithë të vërtetën që kemi nevojë të dimë në lidhje me mënyrën sesi duhet të jetojmë, si duhet të trajtojmë të tjerët, dhe si mund "të trashëgojmë jetën e përjetshme". Sigurisht, ka një rol për mësuesit dhe shërbestarët, por në fund të fundit, duhet të shkojmë tek Bibla për të vërtetat, që janë të rëndësishme. "Fjala jote është një llambë në rrugën time" (Ps. 119:105). Ky varg nuk është thjesht poezi; është një e vërtetë e shenjtë, që na drejton tek Fjala e Perëndisë dhe rëndësia e saj për besimtarët.

`Jezusi, Fjala e mishëruar e Perëndisë, gjithmonë i drejtoi njerëzit tek Fjala e Shkruar. Çfarë duhet të na tregojë kjo për rëndësinë e Biblës dhe pse duhet të refuzojmë ndonjë arsyetim filozofik apo teologjik, që zvogëlon besimin tonë tek Bibla?`