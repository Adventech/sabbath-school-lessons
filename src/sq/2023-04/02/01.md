---
title:  'Misioni i Zotit për Ne: Pjesa 2'
date:  07/10/2023
---

### Lexoni për studimin e kësaj jave
Gjoni 20:21, 22; Mat. 28:16–20; Zb. 14:6, 7; Lgj. Përt. 7:6, 11, 12; Zb. 7:9, 10.

> <p>Vargu përmendësh</p>
> "Shkoni, pra, dhe bëni dishepuj nga të gjithë popujt, duke i pagëzuar në emër të Atit e të Birit e të Frymës së Shenjtë" (Mateu 28:19).

Tema e Zotit si një Zot i misionit gjendet përgjatë gjithë Shkrimit. Është nyja lidhëse e historisë njerëzore dhe tregon qëllimin e Perëndisë për krijimin e Vet. Për më tepër, konsolidon zbulesën hyjnore me një fokus kryesor: restaurimin e imazhit të Perëndisë tek fëmijët e Tij të rënë (krahasoni me Kol. 3:9, 10; 1 Gjonit 3:2).

Misioni i Perëndisë gjithashtu funksionon si një bazë përmes së cilës duhet të shohim dhe të kuptojmë Fjalën e Perëndisë për ne. Kur lexojmë Biblën, mund të identifikojmë një Perëndi, i cili qëllimisht na zgjat dorën. Pavarësisht ndarjes që ka shkaktuar mëkati (Isa. 59:2), përmes misionit të Tij Zoti vazhdon të restaurojë marrëdhënien e thyer me njerëzimin deri sa të vijë momenti i lavdishëm kur Ai do t'i "bëjë gjithë gjërat të reja" (Zb. 21:5).

Ndërkohë, Zoti ka zgjedhur të na shfaqet në një mënyrë të tillë që të mund të kuptojmë natyrën dhe qëllimin e Tij, dhe mbi të gjitha, mund të kemi një marrëdhënie të vërtetë dhe të qëndrueshme me Të. Me fjalë të tjera, jo vetëm që e njohim, por gjithashtu ndajmë me të tjerët, eksperiencën tonë që kemi me Të dhe dashurinë e Tij shpëtuese.

Në Shkrimet, pra, Zoti na jep elementët bazë në lidhje me misionin e Tij.

_\*Studioni mësimin e kësaj jave për t’u përgatitur për Sabatin, 14 Tetor._