---
title:  'Bota: Fusha e Misionit'
date:  12/10/2023
---

`Lexoni Zbulesën 7:9, 10. Çfarë sugjeron ky tekst për shtrirjen gjeografike të misionit të Zotit?`

Mësimi i kësaj jave ka diskutuar qëllimisht dy tekste kryesore misioni, që theksojnë rëndësinë e bërjes së dishepujve tek Urdhërimi i Madh dhe mesazhi i ungjillit të përjetshëm. Është interesante, se të dy tekstet kanë të paktën një pikë të përbashkët: pyetja "ku" e misionit. Këtu lexojmë: "Shkoni dhe bëni dishepuj nga të gjithë popujt" (Mat. 28:19), "banorëve të dheut - çdo kombi, dhe fisi, dhe gjuhe, dhe populli" (Zb. 14:6).

Me fjalë të tjera, ungjilli i Krishtit duhet të arrijë gjithë klasat, gjithë kombet, gjithë gjuhët dhe njerëzit. Influenca e ungjillit duhet të bashkojë të shpëtuarit në një vëllazëri të madhe. Ne kemi vetëm një model për të imituar, dhe ky është Krishti. Nëse pranojmë të vërtetën siç është tek Jezusi, paragjykimet nacionaliste dhe xhelozitë do të thyhen, dhe fryma e së vërtetës do i bëjë bashkë zemrat tona.

Kur Jezusi tha, " 'Ju do të jeni dëshmitarët e mi' " (Veprat 1:8), në mendje kishte tri zona të ndryshme gjeografike:

Zona 1: " 'Ju do të jeni dëshmitarët e mi në Jeruzalem' ". Në atë kohë, dishepujt e Tij ishin shumë afër Jeruzalemit. Pra, Jezusi po thoshte me fjalë të tjera, "Filloni të ndani përjetimin tuaj me Perëndinë me ata, që janë afër jush". Misioni fillon në shtëpi, me familjen, me të afërmit, miqtë. Ky është vendi fillestar i misionit.

Zona 2: Pastaj vazhdon: " 'në gjithë Judenë dhe Samarinë' ". Misioni ynë gjithashtu përfshin ata, që në njëfarë mënyre janë afër, por edhe larg nga ne. Në këtë grup hyjnë njerëzit, që mund të flasin të njëjtën gjuhë që flasim ne - njerëzit që kanë një kulturë të ngjashme, por nuk jetojnë ose ndajnë të njëjtin realitet me ne. Kjo është fusha e misionit tonë përtej.

Zona 3: Përtej kësaj, Krishti thotë: " 'dhe deri në skajet e tokës' ". Misioni i Zotit na thërret të shkojmë tek individë nga gjithë vendet, kombet, grupet, gjuhët, dhe etnitë. Ky është vendi përfundimtar i misionit tonë.

Sfidë: Lutuni çdo ditë këtë javë për komunitetin ku jetoni. Zoti ju ka vendosur atje për një arsye.

Sfidë Ekstra: Bëni kërkime demografike për zonën ku jetoni (çfarë lloj njerëzish jetojnë përreth jush) - etnia, feja, të moshuar, të rinj, të varfër, të pasur, gjuha, etj. Kërkojini Zotit t'ju tregojë se si mund të jeni një kanal për të rrjedhur tek ata dashuria e Tij.