---
title:  'Ungjilli i Përjetshëm: Mesazhi i Misionit'
date:  10/10/2023
---

`Lexoni Zbulesa 14:6, 7. Çfarë aspekte të misionit të Perëndisë mund të identifikoni në "ungjillin e përjetshëm",  që paraqitet tek engjëlli i parë në mesazhin e tre engjëjve?`

Ky është i vetmi rast në Shkrimet ku fjalët "përjetshëm" dhe "ungjill" lidhen së bashku. Ungjilli është lajmi i mirë i hirit, që ofrohet për të gjithë përmes Jezus Krishtit. Ai erdhi në botën tonë për të na treguar "hir dhe të vërtetë" (Gjoni 1:14). Ai jetoi një jetë të pamëkatë dhe vdiq në kryq si një sakrificë zëvendësuese për të mbartur barrën e mëkateve tona (Isa. 53:4, 5; 1 Pjet. 3:18). Ai u ringjall, u kthye në qiell, u lartësua nga Ati, dhe sot ndërmjetëson për ne në shenjtëroren qiellore (Zb. 1:18, Veprat 2:33, Heb. 7:25). Së shpejti do të përmbushë premtimin e Tij të madh - që do të kthehet me madhështi dhe lavdi, dhe përfundimisht, mbas mijëvjeçarit do të vendosë mbretërinë e Perëndisë në tokë (Gjoni 14:1-4, Veprat 1:11, Zb. 21:1-4). Të gjitha këto janë realitete thelbësore të ungjillit të përjetshëm.

Gjithsesi, është domethënës fakti që ky mesazh është i përjetshëm. Ka vetëm një ungjill, që mund të na shpëtojë. Do të ngelet i njëjti derisa të arrihet plotësisht misioni i Perëndisë. Nuk do të ketë kurrë ndonjë ungjill tjetër. Mësimet dhe doktrinat mashtruese vijnë dhe ikin (Ef. 4:14), por mesazhi i shpëtimit, ungjilli i përjetshëm, nuk ndryshon, dhe ata që besojnë dhe jetojnë të bindur ndaj tij do të shpërblehen (shiko Lgj. i Përt. 5:33, Rom. 2:6).

I njëjti urdhërim që ju është dhënë dishepujve të parë, na jepet edhe neve sot. Duhet të vazhdojmë detyrën e bërjes së dishepujve për Krishtin kudo që jemi. Por çfarë lloj dishepulli? Njerëz të mirë, të sinqertë, plotësisht të devotshëm dhe të dashur? Këto cilësi janë thelbësore, por nuk mjaftojnë. Duhet të bëjmë dishepuj të fokusuar në gjithë elementët biblikë të dishepullizimit (Luka 9:23; Gjoni 13:34, 35; 2 Kor. 5:17) me një qëllim përfundimtar: të jemi të përgatitur dhe të përgatisim të tjerët për ardhjen e dytë të Zotit, Jezus Krishtit.

"Shpallja e gjykimit [Zb. 14:6, 7] është një shpallje e ardhjes së dytë të Krishtit. Dhe kjo shpallje gjithashtu quhet ungjilli i përjetshëm. Rrjedhimisht predikimi i ardhjes së dytë të Krishtit, shpallja e ardhjes së afërt, tregohet si një pjesë thelbësore e mesazhit të ungjillit" - Ellen G. White, Christ's Object Lessons, f. 227, 228.

`Si lidhet koncepti i gjykimit me "ungjillin e përjetshëm" në mesazhin e engjëllit të parë? Pse ungjilli duhet të jetë në qendër të idesë së gjykimit?`