---
title:  'Të Bësh Dishepuj: Fokusi i Misionit'
date:  09/10/2023
---

`Lexoni Mateu 28:16-20. Çfarë elementë të dishepullizimit mund të gjeni në këtë pasazh?`

Mateu 28:16-20 deklaron mandatin biblik, që shpesh njihet si Urdhërimi i Madh (Mat. 28:18-20), në të cilin Jezusi udhëzon ndjekësit e Tij të shkojnë dhe të bëjnë dishepuj, duke i mësuar në besim dhe, duke i bashkuar në bashkësi (shiko gjithashtu Marku 16:15, 16; Luka 24:44-49; Gjoni 20:21-23; Veprat 1:8).

Komponentët bazë të Mateut 28:16-20 mund të shihen në katër aspekte: (1) Jezusi urdhëron dishepujt e Tij të shkojnë në Galile që të jenë me Të (Mat. 28:16, 17), (2) Jezusi shkon tek ta, duke ju deklaruar autoritetin dhe sovranitetin e Tij (Mat. 28:18), (3) Pastaj Jezusi ngarkon dishepujt e Tij me një detyrë specifike - që të bëjnë dishepuj - (Mat. 28:19, 20); dhe në fund, (4) Jezusi premton se do të jetë me dishepujt e Tij deri në fund (Mat. 28:20).

Bërja e dishepujve është fokusi kryesor i Urdhërimit të Madh, dhe detyra kryesore e misionit. Fjalë për fjalë, në gjuhën origjinale Greke, fillimi i Mateut 28:19 thotë, "Mbasi të keni shkuar, pra, bëni dishepuj [...]" Fjala "pra" i jep urdhërimit bazën e vet në raport me atë që tashmë është prezantuar (Mat. 28:18): fuqia, autoriteti dhe sovraniteti i Jezusit - të gjitha që rrjedhin nga fitorja e arritur në ringjalljen e Tij.

Është e rëndësishme të theksojmë se folja e vetme në formë urdhëruese tek Urdhërimi i Madh është "bëni dishepuj". Duke i mësuar, pagëzuar, dhe shpallur mësimet e Jezusit në gjithë botën ato shërbejnë si karakteristikat e procesit të dishepullizimit. Këtu Jezusi po drejton dishepujt e Tij drejt një qëllimi të vetëm: të bëjnë dishepuj. Në fakt, kjo është një nga pasazhet më të mëdha të misionit në gjithë Shkrimet. Përfundon me premtimin e Jezusit për të qenë gjithmonë me ndjekësit e Tij.

Është e qartë se, Urdhërimi i Madh u dha jo vetëm për dishepujt e parë, që gjendeshin në rrethana specifike. Ata nuk mund të shkonin dot "në gjithë kombet" vetë, në mënyrë që të përmbushnin misionin e ri për të bërë dishepuj. Prandaj, urdhërimi ka një shtrirje universale: çdo ndjekës i vërtetë i Jezus Krishtit duhet të përfshihet në dishepullizim. Për më tepër, mesazhi që përcillet - ungjilli i përjetshëm i Jezus Krishtit - i drejtohet gjithë botës, pa kufizime gjeografike, sociale apo etnike.

`Misioni është të "bëjmë dishepuj". Si ndikon ky mandat i Mjeshtrit, tek mënyra sesi jetojmë dhe ju shërbejmë të tjerëve? Çfarë mund të bëni për të qenë më të përfshirë në atë që jeni thirrur të bëni?`