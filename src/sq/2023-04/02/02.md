---
title:  'Perëndia Trini: Origjina e Misionit'
date:  08/10/2023
---

Misioni i Zotit në Shkrimet ka Jezusin në fillim dhe në qendër të rrugës së vetme të shpëtimit. Vetë Krishti deklaroi: " 'Unë jam rruga, e vërteta, dhe jeta. Askush nuk vjen tek Ati përveçse nëpërmjet Meje' " (Gjoni 14:6). Por Jezusi gjithashtu na ndihmon të kuptojmë thelbin e Perëndisë Trini në misionin e Tij.

Çdo gjë që Krishti bëri ishte për ose nga Ati i Tij Qiellor (shiko Gjoni 4:34; Gjoni 5:30; Gjoni 12:45). Megjithatë, duhet të kujtojmë gjithmonë se misioni i Jezusit nuk filloi kur Ai erdhi në tokë. Ai e kishte marrë atë nga Ati, madje para se bota të krijohej (krahaso me Ef. 1:4, 1 Pjet. 1:20).

Prandaj, Perëndia planifikoi shpëtimin e njerëzimit që para se të themelonte planetin tonë, dhe Ai qëllimisht hyri në historinë e njerëzimit për të arritur këtë qëllim.

Biri krijoi botën (Gjoni 1:3) dhe në "plotësimin e kohës" (Gal. 4:4), Perëndia shfaqi dashurinë e Tij duke dërguar këtu Birin (Gjoni 3:16, 17). Biri erdhi, vdiq në kryq, dhe e mposhti vdekjen. Pastaj, e dërguar nga Ati, këtu erdhi Fryma (Gjoni 14:26, Gjoni 16:7), që bind botën (Gjoni 16:8-11), dhe sot vazhdon misionin e Atit dhe të Birit, duke fuqizuar dhe dërguar njerëzit e Zotit në mision (Gjoni 14:26; Gjoni 16:13, 14).

`Lexoni Gjoni 20:21, 22. Si na ndihmon të kuptuarit e origjinës së misionit në Atin, Birin, dhe Frymën e Shenjtë në misionin tonë?`

Megjithëse fjala "trini" nuk gjendet në Bibël janë të shumta faktet e fokusuara tek misioni, që përfshijnë të Tre Personat e Hyjnisë. Për shembull, mbas ringjalljes, Krishti iu shfaq dishepujve të Tij dhe iu premtoi: " 'Unë po dërgoj mbi ju premtimin e Atit tim, por ju qëndroni në qytetin e Jeruzalemit deri sa të visheni me pushtet nga lart' " (Luka 24:49). Këtu gjejmë realitetin e misionit të Hyjnisë në një fjali: premtimin e Atit, sigurinë e Birit për përmbushjen e premtimit, dhe vetë premtimin, ardhjen e Frymës së Shenjtë (shiko Luka 3:16; Veprat 1:4, 5, 8).

Nga kjo mësojmë se misioni nuk është i yni. I përket Perëndisë trini. Si i tillë, nuk do të dështojë.

`Ati, Biri dhe Fryma e Shenjtë janë të gjithë të përfshirë në veprën e shpëtimit të shpirtrave. Pse duhet të të ngushëllojë ky mendim?`