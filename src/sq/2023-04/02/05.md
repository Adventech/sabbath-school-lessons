---
title:  'Njerëzit e Zotit: Kanalet e Misionit'
date:  11/10/2023
---

Përgjatë historisë, Zoti ka pasur gjithmonë ata që me besnikëri kanë përfaqësuar karakterin e Tij, dhe në bindje, kanë ndjekur qëllimet e Tij. Njerëzit e Zotit janë ata, që janë thirrur dhe kanë pranuar ftesën e Tij për të qenë pjesëtarë të hirit të Tij. Të gjithë kanë qenë - dhe vazhdojnë të jenë - instrumente të Zotit për përmbushjen e misionit të Tij.

`Lexoni Zanafilla 12:1-3 dhe Ligji i Përtërirë 7:6, 11, 12. Cili ishte qëllimi origjinal i Zotit për popullin e Tij në Dhiatën e Vjetër?`

Besëlidhja e Perëndisë me Abrahamin dhe pasardhësit e tij kishte një qëllim të veçantë. Ata u thirrën, krijuan, dhe u ngarkuan për të qenë agjentë të misionit të Perëndisë - kanale nga ku të rrjedhin bekimet për gjithë kombet (krahaso me Lgj. Përt. 28:10, Isa. 49:6). Gjithsesi, ata u zgjodhën brenda një marrëdhënie besëlidhëse me Perëndinë, bazuar tek një kusht i implikuar i besimit dhe bindjes (Zan. 22:16-18; Eks. 19:5, 6; Lgj. Përt. 28:1, 2; 2 Kron. 7:14). Ky proces, pra tërheqja e kombeve, që ishin përreth Izraelit, ishte "strategjia e misionit" të Zotit në Dhiatën e Vjetër.

Në Dhiatën e Re, misioni i Zotit vazhdon. Zoti dhe Shpëtimtari i ringjallur tani nxjerr një "strategji misioni" të rinovuar (shiko Mat. 28:18-20, Veprat 1:8) ku dishepujt e Krishtit - që përbëjnë kishën - dalin në mision në gjithë botën, ndryshe nga Izraeli i lashtë, ku bota shkonte tek ta. Misioni nuk ka filluar me kishën. Përkundrazi, kisha ekziston, sepse Zoti ka ende një mision për të përmbushur dhe këtë e bën përmes kishës së Tij.

Megjithatë, ngelet një pyetje: Cili është misioni i kishës? Është i njëjti si Ai që ka thirrur kishën: " 'Sepse Biri i Njeriut erdhi të kërkojë dhe shpëtojë të humburin' " (Luka 19:10). Megjithëse asnjë prej nesh në kishë nuk mund të shpëtojë dikë, ne mundemi dhe duhet t'i drejtojmë të tjerët tek i vetmi që mund t'i shpëtojë, tek Jezus Krishti.

"Misioni i kishës së Krishtit është që të shpëtojë mëkatarët e përhumbur. Është të bëjë të njohur dashurinë e Zotit dhe t'i fitojë ata tek Krishti përmes efikasitetit të kësaj dashurie" - Ellen G. White, Testimonies for the Church, vol. 3, f. 381. Çfarë privilegji dhe përgjegjësie e madhe!

`Misioni për kishën është njësoj si frymëmarrja për jetën tonë. Pa frymë, ne vdesim. Pa mision, kisha vdes. Çfarë mund të bëni personalisht, të mbështesni jetën e kishës suaj?`