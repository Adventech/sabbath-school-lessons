---
title:  'Justifikimet Tona: Përballjet e Sikletshme'
date:  01/11/2023
---

"Ah, o Zot, a nuk ishte vallë kjo që unë thoja kur isha akoma në vendin tim? Prandaj ika në fillim në Tarshish, sepse e dija që je një Perëndi i mëshirshëm dhe plot dhembshuri, i ngadalshëm në zemërim dhe me shumë dashamirësi dhe, që pendohesh për të keqen e hakërruar" (Jona 4:2). Çfarë lutje e bukur nga ana e Jonës. Apo jo?

`Lexoni Jona 4. Çfarë nuk shkonte me këtë njeri?`

Jona kishte një urrejtje kaq të thellë për popullin ku e kishte dërguar Zoti, sa që ndihej më mirë të vdiste sesa të turpërohej që predikimi i tij kundër Nineveasve të mos përmbushej. Jona donte që Nineveasit të ishin Sodoma dhe Gomorra e radhës. Ai shpresonte që gjykimi i Zotit të binte mbi këta njerëz që i urrente. Kur kjo gjë nuk ndodhi, botëkuptimi i tij u trondit në themel dhe Jona më mirë të vdiste sesa të lejonte t'i përmbysej bota e tij.

Për herë të dytë në historinë e Jonës, Zoti e përball, jo me një predikim apo thënie, por me një eksperiencë. Botëkuptimet nuk formohen menjëherë. As nuk ndryshojnë se dëgjojmë diçka të re ose të ndryshme. Botëkuptimet shpesh formohen dhe ndryshojnë në bazë të eksperiencave në jetë dhe sesi ato interpretohen apo shpjegohen.

Eksperienca e re që Zoti i dha Jonës e ndihmoi atë të kuptonte botëkuptimin e tij të shtrembëruar. Zoti bëri që në mënyrë të mrekullueshme të rritej një bimë shumë e madhe brenda një dite që t'i bënte mjaftueshëm hije Jonës për ta mbrojtur nga dielli përvëlues. Jona ishte mirënjohës, jo për Zotin, i cili bëri këtë mrekulli, por për bimën. Në vend që ta shihte këtë si një mrekulli të pamerituar, e pa si një bekim të përshtatshëm dhe të merituar mbas veprave të tij të mira. Kur bima u tha, ishte një fatkeqësi që e bëri Jonën edhe më të inatosur dhe të pasigurt në vet-vlerësimin e vet dhe mendimet e tij u orientuan drejt vetëvrasjes.

Eksperienca vijon me zërin e ngrohtë të Zotit për ta korrigjuar dhe për ta ndihmuar Jonën të shohë sesa budallëk është që të vlerësojë një bimë më shumë sesa mijëra burra, gra dhe fëmijë në Nineveh, si dhe kafshët e tyre.

`Historia nuk përfundon me pendesën e Jonës. Përkundrazi, historia e papërfunduar drejtohet drejt nesh. Çfarë do të bëjmë për shqetësimin që Zoti ka për të ligjtë, ngacmuesit, njerëzit e pafituar në gjithë globin?`