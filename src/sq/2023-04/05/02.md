---
title:  'Justifikimet Tona: Frikë'
date:  29/10/2023
---

`Lexoni Nahumi 1:1; Nahumi 3:1–4; dhe 2 Mbretërve 17:5, 6; 2 Mbretërve 19:32–37. Çfarë zbulojnë këto vargje për Ninevenë dhe marrëdhënien midis Asirisë dhe Izraelit? Si mund të ketë ndikuar kjo marrëdhënie mbi vendimin e Jonës për të shkuar në Tarshish?`

Një nga arsyet që Jona mund të mos ketë dashur të shkojë në Nineve ishte frika. Asirianët ishin një armik i frikshëm, dhe Nineve shërbente si kryeqyteti i asaj mbretërie.

"Një prej qyteteve në botën e lashtë kur Izraeli ishte i ndarë, ishte Nineveh, kryeqyteti i Asirianëve... Gjatë kohës së prosperitetit të tyre të përkohshëm, Nineveh ishte qendra e krimit dhe ligësisë. Ai karakterizohej si 'një qytet gjakatar... plot gënjeshtra dhe plaçkitje'. Në gjuhën simbolike profeti Nahum i krahasoi Ninevitasit si një luan mizor i pangopur. 'Mbi kë nuk është ushtruar vazhdimisht ligësia jote?' Nahumi 3:1, 19" - Ellen G. White, Patriarkë dhe Profetë, f. 265.

Nineveh ishte një qytet madhështor. Historianët na thonë se Senakeribi e zgjeroi shumë qytetin, përfshi ndërtimin e pallatit të stërmadh në jug-perëndim, që ishte 503 me 242 metra dhe kishte të paktën 80 dhoma. Ai gjithashtu ndërtoi 18 kanale për të sjellë ujë në qytet nga një burim pothuajse 65 kilometra larg. Vetë përmasat e tij ishin marramendëse.

Por Asirianët ishin gjithashtu mizorë. Në raportimin e pushtimit të Babilonisë, Senakeribi mburrej që i kishte mbushur rrugët me kufomat e banorëve, të rinj dhe të moshuar, dhe gurët e gdhendur që janë zbuluar nga gërmimet tregojnë skenat e ushtarëve që shqyejnë viktimat. Këta nuk ishin njerëz me të cilët duhet të ngatërroheshe; nuk nguronin të përdornin dhunë dhe mizori gjithashtu ndaj atyre që nuk i pëlqenin. Në fakt, vetëm mendimi se duhej të ecte përmes turmave të njerëzve në Nineveh, duhet ta ketë bërë Jonën të dridhet nga frika.

Pavarësisht gjithë këtyre, shpesh lexojmë historinë e Jonës duke e kritikuar që lejoi frikën të mos zbatonte udhëzimet e Zotit. Ajo që nuk kuptojmë është se ne mund të bëjmë të njëjtën gjë, domethënë, të lejojmë veten të kontrollohet nga frikërat tona në vend të Zotit.

`Mendoni për ato raste kur keni ndjerë fort se Zoti po ju drejtonte të bënit diçka që, për shkak të frikës nuk keni dashur ta bëni. Çfarë mësime keni nxjerrë nga ajo eksperiencë?`