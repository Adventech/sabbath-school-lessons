---
title:  Një Themel Profetik
date:  06/11/2023
---

`Lexoni Luka 24:36 - 49. Çfarë ndodhi këtu, dhe pse kjo ishte një eksperiencë kaq e rëndësishme për apostujt?`

Është interesante se në fillim dishepujt nuk besuan nga frika. Pastaj, mbasi e panë Jezusin dhe u siguruan që në të vërtetë ishte i gjallë, nuk besonin nga gëzimi (Luka 24:41). A jeni ndjerë ndonjëherë sikur diçka është tepër e mirë për të qenë e vërtetë? Kjo ishte eksperienca e dishepujve dhe e të tjerëve në dhomën e sipërme.

Nëse Jezusi do t'i linte vetëm me këtë eksperiencë, gjithsesi, kur të largohej, besimi i tyre mund të mos zgjaste. Me kalimin e kohës fuqia e përjetimit mund të venitej; do të harronin, ose ndoshta do të fillonin ta vinin në pikëpyetje. Kështu që, Jezusi nuk u ndal vetëm t'ju tregonte plagët e Tij dhe të hante peshk para tyre. Përkundrazi, Ai iu hapi Fjalën dhe u tregoi gjithë themelin profetik për punën dhe shërbesën e Tij. Me fjalë të tjera, pavarësisht sa e madhe mund të ketë qenë eksperienca që kishin me Të, Jezusi ende dëshironte që besimi i tyre të rrënjosej tek Fjala e Perëndisë.

" 'Këto janë fjalët që unë ju thoja kur isha ende me ju: se duhet të përmbushen të gjitha gjërat që janë shkruar lidhur me mua në ligjin e Moisiut, në Profetët dhe në Psalmet' " (Luka 24:44).

Këtu, gjithashtu, gjejmë një motivim të fuqishëm për të dëshmuar, për mision: Fjala e Perëndisë. Jezusi e dinte se që të fortësonte eksperiencën e dishepujve, ata kishin nevojë të kuptonin pse Ai duhej të vdiste dhe çfarë kuptimi kishte ringjallja e Tij. Kishin nevojë të ndryshonin botëkuptimin nga një mbretëri politike dhe tokësore drejt një zgjidhjeje të madhe për mëkatin dhe fitores së Krishtit mbi vdekjen. Ungjilli ishte shumë më shumë sesa të arrihej sovraniteti politik i Izraelit. Zbulon fitoren e Krishtit mbi Satanin dhe garanton që një ditë gjithë ligësia në botë do të shkatërrohet, dhe toka do të bëhet e re, dhe Zoti do të jetë në mes të popullit të Tij. Ai "u hapi mendjen" (Luka 24:45) që të mund të kuptonin këto të vërteta, që duhej t'i ndanin me botën.

Përjetimi ynë me Jezusin nuk mund të qëndrojë pa themelin mbi Fjalën e Tij, përfshi profecitë që tregojnë historinë dhe ngjarjet, që çojnë në ardhjen e parë dhe të dytë të Krishtit. Nëse i kuptojmë fort këto të vërteta, mund të jemi gati dhe të motivuar për mision.

`Sa të bindur jeni në profecitë që ju drejtojnë tek Krishti, si për ardhjen e Tij të parë ashtu dhe ardhjen e dytë? Veçanërisht në ditët e fundit, pse duhet të rrënjosemi në Fjalën e Perëndisë, përfshi profecitë, dhe pse kuptimi i tyre është kaq thelbësor, veçanërisht për misionin?`