---
title:  Të Ndajmë Lajmin e Mirë
date:  05/11/2023
---

`Lexoni Luka 24:1 - 12. Cila ishte përgjigjja e atyre, që dëgjuan për Krishtin e ringjallur?`

Herët të Dielën në mëngjes, mbas vdekjes së Jezusit, Luka thotë se disa gra shkuan tek varri. Kishin me vete vajra erëmirë, kështu që me shumë gjasa do t'i përdornin për trupin e Jezusit tani që Sabati kishte përfunduar. Duke menduar se do të gjenin një varr të mbyllur, ato u shokuan kur vunë re se varri ishte bosh. Pa ditur çfarë të bënin, u frikësuan kur iu shfaqën dy burra me rroba të shndritshme. Megjithatë, ata kishin një mesazh për to. Duke ju kujtuar fjalët e Jezusit, ju thanë grave se Jezusi në fakt ishte ringjallur, ashtu siç kishte thënë. Të gëzuara tej mase nga lajmi, ato u kthyen me nxitim tek dishepujt dhe shumë prej ndjekësve të Jezusit që qëndronin bashkë dhe ju thanë atë që kishin parë dhe dëgjuar, sepse nuk e mbanin dot gëzimin. Me fjalë të tjera, po ndanin me të tjerët atë që kishin mësuar për Krishtin.

A mund të imagjinoni sesi mund të jenë ndjerë gratë? Sapo kishin përjetuar diçka të mahnitshme, një gjë që me siguri i la të mahnitura, por dishepujt e quajtën eksperiencën e tyre "përrallë" dhe nuk ju besuan. Kështu, i paqartë nëse duhet t’u besonte grave apo jo, Pjetri shkoi me vrap tek varri për ta parë me sytë e tij.

Për Pjetrin - dhe shumë prej nesh - ka një hezitim të pranojmë diçka thjesht se na i thotë dikush. Megjithëse Pjetri i dëgjoi gratë, nuk ndau të njëjtën eksperiencë menjëherë. Në fillim, gjithçka që ai përjetoi ishte një varr bosh, dhe Luka thotë, se ai thjesht u largua "i mrekulluar me veten e tij" (Luka 24:12). Përjetimi i tij tek varri nuk ishte i njëjtë me atë të grave.

Pavarësisht përgjigjes së Pjetrit, menjëherë sapo këto gra dëgjuan lajmin në lidhje me Jezusin, donin ta ndanin me të tjerët. Çfarë motivimi më të madh mund të ketë për misionin sesa t'iu bësh të tjerëve të ditur atë që Jezusi ka bërë për ta? Çfarë motivi më të madh mund të ketë sesa të shpërndash lajmin e mirë të shpëtimit në Jezusin, e vetmja shpresë që dikush mund të ketë?

Sigurisht, kemi nevojë për një eksperiencë personale me Zotin para se të mund ta ndajmë me të tjerët. Dëshira jonë për të ndarë me të tjerët atë që duam kaq shumë duhet të jetë pjesë thelbësore e motiveve tona për mision. Në fund, nuk mund të ndajmë atë që nuk e kemi, apo jo?

`Cilat janë disa nga eksperiencat që keni pasur në lidhje me realitetin e Zotit dhe dashurisë së Tij? Pse këto momente janë kaq të çmuara për ju, dhe si ju motivojnë të fitoni të tjerët me lajmin e mirë?`