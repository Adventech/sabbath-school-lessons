---
title:  "Që Ju e Kryqëzuat"
date:  08/11/2023
---

Veprat 2 tregon derdhjen e Frymës së Shenjtë në Pentekost. Teksa ndjekësit e Jezusit luteshin, gjuhë si flakë zjarri qëndronin mbi kokat e tyre. Ata vunë re se premtimi i fuqisë së Frymës së Shenjtë u plotësua.

`Lexoni Veprat 2:1-41. Çfarë ndodhi me dishepujt si rezultat i marrjes së Frymës së Shenjtë në Pentekost?`

Dishepujt filluan të flasin në gjuhë të tjera "ashtu siç ua jepte Fryma" (Veprat 2:4). Ajo që është thelbësore këtu, është fakti se Zoti fuqizoi secilin person për benefit të jobesimtarëve. Bekimi nuk u dha vetëm për të mirën e tyre. Nuk ishte një bekim që t'i bënte të përshtatshëm për qiellin apo një bekim që i lehtësonte të bënin punë në një gjuhë të huaj. Bekimi u dha për të përmbushur misionin e Zotit për të humburit. Sot Zoti thërret secilin prej ndjekësve të Tij të përdorin dhuntitë e tyre personale për të mirën e misionit të Tij për jobesimtarët. Ne na janë dhënë dhunti: Nuk ka thirrje më të madhe për mision sesa të përdorim ato që na janë dhënë për të fituar të tjerët.

Derdhja e Frymës së Shenjtë rezultoi në pendimin e shumë njerëzve që kishin refuzuar Mesian, mbasi me siguri disa prej tyre ishin në Jeruzalem kur Ai vdiq. Mendoni për fuqinë këtu: Pjetri akuzoi disa prej tyre se kishin kryqëzuar Krishtin. Padyshim, ata kuptuan se çfarë kishin bërë dhe, të bindur thirrën: "Vëllezër, ç'duhet të bëjmë"? (Veprat 2:37).

E megjithatë, edhe ata mund të merrnin faljen. Pjetri u tha: " 'Pendohuni dhe secili nga ju le të pagëzohet në emër të Jezus Krishtit për faljen e mëkateve, dhe ju do të merrni dhuratën e Frymës së Shenjtë' " (Veprat 2:38).

Duke punuar së bashku, në harmoni me Frymën e Shenjtë dhe njëri - tjetrin, këta ndjekës të Jezusit predikuan pendesën dhe faljen e mëkateve - edhe për ata, që ishin drejtpërdrejt të përfshirë në kryqëzimin e Jezusit! Kjo është fuqia e ungjillit. Çfarë tjetër mund t'ju motivojë më shumë se kjo për mision? Ne jemi thirrur të shpërndajmë ungjillin në një botë mëkatare, të rënë, të korruptuar, plot me njerëz mëkatarë. Detyra jonë nuk është të gjykojmë; por të dëshmojmë për fuqinë shpëtuese të Jezusit.

`Pse ideja se edhe disa prej tyre, që ishin përfshirë në vdekjen e Krishtit, iu ofrua shpëtimi (1) na inkurajon për shpirtrat tanë, dhe (2) na inkurajon t’u dëshmojmë të tjerëve, pavarësisht sa të këqinj mund të duken?`