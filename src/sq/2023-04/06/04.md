---
title:  Në Pritje dhe Misioni
date:  07/11/2023
---

Luka 24 përfundon me ngjitjen e Jezusit në qiell (Luka 24:50-53). Por ky nuk është fundi i historisë. Autori, Luka, vazhdon duke shkruar librin e Veprave të Apostujve. Pak para se Jezusi të ngjitej në qiell, ju dha dishepujve një mision, një premtim, dhe udhëzime për të pritur në Jeruzalem që të marrin "fuqinë nga lart" (Luka 24:49; shiko gjithashtu Veprat 1:4-8).

Jezusi i udhëzoi dishepujt të prisnin në Jeruzalem derisa të përmbushte premtimin e Tij për të dërguar Premtimin e Atit (Frymën e Shenjtë), që do i fuqizonte për të qenë dëshmitarë në Jeruzalem, Jude, Samari dhe përtej.

`Lexoni Veprat 1:12-26. Çfarë bënin dishepujt, tashmë rreth 120 burra dhe gra, ndërkohë që po prisnin?`

Jezusi u kishte dhënë dishepujve një mision të qartë: duhet të ishin dëshmitarët e Tij në botë. Kështu që, ndërkohë që prisnin, u përgatitën për misionin e tyre në dy mënyra. Së pari, Luka thotë se vijuan të bashkuar në lutje dhe kërkesa. Nuk kishte asnjë pyetje në mendjen e tyre në lidhje me misionin që Jezusi u kishte dhënë, dhe secili prej tyre e kishte pranuar misionin. Kjo i frymëzoi të bashkohen në lutje. Luka nuk thotë se për çfarë luteshin, por është mëse i sigurt se po luteshin për mençuri, fuqi, dhe kurajo për ta përmbushur së bashku misionin. Çfarë shembulli për ne.

Gjëja e dytë që bënin teksa prisnin ishte përgatitja logjistike për misionin e tyre. Juda kishte tradhëtuar Jezusin për t’u ekzekutuar dhe më pas u vetëvra. Kjo kishte lënë një boshllëk mes të dymbëdhjetëve. Kështu që, teksa prisnin, dishepujt kërkuan drejtimin e Perëndisë dhe e zëvendësuan. Në fakt, dishepujt po organizoheshin dhe po planifikonin fillimin e misionit të tyre. Kur po merrnin këto vendime, Pjetri luajti një rol lideri. Askush nuk e sfidoi lëvizjen e tij; të gjithë shihnin në të mençurinë e Zotit. Kishte një kuptim dhe besim se Zoti po vepronte dhe lëvizte në mes tyre. Koha e tyre e pritjes nuk ishte pa aktivitet, por ishte e mbushur me veprime të qëllimshme misionare.

Teksa presim derdhjen e Frymës së Shenjtë për të na ndihmuar të përfundojmë misionin e madh të Perëndisë, duhet të bashkohemi që të inkurajojmë njëri - tjetrin (Heb. 10:24, 25), duke u lutur për Frymën e Shenjtë të Perëndisë. Gjithashtu, duhet të përshtatim veten dhe kishën tonë me prioritetet e Zotit - shpëtimin e të humburve.

`Si mund të mësoni të prisni në Zotin dhe të mos humbisni besimin ndërkohë? Gjithashtu, gjatë pritjes, si mund ta përdorni më së miri kohën tuaj, siç bënë dishepujt?`