---
title:  Për më tepër studim
date:  27/10/2023
---

"Dashuria për shpirtrat e humbur frymëzoi lutjen e Abrahamit. Ndërkohë që i neveriteshin mëkatet e atij qyteti të korruptuar, dëshironte që mëkatarët të shpëtoheshin. Interesi i tij i thellë për Sodomën tregon ankthin që duhet të ndiejmë për të papenduarin. Duhet të urrejmë mëkatin, por të kemi dhembshuri dhe dashuri për mëkatarin. Të gjithë përreth nesh janë shpirtra që shkojnë drejt shkatërrimit të pashpresë, aq të tmerrshëm sa ai që i ra Sodomës. Çdo ditë mëshirës ndaj dikujt i afrohet fundi. Çdo orë disa e kalojnë cakun e mëshirës. Dhe ku janë zërat e paralajmërimit për të bindur mëkatarin të largohet nga shkatërrimi i tyre i tmerrshëm? Ku janë duart e shtrira për t'i kthyer nga rruga e vdekjes? Ku janë ata që me përulësi dhe këmbëngulje ndërmjetësojnë me Zotin për të?

"Fryma e Abrahamit ishte fryma e Krishtit. Biri i Perëndisë është Vetë Ndërmjetësuesi i madh për mëkatarët. Ai që ka paguar çmimin e shpengimit të tyre e di vlerën e shpirtit të njeriut. Me një antagonizëm ndaj së keqes, që gjendet vetëm tek dikush i panjollosur, Krishti manifeston ndaj mëkatarit një dashuri të pafund në mirësi. Në agonitë e kryqëzimit, Vetë, duke mbartur barrën e tmerrshme të mëkateve të gjithë botës, Ai u lut për sharësit dhe vrasësit e Vet, 'At, fali; se nuk dinë se çfarë bëjnë' Luka 23:34" - Ellen G. White, Patriarkë dhe Profetë, f. 140.

"Abrahami nderohej nga kombet që e rrethonin si një princ i madhërishëm dhe një komandant i aftë dhe i mençur. Ai nuk e fiku influencën e tij tek të fqinjët. Jeta dhe karakteri i tij, në kontrast të theksuar me ata që adhurojnë idhujt, kishte një influencë domethënëse në favor të besimit të vërtetë. Besnikëria e tij ndaj Zotit ishte e palëkundur, ndërkohë që dashamirësia e tij frymëzonte konfidencë dhe miqësi dhe madhështia e tij impononte respekt dhe nderim" - Patriarkë dhe Profetë, f. 133, 134.

**Pyetje për diskutim**

`1. Çfarë shembuj të tjerë nga Shkrimet na tregojnë një individ, që përmbushi thirrjen e tij në mision? Po rasti i Gjon Pagëzorit? Do e quanit të suksesshëm?`

`2. Lexoni Zanafilla 19:30-36. Çfarë ju tregon kjo për karakterin e disa prej atyre që shpëtuan nga Sodoma?`

`3. Çfarë mësime të tjera mund të mësojmë nga shembulli i Abrahamit në lidhje me misionin dhe si kryhet ai?`

`4. Mendoni për këtë: Do e konsideronit ndërmjetësimin e Abrahamit për Sodomën dhe Gomorrën një sukses apo një dështim?`