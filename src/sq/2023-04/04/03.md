---
title:  Dashuria e Abrahamit për të Gjithë
date:  23/10/2023
---

`Lexoni Zanafilla 18:16-33. Si e ushtroi Abrahami cilësinë e madhe të dashurisë për gjithë njerëzit pa dallim fisi, race, ose populli?`

Cilësia e dytë e Abrahamit tek Zanafilla 18 ishte dashuria e tij për njerëzit, madje edhe për ata që nuk i njihte personalisht. Ky është një mësim i mirë për të gjithë ne. Njerëzit e Sodomës dhe Gomorrës ishin mëkatarë, shumë të distancuar nga vlerat e tij, por zemra e tij ishte plot me dashuri për këdo pa dallim race, gjinie, gjuhe, apo feje.

Zoti, pra, i zbulon Abrahamit vendimin e Tij për të shkatërruar qytetet e Sodomës dhe Gomorrës. "Dhe Zoti tha: 'Me qenë se britma, që ngrihet nga Sodoma dhe Gomorra është e madhe dhe, me qenë se mëkati i tyre është shumë i rëndë, unë do të zbres për të parë nëse kanë bërë me të vërtetë sipas britmës që ka arritur tek unë. Në rast të kundërt, do ta mësoj" (Zan. 18:20, 21).

Me shumë përulësi dhe respekt, Abrahami i paraqit Zotit kërkesën e tij: "Mos e bëj këtë gjë, të shkaktosh vdekjen e të drejtit bashkë me atë të të paudhit, kështu që i drejti të trajtohet si i paudhi! Larg teje një mendim i tillë! Gjykatësi i tërë tokës a nuk ka për të bërë drejtësi?" (Zan. 18:25).

Përmes dashurisë së tij, Abrahami shpresoi të shpëtonte gjithë njerëzit në këto qytete, jo vetëm të drejtët. Me siguri, Abrahami e dinte sesa të liq dhe të këqinj ishin njerëzit që jetonin atje. Kush e di se çfarë historish mund të ketë dëgjuar në lidhje me ata njerëz dhe praktikat e tyre. Dhe nga ajo që dimë për ta, siç del në kapitullin tjetër, në historinë e Lotit dhe turmën jashtë shtëpisë së tij (shiko Zan. 19:1-11), ata ishin vërtet njerëz shumë të liq.

Megjithatë Abrahami, duke e njohur vetë dashurinë e Zotit, ndërmjetësoi për ta. Abrahami e dinte se qeniet njerëzore mund të kthehen gjithmonë tek Zoti në pendesë. Për Abrahamin, shpëtimi i banorëve të këtyre qyteteve do ju jepte një shans për t’u penduar.

Në fund, Abrahami e bazoi kërkesën e tij tek ajo që njihte personalisht për dashurinë e Zotit ndaj njerëzve. Ai vetë kishte një dashuri të madhe për mëkatarët dhe e dinte se, për aq kohë sa ka jetë ka shpresë për t’u shpëtuar.

`Pse është kaq e rëndësishme lutja e ndërmjetësimit në jetën tonë të lutjes? Si na ndihmon lutja për të tjerët të rritemi shpirtërisht dhe të përjetojmë më tepër realitetin e dashurisë së Perëndisë për mëkatarët?`