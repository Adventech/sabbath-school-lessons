---
title:  Fryma Lutëse e Abrahamit
date:  24/10/2023
---

`Lexoni Zanafilla 18:23-32 dhe Jakobi 5:16. Çfarë duhet të na mësojë kjo për fuqinë e lutjes ndërmjetësuese?`

Dialogu përmes Abrahamit dhe Zotit është një lloj lutjeje ndërmjetësuese. Abrahami paraqitet në këtë kapitull si një ndërmjetësues para Zotit për njerëzit e Sodomës dhe Gomorrës. Ai ndërmjetësonte për ta; pra, po vepronte në një farë mënyre si një tip ose simbol i Jezusit si Ndërmjetësi ynë para Atit. Misioni ynë sot do të dalë me sukses vetëm nëse vazhdojmë me këto lloj lutjesh.

Abrahami kishte mësuar t’i donte banorët e Sodomës, Gomorrës, dhe të qyteteve të tjera përreth. Prandaj lutja e tij ishte e sinqertë. Ai tashmë kishte luftuar kundër disa mbretërve, që kishin mposhtur mbretërit e Sodomës dhe Gomorrës. Mbas fitores së Abrahamit, Bera, Mbreti i Sodomës, erdhi të takonte Abrahamin me Melkizedekun. Bera i kërkoi që populli i tij të kthehej në shtëpi: " 'Nëm personat dhe merr për vete pasuritë' " (Zan. 14:21). Kjo tregon dashurinë e këtij mbreti ndaj popullit të tij. Meqenëse një nga karakteristikat e mëdha të Abrahamit ishte dashuria, ai i deshi mbretërit e Sodomës dhe Gomorrës, dhe u lut për ta dhe popullin e tyre. "Dashuria për shpirtrat e përhumbur ishte frymëzimi i lutjes së Abrahamit" - Ellen G. White, Patriarkë dhe Profetë, f. 140.

Abrahami ushtroi përulësi dhe këmbëngulje në lutjet e tij. Menjëherë sapo Zoti pranoi kërkesën e parë, që të shpëtojë qytetin për aq kohë sa në të banojnë 50 njerëz të drejtë, ai vazhdon me ndërmjetësimin e tij.

Misioni ynë nuk mund të ketë sukses pa lutje, lutjen ndërmjetësuese. Mbasi takon dikë, mbasi bëjmë një predikim apo studim Biblik, duhet të lutemi për njerëzit që kemi kontaktuar. Zoti i dëgjon këto lutje për të prekur zemrat e njerëzve që kemi kontaktuar. Nuk janë fjalët tona apo elokuenca, që do të konvertojë miqtë apo të njohurit tanë - është Fryma e Shenjtë. Për këtë arsye në çfarëdo misioni që të jemi përfshirë, duhet të lutemi individualisht për çdo person.

`Lexoni Romakët 8:34 dhe Hebrenjtë 7:25. Çfarë na tregojnë në lidhje me atë që Jezusi bën për ne, dhe si mund të na ndihmojë kjo të kuptojmë më mirë rolin tonë si ndërmjetësues për të tjerët?`