---
title:  Misioni i Abrahamit
date:  25/10/2023
---

`Lexoni Zanafilla 19:1-29. Cili ishte rezultati i frymës mikpritëse, dashurisë dhe lutjes së Abrahamit?`

Teksti na jep një indicie interesante për pozitën e Lotit në qytetin e Sodomës: "Loti qëndronte ulur në portat e Sodomës" (Zan. 19:1). Kjo do të thotë se ishte një personazh kryesor në qytet, me siguri një oficer publik, sepse ulja në portat ishte një privilegj i oficerëve, gjykatësve, dhe mbretërve (2 Sam. 19:8, Jer. 38:7, Ruthi 4:1).

Zanafilla 19 është pothuajse paralel me kapitullin 18 dhe historinë e engjëjve me Abrahamin. Abrahami dhe Loti ishin ulur të dy në hyrjen ose tek porta (Zan. 18:1, Zan. 19:1); Abrahami dhe Loti që të dy ftonin të huajt të qëndronin me ta (Zan. 18:3, 4; Zan. 19:2); Abrahami dhe Loti që të dy përgatitën ushqim për mysafirët e tyre (Zan. 18:4-8, Zan. 19:3). Sado gabime të ketë pasur, Loti kishte disa karakteristika të mira.

"Atëherë Zoti bëri që nga qielli të binte squfur dhe zjarr mbi Sodomën dhe Gomorrën, nga ana e Zotit. Kështu ai shkatërroi ato qytete, tërë fushën, tërë banorët e qytetit e gjithçka mbinte mbi tokën" (Zan. 19:24, 25).

Nuk e dimë sesa njerëz jetonin në qytetet e Sodomës dhe Gomorrës gjatë kohës së kësaj historie, por mes këtyre mijëra njerëzve vetëm katër prej tyre u larguan nga qyteti, dhe vetëm tre u shpëtuan. E njëjta gjë me përmbytjen te Zanafilla. Nuk e dimë sesa banorë kishte atëherë, por dimë se shumica prej tyre nuk shpëtuan.

Numri i pakët i banorëve të Sodomës, që u shpëtuan ndikon tek misioni ynë: jo të gjithë do të shpëtohen. Do të dëshironim që të gjithë të pranojnë Jezusin dhe planin e Tij të shpëtimit, por çdo person ka vullnet të lirë. Detyra jonë është të ftojmë sa më shumë njerëz të mundim që të zgjedhin Jezusin. Ndërkohë që bëjmë misionin tonë, Zoti na asiston përmes Frymës së Shenjtë, por asnjëherë nuk do të shkojë kundër vullnetit të ndokujt. Vullneti i lirë do të thotë, në fund të fundit, sado të bëjmë, sado të lutemi, shpëtimi është një zgjedhje individuale.

`Si mund të mësojmë që të mos dekurajohemi nëse nuk shohim rezultatet që duam kur bëjmë mision?`