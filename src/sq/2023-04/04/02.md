---
title:  Dhuntia e Mikpritjes
date:  22/10/2023
---

`Lexoni Zanafillën 18:1-15. Çfarë elementë të mikpritjes shfaqen në përgjigjen e Abrahamit ndaj mysafirëve të tij?`

Abrahami ishte ulur në hyrje të çadrës së tij në mes të ditës. Kjo sjellje ishte e pazakontë. Në atë orë të një dite gjatë verës, kur dielli është në kulmin e vet, çdokush kërkon të gjejë hije dhe një fllad të freskët. Por, ndoshta, Abrahami po duronte vapën në mënyrë që të ndihmonte ndokënd që mund të kalonte andej?

Teksa ishte atje, pa tre udhëtarë. Praktika e tij, me shumë gjasa, ka qenë duke iu ofruar mikpritje të huajve. Për këtë arsye iniciativa e takimit u ndërmor nga Abrahami: në tekst ai rend drejt tyre nga hyrja e çadrës së tij. Pra, dhe kjo pikë është e rëndësishme: Abrahami mori iniciativën t'i takonte para se ata të vinin tek ai.

" 'Oh, lini që të sjellin pak ujë që të mund të lani këmbët tuaja dhe çlodhuni nën këtë pemë. Unë do të shkoj të marr një copë bukë, kështu do të mund të merrni zemër. Pastaj të vazhdoni rrugën, sepse për këtë keni kaluar nga shërbyesi juaj' " (Zan. 18:4, 5).

Abrahami ishte i vetëdijshëm për misionin e tij, që të ndante me këdo njohurinë e Zotit në një botë të rrethuar nga paganizmi, idhujtaria dhe politeizmi. Siç edhe e shohim në këtë incident, rruga e tij më imediate për të përmbushur misionin e tij ishte përmes mikpritjes ndaj këtyre të huajve, që dukeshin se u shfaqën krejt papritur.

Ndërkohë, njerëzit e shumtë të Abrahamit ishin më shumë se një mijë shpirtra, shumica e tyre kryefamiljarë, dhe jo pak prej tyre sapo të konvertuar. Një popullsi e tillë kishte nevojë për një dorë të fortë. Nuk do mjaftonin metodat e buta e të dobëta... Influenca e Abrahamit shkonte përtej njerëzve të tij. Kudo ku e ngrinte çadrën, ngrinte afër saj altarin e kurbanit dhe adhurimit. Kur çadra do të hiqej, altari ngelej; dhe shumë Kanaanitë, që endeshin dhe që e kishin njohur Zotin nga jeta e Abrahamit, shërbëtorit të Tij, shkonin tek altari për të ofruar sakrificën e tyre ndaj Jehovait" - Ellen. G. White, Education, f. 187.

Që nga fillimi, ky njeri e kuptoi se Zoti e kishte thirrur për mision, dhe se rruga e tij drejt Tokës së Premtuar nuk ishte për pushime, por që të bekonte të tjerët përreth tij, dhe përmes farës së tij, gjithë botën.

`Çfarë parime të shembullit mikpritës të Abrahamit mund të imitoni në jetën tuaj?`