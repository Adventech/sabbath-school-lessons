### Mjaft fole dhe Fillo të Bësh Diçka!

Vite më parë, një nga revistat tona Adventiste botoi një shëmbëlltyrë në lidhje me një moçal të tmerrshëm. Teksa njerëzit kalonin në rrugën përmes tij, shpesh binin dhe mbyteshin. Të bërtiturat e tyre mund të dëgjoheshin deri në fshatin afër. Ishte e tmerrshme.

Njerëzit u mblodhën në një këshill të fshatit. Në fakt, kishin shumë të tillë. U paraqitën teori dhe teza të ndryshme, që analizonin shkakun dhe, ndonjëherë propozonin ndonjë zgjidhje. Por asnjë gjë nuk u bë kurrë, përveçse takimeve dhe diskutimeve. Me kalimin e viteve, diskutimet vazhdonin. Njerëzit shkruan doktoratura për këtë temë. U ftuan pedagogë të mbanin leksione për të. U ngritën fonde që të siguronin vaktet për ata, që sakrifikuan kaq shumë orë për të ndjekur këto takime. Më vonë, u ngritën fonde për të ndërtuar një sallë takimi në mënyrë që të bërtiturat e atyre që vdisnin në moçal të mos shqetësonin diskutimet e vazhdueshme. Por asnjë nuk bëri gjë për të ndihmuar ata, që ishin në vështirësi. Dhe askush nuk bëri gjë për të ndaluar njerëz të tjerë të përpiheshin nga moçali. Vetëm vazhduan bisedimet.

Kisha në tërësi dhe Shkolla e Sabatit në veçanti nuk duhet të jenë si banorët e këtij fshati. Ne kënaqemi kur mblidhemi bashkë për t’u lutur, menduar, ndarë dhe diskutuar. Por duam të shkojmë përtej kësaj dhe, në fakt të bëjmë diçka për ata që na rrethojnë. Duam të sjellim një ndryshim në komunitetet tona dhe në botën përreth. Duam që puna të mbarojë dhe duam që Jezusi të kthehet.

Ky tremujor i Shkollës së Sabatit, Udhëzuesi i Studimit për të Rriturit, është shkruar për të fokusuar vëmendjen tek të bërit diçka atje jashtë. Do të shqyrtojmë shumë histori të mrekullueshme të Biblës. Do të lexojmë për eksperiencat dhe ilustrimet ngazëlluese. Do të mësojmë për resurset e disponueshme, që mund të na ndihmojnë për të arritur të afërmit tanë, (veçanërisht ata, që nuk kanë një prejardhje të Krishterë). Por këto do të jenë vetëm mënyra për të na ilustruar dhe motivuar. Fokusi i vërtetë, në zemër të çdo mësimi do të ndahet të Enjten e çdo jave - një sfidë për të dalë dhe për të bërë diçka.

Do të ndajmë hollësi teologjike dhe do të japim vegla dhe ide me të cilat mund të punoni. Dhe çdo pjesë e ditës së mësimit të ditës së Enjte do të shfaqë një progres të kujdesshëm të sfidave. Do fillojë me atë që është e lehtë. Dhe në vijim të tremujorit, do të ketë rritje të vogla (dhe jo aq të vogla) të sfidave. Qëllimi është që secili prej nesh të marrë sfidën, të lutet që Fryma e Shenjtë ta drejtojë, të aplikojë atë që ka mësuar, dhe të kalojë disa minuta në javën në vijim të flasë sesi shkoi si eksperiencë. Ky nuk është rasti për mburrje, por një kohë për të ndarë me njëri - tjetrin - atë që shkoi mirë si dhe atë që nuk shkoi aq mirë. Teksa ndajmë me grupin do të gjenerojmë ide. Kështu do të rritet lista e lutjeve (personale dhe kolektive). 

Në fund është dëshira jonë që ky tremujor të mbahet mend jo për mendimet, historitë, apo konceptet e thella teologjike. Ato mund të jenë prezente - dhe në masë. Por dëshira jonë është të mund ta kujtojmë këtë tremujor si një kohë kur Fryma e Shenjtë mori përpjekjet tona të përulura dhe bëri mrekulli në mision për të nderuar emrin e Tij.

Global Mission Centers u themeluan në fillim nga Konferenca e Përgjithshme në vitin 1980. Ato veprojnë nën drejtimin e General Conference Office of Adventist Mission. Aktualisht ka gjashtë qendra. Qëllimi i tyre është të ndihmojnë kishën që të fillojë me më shumë rendiment grupe të reja besimtarësh në vendet kryesisht, që nuk janë të Krishtera.

_Në kohën e këtij botimi, drejtorët e këtyre qendrave (Petras Bahadur, Richard Elofer, Kleber Gonçalves, Clifmond Shameerudeen, Doug Venn, Amy Whitsett, Greg Whitsett), të asistuar nga Gary Krause (drejtor i Adventist Mission), Homer Trecartin (ish drejtor i Global Mission Centers) dhe Jeff Scoggins (drejtor i planifikimit Global Mission), kanë shkruar këtë Udhëzues të Studimit Biblik për të Rritur. Për më tepër informacion, na vizitoni në www.GlobalMissionCenters.org_