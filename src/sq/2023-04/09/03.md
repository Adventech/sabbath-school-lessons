---
title:  Naamani
date:  27/11/2023
---

Krishti vdiq për të gjithë, pavarësisht prejardhjes së tyre, pasurisë, etnisë, apo statusit. Zoti pa pushim e tërheq njerëzimin drejt Vetes, përfshi edhe ata individë, që klasifikohen mes pushtetarëve që nuk janë të Krishterë (shiko Ellen G. White, Veprat e Apostujve, f. 416).

`Lexoni 2 Mbretërve 5:1-19. Çfarë mund të nxjerrim nga kjo histori në lidhje me fitimin e njerëzve për Zotin? `

Tek 2 Mbretërve 5:17-19, Naamani i bëri Zotit dy kërkesa të pazakonta, mbasi Zoti e shëroi nga lebra. Së pari, kërkoi të marrë një tokë sa mund të mbajnë dy mushka me qëllim që të adhuronte Perëndinë e gjallë. Ai thotë, "Sepse shërbëtori yt nuk do t'u ofrojë më olokauste as flijime perëndive të tjera, por vetëm Zotit" (2 Mbretërve 5:17). Megjithëse Naamani tashmë është një besimtar në Zotin e vetëm të vërtetë, kërkesa e tij e parë tregon se influencat pagane gjenin ende vend deri diku tek të menduarit e tij. Komandanti Sirian e konsideronte Zotin e Izraelit si një hyjni, që duhet të nderohet në vendin e vet. Megjithëse Naamani e pranoi realitetin se nuk ka Perëndi tjetër përveçse Zotit të Izraelit, nuk e kishte çliruar plotësisht veten nga nocioni se Zoti ishte i lidhur në një farë mënyre me tokën e Izraelit. Kështu, në vendin e vet dëshironte të adhuronte Zotin në tokën Izraelite.

Kërkesa e dytë e Naamanit tregon sinqeritetin e besimit të tij. Ndërkohë që kishte vendosur t'i shërbente Zotit të qiellit, kuptoi se praktika e një gjëje të tillë në vendin e tij plot idhujtari nuk do të ishte e lehtë. Për më tepër, mbreti i Sirisë ende adhuronte zotin Rimon, dhe në këtë post Naamani do shërbente si roje e mbretit. Ndërkohë që Naamani nuk kishte qëllim të braktiste detyrën e tij ndaj mbretit tokësor, nuk donte të dukej se i përulej në adhurim Rimonit. Duke ia dorëzuar zemrën e tij Zotit, Naamani nuk donte te kishte asnjë koncension me idhujtarinë, duke adhuruar zot pagan. As nuk donte t'i shkonte fjala Eliseut se po bënte një gjë të tillë.

Eliseu iu përgjigj kërkesës së Naamanit, duke thënë "Shko në paqe" (2 Mbretërve 5:19). "Këto fjalë nuk duhet të mendohen sikur shprehin aprovimin apo mos aprovimin e kërkesave të Naamanit. Ai duhej të shkonte në paqe, jo me dyshime apo pasiguri. Zoti kishte qenë i mirë me të, dhe do të gjente lumturi dhe paqe në njohurinë dhe adhurimin e Perëndisë. Naamani ishte një i sapokonvertuar, një njeri me vetëdije që do të rritej në forcë dhe mençuri, nëse do kapej fort mbas besimit të ri që gjeti. Zoti i drejton të sapokonvertuarit hap mbas hapi, dhe e di momentin e përshtatshëm kur të bëjë thirrje për një reformë në një çështje të caktuar. Ky parim duhet të jetë gjithmonë në mendjen e atyre, që punojnë për shpëtimin e shpirtrave" - The SDA Bible Commentary, vol. 2, f. 878.

`Çfarë mësimesh duhet të nxjerrim nga kjo histori në lidhje me imponimin e nxituar të njerëzve, veçanërisht të atyre që vijnë nga një prejardhje jo e Krishterë?`