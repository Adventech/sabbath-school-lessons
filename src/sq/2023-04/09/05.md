---
title:  Misioni ndaj të Pasurve
date:  29/11/2023
---

`Lexoni Mateu 19:16-22. Çfarë mësime mund të nxjerrim nga kjo histori, ku në kontrast nga Nikodemi, një person nuk e pranon Jezusin?`

Ndërveprimi i Jezusit me djaloshin pasanik tregon sesa robëruese mund të bëhet pasuria. Shikoni këto fjalë: "Dhe po jua përsëris: Është më lehtë të kalojë deveja nga vrima e gjilpërës, se sa i pasuri të hyjë në mbretërinë e Perëndisë''(Mat. 19:24). Kjo, sigurisht nuk do të thotë se i pasuri nuk mund të shpëtohet, por vetëm që, nëse këta njerëz nuk bëjnë kujdes, pasuritë e tyre mund të jenë vërtet një pengesë për shpëtimin.

Në fund, i pasuri dhe i varfëri përballen me të njëjtin fat: varrin. Kjo do të thotë se të pasurit kanë nevojë të dëshpëruar për t’u shpëtuar si çdokush tjetër. Paraja mund të blejë çdo gjë, por nuk të shpëton nga vdekja. Ky shpëtim vjen vetëm si një dhuratë, e ofruar falas nga Jezusi për këdo, që e pranon me besim. " 'Unë jam ringjallja dhe jeta. Ai që beson tek Unë, edhe sikur të vdesë, do të jetojë' "(Gjoni 11:25).

`Lexoni Luka 19:1-10. Ku qëndronte ndryshimi në këtë histori, në kontrast me atë të të riut pasanik?`

Zakeu iu përgjigj Jezusit në një mënyrë që, fatkeqësisht, i riu pasanik nuk e bëri. Vini re, Jezusi nuk i tha Zakeut të shiste ato që kishte dhe t’ua jepte të varfërve, ashtu siç ia kërkoi të riut pasanik. Jezusi duhet ta ketë ditur sesa i lidhur ka qenë i riu pasanik me paratë e veta, prandaj Jezusi i tha të bënte atë gjë. Ndryshe nga ai, megjithëse nuk dimë çdo fjalë të Jezusit kur ishte në shtëpinë e Zakeut, është e qartë se ai u bind nga Jezusi dhe e dinte se duhej të bënte disa ndryshime në jetën e tij, veçanërisht në lidhje me pasurinë e vet.

`" 'Ç'përfitim ka njeriu nëse fiton gjithë botën dhe pastaj e humb shpirtin e vet? Ose çfarë do të japë njeriu si shkëmbim të shpirtit të vet?' "(Mat. 16:26). Çfarë duhet të na mësojnë këto fjalë?`