---
title:  Nebukadnetsari
date:  26/11/2023
---

Si Adventistë të Ditës së Shtatë ne besojmë në atë që njihet si "shlyerje e pakufizuar". Kjo do të thotë se, ndryshe nga disa të Krishterë, ne besojmë se vdekja e Krishtit ishte për gjithë njerëzimin, jo vetëm për një grup të veçantë të atyre, që ishin paracaktuar nga Zoti për t’u shpëtuar. Për shkak se Zoti "dëshiron që gjithë njerëzit të shpëtohen dhe t'ia arrijnë njohjes të së vërtetës" (1 Tim. 2:4), Jezusi ofroi Veten si një flijim "për mëkatet tona; dhe jo vetëm për tonat, por edhe për ato të të gjithë botës" (1 Gjonit 2:2). Prandaj të gjithë u zgjodhën "në Të përpara se të themelohej bota" (Ef. 1:4), edhe, megjithëse jo çdokush e pranon Atë. Prandaj, gjithashtu gjejmë histori në Bibël për lloj - lloj njerëzish që fitohen nga Zoti.

`Lexoni Danieli 4. Çfarë i ndodhi mbretit këtu dhe çfarë na tregon kjo për shpëtimin që iu ofrua një prej njerëzve më të pushtetshëm të botës?`

Një shembull mbresëlënës në Bibël në lidhje me faktin se Zoti i shtrin dorën jobesimtarëve në pushtet është historia e Nebukadnetsarit. Gjykimi i Zotit ra mbi të në një mënyrë të ngjashme si me disa nga mbretërit e Izraelit (shiko për shembull, 2 Kron. 32:25, 26; 1 Mbretërve 14:21-31; 1 Samuelit 28). Historia biblike e Nebukadnetsarit, që i erdhën mendtë dhe pranoi Zotin Krijues, tregon se Perëndia kujdeset për të pasurit dhe pushtetarët, ashtu si dhe për të dobëtin dhe nevojtarin. Në vargun 37, njeriu më i pushtetshëm në tokë deklaroi, "Tani, unë Nebukadnetsari lëvdoj, lartësoj dhe përlëvdoj Mbretin e qiellit, sepse të gjitha veprat e tij janë të vërteta dhe rrugët e tij janë drejtësi;  Ai ka pushtet të poshtërojë ata që ecin me kryelartësi" (Dan. 4:37). Sikur gjithë të pasurit dhe pushtetarët dhe mendjemëdhenjtë mes nesh qenieve të vdekshme ta kuptonin këtë të vërtetë!

Çfarë mund të mësojmë nga kjo histori? Së pari, Zoti përdor besimtarët e devotshëm, siç ishte Danieli, si një urë lidhëse për të fituar jobesimtarët me pushtet. Së dyti, Zoti mund të ndërhyjë drejtpërdrejt në procesin e dëshmimit në mënyrë që të fitojë pushtetarët jobesimtarë. Nebukadnetsari u përul nga Zoti për shkak se ishte krenar dhe arrogant. Megjithëse kjo ishte një histori shumë dramatike, ka shumë mënyra të tjera me të cilat mund të përulen të pasurit, pushtetarët dhe mendjemëdhenjtë.

`Edhe, megjithëse nuk jemi të pasur dhe me pushtet sipas standardeve të botës, pse duhet të kemi kujdes të shmangim atë lloj arrogance që kishte shfaqur ky mbret? Pse mund të biem lehtësisht në këtë qëndrim, megjithëse mendojmë se nuk biem?`