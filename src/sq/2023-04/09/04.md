---
title:  'T\'iu Dëshmosh të Arsimuarve: Nikodemi'
date:  28/11/2023
---

Nikodemi ishte një njeri i arsimuar. Bibla e përshkruan si një drejtues për Judenjtë (Gjoni 3:1). Jezusi iu referua si mësues i Izraelit (Gjoni 3:10). Ai kishte një kuptim të mirë të Biblës dhe një etje shpirtërore për Zotin. Nga perspektiva njerëzore, mund të jetë dukur sikur ishte një ndjekës i Zotit. Ai mbante të gjitha urdhërimet, dhe ishte një drejtues i respektuar në mes të Judenjve. Ishte i pushtetshëm dhe i pasur. Shumë i shihnin këto shenja sikur Zoti e kishte bekuar. Megjithatë, del se pamja sipërfaqësore ishte e cekët.

`Lexoni Gjoni 3:1-12. Çfarë tregon kjo histori për nevojat shpirtërore të Nikodemit dhe si i adresoi ato Jezusi menjëherë?`

Kur Nikodemi erdhi tek Jezusi u përpoq të ruajë fasadën, status kuonë. Por Zoti e njihte zemrën e tij. Në të njëjtën mënyrë, Zoti i njeh zemrat dhe nevojat e gjithë të pasurve dhe pushtetarëve, pavarësisht prejardhjes së tyre. Nikodemi erdhi tek Jezusi, sepse mësimet e Jezusit e kishin bindur. Krenaria e pengonte të rrëfente haptazi Jezus Krishtin si Zot, por ajo natë e ndryshoi përgjithmonë. Edhe mbas bindjes së tij se Jezusi ishte i dërguari i Perëndisë, ai ende nuk e pranoi hapur se ishte një ndjekës i Jezus Krishtit.

`Lexoni Gjoni 7:43-52 dhe Gjoni 19:39. Çfarë na tregojnë këto tekste për Nikodemin dhe Jezusin?`

Në këto vargje mund të shohim se Nikodemi ishte ndikuar shumë nga Jezusi. Ai u përpoq ta mbronte kur Jezusi ishte gjallë dhe pastaj ta nderonte mbas vdekjes së Tij. Pa dyshim, Jezusi e kishte fituar Nikodemin, i cili edhe në njohurinë dhe mençurinë e tij të krekosur, kishte nevojë për Shpëtimtarin, ashtu si dhe ne.

`Pse duhet të kemi kujdes nga të menduarit se, për shkak se "kemi të vërtetën" (që në fakt e kemi), kjo e vërtetë dhe njohuri në vetvete nuk mjafton të na shpëtojë? Sa shpirtra do të humbasin, që kanë pasur më shumë njohuri, madje dhe mesazhin e tre engjëjve?`