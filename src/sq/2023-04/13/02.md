---
title:  'Zbulesa: Misioni i Zotit në Ditët e Fundit'
date:  24/12/2023
---

Rreshtat hapës të Zbulesës tregojnë se ky libër është i fokusuar në misionin e Zotit.

`Lexoni Zbulesa 1:1-7. Çfarë evidenca shikoni që Zbulesa është e fokusuar në misionin e Zotit në ditët e fundit?`

Mbasi zbulon në vargjet e para se Jezusi është burimi dhe fokusi i Zbulesës, Zbulesa 1:4, 5 aludon për të tre personat e Hyjnisë, që punojnë së bashku për të shpëtuar qeniet njerëzore. Ati është i përjetshmi, që ishte dhe është dhe do të vijë. Fryma e Shenjtë, që punon fuqishëm mes kishave të shekullit të parë, përmendet me emër. Pastaj Gjoni kujton statusin e Jezus Krishtit - "dëshmitari besnik", "i parëlinduri nga të vdekurit" (Zb. 1:5), që zotëron të drejtën ligjore të këtij planeti. Përpjekja e Satanit për ta përdorur këtë tokë për të vendosur mbretërinë e tij ka marrë fund. Për më tepër në fitoren e Zotit mbi Satanin, gjaku i derdhur i Krijuesit tonë lan fajin dhe turpin tonë.

`Lexoni Zbulesa 1:6 dhe 1 Pjetrit 2:9. Çfarë simbolizojnë titujt e përdorur në këto vargje për të shpenguarit?`

Fokusi i misionit të Zotit nuk është thjesht të tërheqë njerëzit e humbur drejt sigurisë. Shpëtimi i Zotit ofron një status të ri dhe të nderuar, sepse imazhi i Perëndisë restaurohet në ne. Të shpenguarit bëhen mbretërorë (mbretër), sepse kanë lidhje gjaku me Mbretin e universit përmes gjakut të derdhur të Jezusit. Tani, si anëtarë të familjes mbretërore, bashkohemi me misionin e familjes mbretërore për shpëtimin e njerëzve. Kjo na bën priftërinj!

Krishti ka vendosur kishën e Tij si një "mbretëri" dhe individët e saj si "priftërinj". Të jesh një pjesëtar i mbretërisë do të thotë të jesh një prift.

Tek Zbulesa 1:7, gjejmë urgjencën e misionit: Jezusi po vjen dhe kombet do të vajtojnë, sepse janë të humbur. Zoti dëshiron të fitojë ata që janë larguar nga Ai.

Libri i Zbulesës hapet pra, me misionin e Zotit për qeniet njerëzore.

`Jo vetëm që jemi krijuar nga Zoti, por jemi shpenguar nga Ai, dhe kjo me një kosto të mahnitshme. Pse kjo e vërtetë duhet të na japë shumë shpresë, pavarësisht situatës ku gjendemi?`