---
title:  Mesazhi i Tre Engjëjve dhe Misioni
date:  25/12/2023
---

Libri i Zbulesës na jep një prezantim të fuqishëm dhe grafik të konfliktit të madh, që ndoshta spikat më tepër tek Zbulesa 12:12: " 'Prandaj gëzohuni, o qiej, dhe ju që rrini në ta.  Mjerë ju banorë të tokës e të detit, sepse zbriti djalli drejt jush duke pasur zemërim të madh, duke ditur se ka pak kohë' ". Është e vështirë të imagjinosh sesi dikush mund të kuptojë Shkrimet pa marrë parasysh motivin e konfliktit të madh, që do të arrijë kulmin në ditët e fundit.

`Lexoni Zbulesa 14:6-12. Çfarë na përshkruhet këtu, dhe çfarë lidhje kanë këto vargje me misionin dhe mesazhin tonë?`

Në qendër të misionit të Perëndisë është mesazhi i Zotit: ungjilli. Mesazhi, në kuptimin e vërtetë të fjalës, është misioni. Bota ka nevojë të paralajmërohet në lidhje me atë që po vjen dhe çdo person do të detyrohet të bëjë një zgjedhje, një zgjedhje qoftë për jetën apo për vdekjen.

`" 'Kush nuk është me mua, është kundër meje dhe kush nuk mbledh me mua, shpërndan' " (Luka 11:23). Çfarë thotë këtu Jezusi, që ka lidhje direkte me misionin tonë?`

Mesazhi i tre engjëjve tek Zbulesa 14 përbën thelbin, zemrën e asaj për të cilën ne Adventistët e Ditës së Shtatë jemi thirrur për t'i shpallur botës. Në qendër të saj janë dy tema: "ungjilli i përjetshëm" (Zb. 14:6) dhe adhurimi i Krijuesit. Këto dy tema shfaqen në përshkrimin e shenjtorëve: "Këtu është qëndrueshmëria e shenjtorëve; këtu janë ata që zbatojnë urdhërimet e Perëndisë dhe besimin e Jezusit" (Zb. 14:12). Pavarësisht çfarë tjetër mund të bëjmë - gjithë të mirat, duke ndihmuar njerëzit - nuk duhet asnjëherë të humbasim nga sytë thirrjen tonë të veçantë dhe misionin, që është t'i shpallim një bote të humbur shpresën e gjetur në "ungjillin e përjetshëm", si dhe ta paralajmërojmë botën në lidhje me atë që do të vijë një ditë.

`" 'Ai që nuk është me Mua është kundër Meje' " (Luka 11:23). Si i kuptoni ato që thotë Jezusi këtu? Pse këto fjalë duhet të na shtyjnë të shqyrtojmë zemrat tona?`