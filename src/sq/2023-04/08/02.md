---
title:  Besimi i Miqve
date:  19/11/2023
---

Një histori e fuqishme në Ungjijtë tregon se çfarë hoqën disa burra në mënyrë që të sillnin një person nevojtar, me shumë gjasa një mik, tek Jezusi. Mund të mësojmë nga ajo që ndodhi këtu në lidhje me atë që nevojitet ndonjëherë për të ndihmuar të tjerët.

`Lexoni Luka 5:17-26 (shikoni gjithashtu Mat. 9:1-8, Marku 2:3-12). Cilat janë disa nga mësimet që mund të nxjerrim nga kjo histori në lidhje me misionin dhe shërbesën?`

Duke e sjellë tek Jezusi, këta njerëz morën përsipër të kujdesen për mikun e tyre. Zoti na thërret të jemi si miqtë e këtij njeriu - të drejtojmë nevojtarët tek Jezus Krishti. Kjo punë kërkon besim, veprim, durim dhe një vullnet, nëse nevojitet të bëjmë edhe hapa shtesë. Burrat erdhën tek Jezusi, por hasën pengesa. Nuk mund ta sillnin mikun e tyre të pandihmë tek Jezusi përmes mënyrave tradicionale. Ata nuk u dorëzuan; përkundrazi gjetën një mënyrë inovative për ta sjellë atë tek Jezus Krishti. Duke e futur nga çatia! Megjithatë, sipas Lukës, Jezusi e aprovoi metodën që përdorën (shiko Luka 5:20).

Dëshira e Jezusit për ne është të sjellim miqtë tanë të pashpresë tek Ai. Bibla i referohet Jezusit si Doktori i Madh, që dëshiron të falë dhe të shërojë ata që vuajnë, kushdo qofshin.

Ellen G. White na sfidon të ndihmojmë nevojtarët: "Mos prisni t'ju tregojnë se çfarë duhet të bëni. Hapni sytë tuaj dhe shikoni kë keni përreth; njihuni me nevojtarët, të shtypurit. Mos u fshihni nga ta, dhe mos u përpiqni të injoroni nevojat e tyre. Kush jep provat e përmendura tek Jakobi, të ketë një fe të pastër, të panjollosur nga egoizmi apo korrupsioni? Cilët janë të shqetësuar që të bëjnë gjithçka munden për të ndihmuar në planin e madh të shpëtimit?" - Testimonies for the Church, vol. 2, f. 29.

Vetë Jezusi tregon sesi të ndihmojmë nevojtarin dhe na thërret të bëjmë të njëjtën gjë. Së pari, të bëhemi miqtë e tyre; pastaj të mësojmë për nevojat që kanë; dhe në fund, t’i drejtojmë tek Jezusi, që është i Vetmi që mund t'i ndihmojë. Kjo është ajo që bënë këta njerëz në këtë histori; ne kemi nevojë të bëjmë të njëjtën gjë, pavarësisht situatës ku gjendemi. Ndihmoni t'i drejtoni njerëzit tek i vetmi që mund t'i shpëtojë: Jezusi.

`Kush përreth jush tani ka nevojë për ndihmë? Çfarë do të bëni për ta?`