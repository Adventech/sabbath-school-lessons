---
title:  Refugjatë dhe Emigrantë
date:  21/11/2023
---

Tema e emigrantëve dhe refugjatëve është bërë një temë e nxehtë, veçanërishtsot, mbasi është rritur numri i tyre. Qoftë zhvendosja për shkak të luftës, apo katastrofat natyrore, apo shpresa për një të ardhme ekonomike më të mirë, miliona nëpër botë kanë lënë shtëpitë e tyre dhe kanë nevojë për ndihmë.

Tek Mateu 2:13, 14, Jezusi ishte një refugjat. Prindërit e tij tokësorë, Jozefi dhe Maria, u detyruan të largoheshin nga Bethlehemi natën dhe të kërkonin strehë në Egjipt, në mënyrë që të shpëtonin nga dora vrastare e Herodit. Bibla nuk thotë gjë për eksperiencën e tyre në Egjipt, por nuk është e vështirë të imagjinosh se kjo ishte një sfidë, ndoshta një sfidë e ngjashme me atë që përballen refugjatët sot. Në fakt, deri - diku njësoj si familja e Jezusit që kërkoi azil në një tokë të huaj, shumë Myslimanë, Budistë, Hinduistë, të Krishterë dhe persona jofetarë kërkojnë sot azil në vende të reja.

Në përgjithësi është e lehtë të bësh miq me individë nga e njëjta kulturë dhe gjuhë, sepse kemi më shumë gjëra të përbashkëta me ta. Gjithsesi, është më e vështirë të gjesh gjëra të përbashkëta me emigrantët dhe refugjatët, që janë të ndryshëm nga ne dhe nuk flasin gjuhën tonë, nuk ndajnë të njëjtat vlera fetare dhe nuk hanë të njëjtin ushqim. Ungjilli na thërret të dalim nga zona jonë etnike, nacionale dhe kulturore e komfortit dhe të arrijmë ata që janë në nevojë, pavarësisht sa të ndryshëm mund të jenë nga ne.

`Lexoni Ligji i Përtërirë 10:19, Psalmi 146:9, Romakët 12:13, dhe Levitiku 23:22. Çfarë teme të rëndësishme duhet të mbajmë mend këtu?`

Si mund t’iu shërbejmë emigrantëve dhe refugjatëve? Është e vështirë, sepse në disa shtete, mund të mos jetë politikisht korrekte të përzihesh dhe të ndihmosh këta njerëz. Megjithatë duhet të bëjmë atë që mundemi, kur mundemi, për t’iu shërbyer atyre njerëzve, që me siguri kanë kaluar disa kohë shumë të vështira dhe kanë nevojë për ndihmën tonë. Pra, sa të mundemi, duhet të ndihmojmë.

Filloni me lutje, pastaj kërkoni informacion për emigrantët dhe refugjatët. Shumë vende kanë organizata që kujdesen për ta. Mund të filloni të punoni me një nga organizatat, ose ndoshta me kishën tuaj lokale mund të filloni një shërbesë për emigrantët ose refugjatët.

`Edhe sikur të jetë një shumë e vogël, çfarë mund të bëni për të ndihmuar ndonjë emigrant apo refugjat që njihni?`