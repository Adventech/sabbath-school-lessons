---
title:  Dashuri më e Madhe
date:  23/11/2023
---

Siç e dimë të gjithë, dhe shumë mirë, nevojat nuk rreshtin kurrë. Nëse doni të ndihmoni të tjerët, do keni plot raste për ta bërë. Qofshin miq të ngushtë apo refugjatë diku larg, njerëzit kanë nevoja dhe duhet të bëjmë çfarë të mundim, kur të mundim për t'i ndihmuar. Gjatë gjithë shërbesës së Tij në tokë, Jezusi ndihmoi ata që nuk mund të ndihmonin veten. Në disa raste, mori iniciativën dhe shkoi tek ata që ishin në nevojë; në raste të tjera, si me burrat që sollën të paralizuarin nga çatia tek Jezusi, ishin miqtë që e morën iniciativën.

`"Askush s'ka dashuri më të madhe se kjo: të japë jetën e vet për miqtë e tij" (Gjoni 15:13). Si e aplikojmë këtë parim në shërbesën tonë ndaj të tjerëve?`

Një familje misionare shërbeu gjashtë vjet në Trinidad dhe Tobago. Tre vitet e para jetuan në një komunitet kryesisht Hindu dhe Mysliman. Shumë Hindu u ankuan se të Krishterët refuzonin ftesën për të marrë pjesë në shërbesën vjetore të Falenderimeve. Një ditë këta të Krishterë morën pjesë në një shërbesë të Falenderimeve me një mik të ri Hindu. Këtë e bënë duke ndjekur shembullin e Jezusit: Ai i vizitoi miqtë e Tij kur e ftuan në festat e tyre të veçanta. Në fakt, Hinduizmi mëson se miqtë ose vizitorët sjellin bekim tek i zoti i shtëpisë.

Le të përpiqemi të bëjmë një mik këtë javë, duke u bërë bekim për dikë. Së pari, vëzhgoni kontekstin, komunitetin, fshatin ose qytetin tuaj. A njihni ndonjë refugjat apo emigrant që jeton atje? Po njerëzit që jetojnë në lagjen tuaj? A i njihni të gjithë? Pavarësisht situatës tuaj, nuk është e lehtë të krijosh miqësi me një të panjohur. Le të lutemi dhe t'i kërkojmë Zotit ndihmë. Ai i njeh të gjithë, edhe të huajin me të cilin mund të fillosh një miqësi. Kujtohuni, qëllimi është të jeni miq në mënyrë që t'i ndihmoni, duke i drejtuar drejt Zotit për ndihmë.

Sfidë: Mësoni për të huajt ose ata që nuk janë ende të Krishterë në vendin tuaj. Joshuaproject.net është një vend i mirë për të kërkuar grupe njerëzish, që nuk janë fituar ende në kulturën tuaj.

Sfidë Ekstra: Identifikoni dikë brenda rrethit tuaj të influencës. Filloni duke u lutur rregullisht për atë person mbasi t’iu jeni përgjigjur këtyre pyetjeve:

`A është ky person miku im - sipas modelit të Jezusit për miqësinë?`

`A i di nevojat e jetës së tij ose saj?`

`Si mund ta çoj tek Jezusi për shërim?`