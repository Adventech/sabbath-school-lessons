---
title:  Misioni në Rajonet Përtej
date:  10/12/2023
---

Lexojmë që Jezusi mori dishepujt e Tij nga Gjenezareti (Mat. 14:34) "dhe u nis drejt rrethinave të Tiros dhe të Sidonit" (Mat. 15:21). Pse i mori nga Galilea në këto vende pagane? I drejtoi dishepujt e Tij në kufijtë e këtyre rajoneve të huaja në mënyrë që të mësonin në terren, atë që nuk mund ta mësonin lehtësisht në Galile. Ai donte t’u mësonte dishepujve të Tij mësimet, që do i ndihmonin të përgatiteshin për thirrjen për të fituar gjithë popujt, përfshi ata që jetojnë në vendet urbane.

`Lexoni Gjyqtarët 3:1-6, 1 Mbretërve 5:1-12 dhe 1 Mbretërve 11:1-6. Si na ndihmojnë këto tekste të kuptojmë sadopak prejardhjen e këtyre qyteteve?`

Nga Gjyqtarët 3:1-6, shohim se këta popuj të lashtë u përdorën nga Zoti për të venë në provë besimin e Izraelitëve. Fatkeqësisht, populli i Zotit dështoi në këtë test, të paktën në këtë instancë: "U martuan me bijat e tyre dhe u dhanë bijat e veta për gra bijve të tyre, dhe u shërbyen perëndive të tyre" (Gjyq. 3:6). Kështu, që nga fillimi, këta njerëz ishin një gur pengese për Izraelin.

Tek 1 Mbretërve 5:1-11, mund të shohim marrëdhënien e afërt midis Sidonianëve dhe Hebrenjve. Megjithëse në një nivel, lidhjet ekonomike ishin përfituese nga të dyja anët, nuk ka dyshim se Hebrenjtë ende ndikoheshin për keq nga paganizmi dhe idhujtaria e partnerëve të tyre tregtarë.

1 Mbretërve 11:1-6 na zbulon sa negativ ishte ky ndikim: Mbreti Solomon u martua me princeshën Sidoniane, e cila e çoi në rrugë të shtrembër. "Solomoni ndoqi, pra, Ashtorethin, perëndeshën e Sidonëv, dhe Milkomin, të neveritshmin e Amonitëve" (1 Mbretërve 11:5).

Megjithatë, pavarësisht historisë së paganizmit dhe idhujtarisë dhe ndikimit të tyre negativ mbi popullin e zgjedhur, Jezusi i çoi dishepujt e Tij në këto vende. Në këtë mënyrë Ai i nisi në mision ndër-kulturor urban, ku u përballën me paragjykimin dhe fanatizmin e tyre, dhe u modeloi ndjekësve një mision tërësor urban për gjithë kulturat dhe kombësitë.

Misionarët Adventistë në zonat urbane hasën shumë sfida, përfshi shqetësimet e shëndetit dhe të ambientit. Mes të tjerave ishin edhe kostot e larta të jetës, racizmi, fanatizmi, nacionalizmi dhe kufizimet në lirinë e fjalës dhe të besimit. Megjithatë, pavarësisht këtyre pengesave, ne duhet të punojmë për qytetet.

`Çfarë mund të bëni për të ndihmuar ata, që janë të përfshirë në shërbesat urbane?`