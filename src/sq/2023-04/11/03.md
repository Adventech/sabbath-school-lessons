---
title:  Të Kërkosh Turmat
date:  11/12/2023
---

Pavarësisht sfidave të jashtme dhe të brendshme, Jezusi me hir e shtrin më tej thirrjen për misionin e Tij për qytetet.

`Lexoni Mateu 9:35-38. Çfarë na mëson kjo për misionin ndaj turmave, kudo që të gjenden?`

Jezusi u prek me dhembshuri për turmat, siç gjenden nëpër qytete. Luka 19:41 përshkruan sesi Jezusi qau për Jeruzalemin. Mund të mos kuptojmë thellësitë e dashurisë së Jezusit për fëmijët e Tij, madje edhe për "turmat", që jetojnë në qytete. Prandaj tek Mateu 9:38 Jezusi na thotë të lutemi, në mënyrë që motivet dhe zemrat tona të jenë si të Tijat.

`Lexoni Mateu 4:23-25. Teksa Jezusi filloi shërbesën e Tij, nga cili drejtim gjeografik u mblodhën njerëzit?`

Tek Mateu 4:25 turmat, që ndiqnin Jezusin erdhën nga Galilea, nga dhjetë qytet-shtetet e Dekapolisit drejt lindjes; nga Jeruzalemi dhe nga Judea drejt jugut. Përveç Samarisë, cilat rajone mungojnë? Rajoni bregdetar i Tiros dhe Sidonit, pjesë e Fenikisë, përgjatë detit Mesdhe në veriperëndim të Galilesë. Tani shohim pse Jezusi shkoi në këto rajone! Ky udhëtim në rajonin e Tiros dhe Sidonit ishte një nga udhëtimet misionare ndër-kulturore të Jezusit.

"Mbas takimit me Farisenjtë, Jezusi u tërhoq nga Kapernaumi dhe, duke kaluar nëpër Galile qëndroi në vendin kodrinor në kufijtë e Fenikisë. Duke parë drejt perëndimit, mund të shihte të shtrira në luginat poshtë, qytetet e vjetra të Tiros dhe Sidonit, me tempujt e tyre paganë, pallatet e tyre të mahnitshme dhe rrugët tregtare si dhe portet plot me anije" - Ellen G. White, Dëshira e Kohërave, f. 399.

`Si mund të ndihmojmë njerëzit të shohin sesa të pavlera në vetvete "janë pallatet e tyre mahnitëse dhe rrugët tregtare", dhe pse kanë nevojë për Jezusin?`