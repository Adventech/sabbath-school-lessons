---
title:  Në Tiro dhe Sidon
date:  12/12/2023
---

Akademikët biblikë besojnë se Ungjilli i Mateut u shkrua specifikisht për lexuesit Judenj, dhe se Marku u shkrua kryesisht për lexuesit Johebrenj. Është e dobishme të mbajmë mend këtë dallim teksa studiojmë Ungjijtë.

`Lexoni Mateu 15:22-28 dhe Marku 7:24-30. Çfarë ndryshimi shihni në mënyrën sesi është përshkruar gruaja.`

Vini re si e përshkruan Mateu këtë nënë, duke përdorur kombësinë ose racën: Kananease. Marku është drejtuar nga Fryma e Shenjtë të përdorë terma të tjerë, kur përshkruan këtë nënë si "një Greke" ose "një Johebre" dhe pastaj jep informacion shtesë: "një Siro-Fenikase nga lindja" ose "një Siriane nga Fenikia" - i vetmi rast kur ky term përdoret në Bibël.

Konsideroni sesi kjo histori tek Mateu 15 do të ndikonte audiencën e parë me prejardhjen dhe botëkuptimin e tyre. Audienca e Mateut do e shihte këtë nënë si një pagane të përçmuar. Kjo vjen nga eksperienca historike e popullit Jude me Kananeasit, që ishin një popull që adhuronte idhujt, ku stili i tyre i lig i jetës dhe praktikat e tyre kishin qenë shpesh një gur pengese për kombin e tyre. Edhe dishepujt e Krishtit nuk e konsideronin mundësinë që kjo grua kishte besim dhe ishte pjesë e mbretërisë së Perëndisë!

Tek Marku 7, audienca me Johebrenj do kishte një reagim tjetër nga ajo e Mateut. Johebrenjtë nuk kishin të njëjtën eksperiencë me Kananeasit siç kishin Judenjtë. Në fakt Johebrenjtë do identifikoheshin me këtë grua, "një Greke, një Siro-Fenikase nga lindja". Jezusi shëroi një prej tyre! Për Johebrenjtë, kjo grua do konsiderohej si një nënë e dashur, që ishte e shqetësuar për fatin e vajzës së saj dhe dëshironte që Mësuesi ta shëronte atë, pavarësisht prejardhjes etnike dhe kombësisë së saj.

"Krishti nuk iu përgjigj menjëherë kërkesës së gruas. E pranoi këtë përfaqësim të një race të përçmuar ashtu siç kishin bërë Judenjtë. Me këtë Ai donte që dishepujt e Tij të prekeshin nga mënyra e ftohtë dhe pa zemër sesi Judenjtë do e trajtonin këtë rast, siç evidentohet nga pranimi i Tij i gruas, dhe mënyra e dhembshur sesi do donte që ata të përballeshin me këtë dhimbje, siç e manifeston në vijim me pranimin e kërkesës së saj" - Ellen G. White, Dëshira e Kohërave, f. 400.

`Lexoni 1 Gjonit 2:2. Çfarë duhet të na tregojnë këto tekste në lidhje me faktin se të gjithë jemi njësoj para Zotit?`