---
title:  Të Fillosh Atje Ku Je
date:  19/10/2023
---

`Lexoni Veprat 1:8. Çfarë parimesh paraqiste Jezusi kur ndante ose jepte dëshminë e Tij në botë?`

Ky ishte parimi i dhënë nga Jezusi, që na tregon se si duhet të veprojmë si dishepujt e Tij, që kanë lajmin e mirë për të ndarë me të tjerët. Të ndash të vërtetën nuk ka të bëjë me bindjen e të tjerëve se e kanë gabim, por të ndash Jezusin siç paraqitet në mesazhin e tre engjëjve tek Zbulesa 14:6-12.

Ka, megjithatë, disa parime në fjalët e Jezusit tek Veprat 1:8.

Së pari, " 'ju do të jeni dëshmitarët e mi në Jeruzalem'". Siç e kemi parë edhe më parë, (por që ia vlen ta përsëritësh): duhet të jemi dëshmitarët e Tij në vendet ku banojmë fizikisht. Kjo mund të përfshijë shtëpinë tonë, kishën, lagjen dhe komunitetin. Duhet të jemi dëshmitarët e Tij së pari atje ku jemi, në vendin ku na ka vendosur fillimisht - shtëpia ose puna - dhe të jemi dëshmitarët e Tij për njerëzit që janë afër nesh. Mund të jenë miq të afërt ose familja më e gjerë, njerëz të kishës, kolegë pune, të afërm dhe komuniteti.

Ndonjëherë njerëzit janë të interesuar vetëm të shkojnë larg në ndonjë shtet të largët dhe kulturë të huaj që të bëhen dëshmitarët e Tij. Por nuk ju dëshmojnë tashmë njerëzve përreth. Duhet të fillojmë atje ku jemi dhe të lëvizim prej andej ashtu siç na drejton Zoti.

Pastaj, " 'Dhe në gjithë Judenë dhe Samarinë, dhe deri në skajin e dheut' " (Veprat 1:8). Sërish, Jezusi afirmon realitetin se dëshmia i tejkalon kufijtë e kulturës. Duke filluar nga ku jemi, mund të thirremi të shkojmë në vende për të arritur grupe të ndryshme sociale, etnike dhe fetare. Nëse i përkas një grupi, gjuhe ose etnie të caktuar, mund të jetë më e lehtë për mua t'ju dëshmoj atyre, sepse nuk ka shumë kufinj kulturorë për të kaluar. Në disa pjesë të botës, vetëm një fis përfaqësohet në përbërjen e kishës. Megjithatë, Urdhërimi i Madh i Jezusit na thotë se si dëshmitarë të Tij, dalja nga zona jonë e komfortit dhe investimi i resurseve tona për këto grupe njerëzish është thelbësor. Ata gjithashtu kanë nevojë për mesazhin e Jezusit.

Sfida: Identifikoni dhe bëni një listë të grupeve të njerëzve me nevoja speciale në komunitetin tuaj, për të cilët kisha nuk ka bërë shumë përpjekje për t'i fituar.

Sfidë Ekstra: Filloni të luteni për të pasur një mundësi në të ardhmen e afërt që të përfshiheni në misionin ndaj këtyre njerëzve me nevoja të veçanta.