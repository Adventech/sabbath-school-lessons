---
title:  Thirrja e Abrahamit
date:  17/10/2023
---

Duke ndjekur thirrjen e Zotit, Abrahami hyri në tokën që Zoti e kishte urdhëruar. Megjithatë, që nga fillimi, gjërat nuk shkonin edhe shumë mirë për të. Ai mbërriti atje ku Zoti i tha të shkonte, por sipas Biblës, "Kanaanitët e zotëronin atëherë atë tokë" (Zan. 12:6) – paganë, që njiheshin për mizorinë dhe dhunën e tyre. Nuk është çudi që fill mbasi Abrahami mbërriti atje, Zoti iu shfaq dhe i tha, "Këtë tokë jua jap pasardhësve të tu" (Zan. 12:7). Pa dyshim, Abrahami kishte nevojë për inkurajim.

Gjithsesi, gjërat ende nuk shkonin siç duhej për të, të paktën në pamje të parë.

`Lexoni Zanafilla 12:10 - 13:1. Çfarë ndodhi me të në vijim, dhe çfarë gabimesh bëri ky njeri i Perëndisë?`

Sa dekurajuese mund të ketë qenë për të: la një banesë të rehatshme dhe me shumë gjasa me prosperitet, vetëm që të shkonte, "pa ditur se ku" (Heb. 11:8). Dhe një nga gjërat e para me të cilën përballet është uria! Kjo uri ishte kaq e keqe sa i duhej të largohej nga vendi që Zoti i tha të qëndronte dhe të vendosej diku tjetër. Dhe pastaj gjërat u bënë edhe më keq.

"Gjatë qëndrimit të tij në Egjipt, Abrahami tregoi fakte se nuk ishte çliruar nga dobësitë dhe papërsosmëritë njerëzore. Kur fshehu faktin se Sara ishte gruaja e tij, tradhtoi besimin tek përkujdesja hyjnore, një mungesë e besimit dhe kurajos, që u shfaq shpesh në jetën e tij... Për shkak të mungesës së besimit të Abrahamit, Sara ishte në rrezik të madh. Mbreti i Egjiptit, kur u informua për bukurinë e saj, e thirri në pallatin e tij, me qëllim ta bënte gruan e vet. Por Zoti, në mëshirën e Tij të madhe, e mbrojti Sarën, duke dërguar gjykimin mbi familjen mbretërore" - Ellen G. White, Patriarkë dhe Profetë, f. 130.

Askush nuk ka thënë se puna misionare është e lehtë dhe, duke gënjyer e mashtruar Abrahami i bëri gjërat dhe më keq. Fatmirësisht, Zoti është një Zot i durimit, dhe nuk e hodhi poshtë shërbëtorin e Tij për shkak të gabimit që bëri, që fatkeqësisht nuk do të ishte gabimi i fundit i Abrahamit. Sa ngushëllues është fakti që, pavarësisht gabimeve tona, nëse kapemi fort mbas Zotit në besim dhe bindje, ashtu siç bëri Abrahami, jo vetëm që gabimet, mëkatet dhe fajet do të na falen, por Zoti mund të na përdorë ende për mision.

`Çfarë mësime mund të nxjerrim nga historia e Abrahamit në Egjipt?`