---
title:  Zoti që Vazhdon të Jetë Me Ne
date:  04/10/2023
---

Jeta dhe shërbesa e Jezusit ishin zbulesa përfundimtare e Perëndisë. Në rreth tre vite Perëndia ishte i aftë të zbulonte më shumë rreth asaj se Kush ishte dhe misionit të Tij sesa nga çdo gjë tjetër apo metodë që kishte përdorur në brezat e mëparshëm. Krishti ishte "imazhi i përsosur i Perëndisë së padukshëm", tek i Cili "banon gjithë plotësia,...duke bërë paqen me anë të gjakut të kryqit të Tij" (Kol. 1:15, 19, 20). Në Krishtin, natyra misionare e Perëndisë u bë plotësisht e njohur. Vetë Jezusi zbuloi misionin e Tij, duke thënë se, " 'Biri i Njeriut erdhi të shpëtojë atë që ka humbur' " (Luka 19:10).

`Lexoni dhe reflektoni me kujdes për Gjonin 3:16. Si ndërveprojnë këtu dashuria dhe misioni i Perëndisë?`

Më vonë në shërbesën e Tij, kur Jezusi mbërriti në javën e Tij të fundit, luhej vetë fati i njerëzimit. Ngjarjet që ndodhën gjatë këtyre ditëve lidhnin pritjet e së kaluarës me shpresën e së ardhmes. Gjatë festimit të Pashkës - që tregonte çlirimin nga shtypja e Egjiptasve - Jezus Krishti, e dha jetën për të na çliruar nga skllavëria e mëkatit. Apostulli Pal shkroi, "Ai bëri të jetë mëkat për ne Ai që nuk njihte mëkat, që ne të bëhemi drejtësia e Perëndisë në Të" (2 Kor. 5:21).

`Lexoni Mateu 28:18-20. Cili është premtimi që gjejmë në Porosinë e Madhe? Si na jep siguri teksa përfshihemi në misionin e Perëndisë?`

Vdekja e Krishtit ishte pjesë e procesit të pajtimit, jo fundi i këtij procesi. Përmes ringjalljes së Tij, Jezusi e mundi vdekjen dhe mori " 'gjithë autoritetin...në qiell dhe në tokë' " (Mat. 28:18). Bazuar në këtë realitet, më pas ju lë një porosi gjithë ndjekësve të Tij të bëjnë dishepuj nga e gjithë bota, duke iu dhënë një premtim të mrekullueshëm: " 'Unë jam me ju gjithmonë, deri në mbarim të botës' " (Mat. 28:20).

`Në çfarë mënyra keni parë premtimin e Jezusit se do të jetë "me ju gjithmonë" të përmbushet në jetën tuaj teksa jeni të përfshirë në mision?`