---
title:  Perëndia që Do të Kthehet Për Ne
date:  05/10/2023
---

`Lexoni Gjoni 14:1-3. Në çfarë mënyre lidhet me mesazhin e ditëve të fundit që gjendet në Shkrimet?`

Gjatë shërbesës së Tij në tokë, një nga premtimet më të çmuara të Krishtit, shpresa e bekuar, reflekton sërish dëshirën e Krijuesit të jetë me ne në përjetësi. Jezusi afirmon, " 'Do të kthehem dhe do t'ju marr pranë meje, që aty ku jam unë, të jeni edhe ju' " (Gjoni 14:3).

Sipas apostullit Gjon, premtimi do të bëhet më në fund realitet. "Dhe dëgjova një zë të madh nga qielli të thoshte, 'Ja tabernakulli i Perëndisë me njerëzit! Dhe Ai do të banojë me ta; edhe ata do të jenë populli i Tij dhe vetë Perëndia do të jetë bashkë me ta, Perëndi e tyre" (Zb. 21:3).

"Vepra e shpengimit do të plotësohet. Atje ku zotëronte mëkati, hiri i Perëndisë mbizotëronte edhe më shumë. Vetë toka, vetë territori që Satani e pretendon si të tij, jo vetëm që do të shpengohet, por edhe ekzaltohet... Këtu, ku Biri i Perëndisë banoi në formë njerëzore; ku Mbreti i lavdisë jetoi, vuajti dhe vdiq, - këtu, ku do t'i bëjë gjithë gjërat e reja, tabernakulli i Perëndisë do të jetë me njerëzit... Dhe përmes epokave të pafundme, teksa të shpenguarit ecin në dritën e Zotit, do ta lavdërojnë për Dhuratën mbresëlënëse, - Emanuel, 'Zoti me ne' " - Ellen G. White, Dëshira e Kohërave, f. 26.

Këtu gjejmë pamjen më të bukur të Shpengimit. Zoti i misionit do të përmbushë më në fund dëshirën e Tij për të qenë përjetësisht me fëmijët e Tij. Çfarë privilegji i madh për të qenë pjesë e këtij realiteti!

Sfidat Javore. Përgjatë këtij tremujori do të merrni ftesën që të përfshiheni qëllimisht në misionin e Perëndisë. Kjo do të jetë një mundësi për të parë dhe përjetuar misionin e Zotit, që vepron në jetën tuaj. Përfitoni nga ky moment për një reflektim personal dhe për të ndarë me të tjerët atë që keni mësuar çdo javë. Për më tepër, Sfida do t'ju inkurajojë të përfshiheni edhe më tepër në misionin e Zotit.

Sfida: Lutuni çdo ditë të javës në vijim që Zoti të hapë zemrën tuaj për të qenë pjesë e misionit të Tij.

Sfidë Ekstra: Mësoni emrin e dikujt në jetën tuaj që nuk e njihni ende - një i afërm, koleg, shitës, shofer, etj. Filloni të luteni për të çdo ditë.