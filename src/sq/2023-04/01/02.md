---
title:  Zoti Që na Zgjat Dorën
date:  01/10/2023
---

Perëndia na krijoi sipas imazhit të Vet. Na dha një botë të përsosur dhe qëllimi i Tij ishte që të jetonim në një lidhje të përsosur me Të, një marrëdhënie të fokusuar në cilësinë e Tij më të vyer: dashurinë. Por, që dashuria të jetë e vërtetë, Zoti gjithashtu na dha një dhunti tjetër të çmuar: vullnetin e lirë - lirinë për të zgjedhur rrugën ku ecim. Sigurisht, Zoti i dha Adamit dhe Evës udhëzime të qarta në lidhje me rreziqet dhe pasojat fatale të mosbindjes (Zan. 2:16, 17). Satani, nga ana tjetër, me anë të mashtrimit, e bindi Evën se mund të hante nga fryti i pemës së njohjes të së mirës dhe së keqes, por pa pasur pasoja. Përkundrazi, ai ju tha se mund "të bëheshin si Perëndia, duke njohur të mirën dhe të keqen" (Zan. 3:5). Fatkeqësisht, Eva zgjodhi të hajë frytin dhe t'ia japë edhe Adamit, i cili bëri të njëjtën zgjedhje. Në këtë mënyrë, krijimi i përsosur u ndot nga njolla e mëkatit.

Ai moment ndryshoi planin dhe qëllimin origjinal të Perëndisë për planetin Tokë të sapo krijuar. Misioni i shpëtimit, që ishte thurur "para themelimit të botës" (Ef. 1:4), duhej tashmë të zbatohej.

`Lexoni Zanafilla 3:9-15. Cilat ishin fjalët e para që Zoti i tha Adamit dhe Evës mbas rënies në mëkat, dhe përse kjo fjali ka një domethënie të rëndësishme teologjike madje dhe sot?`

Sigurisht, Zoti e dinte ekzaktësisht se ku ishin. Të pushtuar nga frika, Adami dhe Eva ishin ata që kishin nevojë të shihnin se çfarë po ndodhte. Por, gjithashtu kishin nevojë të përballeshin në mënyrë që të kuptonin pasojat e tmerrshme të mëkatit të tyre. Satani duhej gjithashtu të mposhtej. Për këtë, Zoti filloi të paraqesë misionin e Tij: planin e shpengimit (shiko Zan. 3:14, 15) - shpresa e vetme për "të pajtuar botën me Veten" (2 Kor. 5:19).

Duhet të kushtojmë vëmendje ndaj faktit se para përballjes dhe premtimit të pajtimit, Zoti zbriti për të kërkuar njerëzimin e rënë. Pavarësisht situatës në dukje të pashpresë, Zoti në thelb trajton dy çështje në pyetjen që i bëri Adamit: gjendjen tonë të rënë dhe natyrën e Tij misionare. Ne jemi të humbur dhe me një nevojë të dëshpëruar për t’u shpëtuar. Ai është i pari që na gjen duke qenë i vendosur të na shpëtojë dhe të jetë me ne.

`Përgjatë historisë, Zoti vazhdon të pyesë: "Ku je?" Në eksperiencën tuaj personale, çfarë do të thotë kjo për ty, dhe si i je përgjigjur Atij?`