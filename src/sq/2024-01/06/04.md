---
title:  Deri Kur do të Gjykosh me Padrejtësi?
date:  06/02/2024
---

Zoti u kishte dhënë drejtuesve të Izraelit autoritetin për të mbajtur drejtësinë në Izrael (Ps. 72:1-7, 12-14). Mbretërit e Izraelit duhet të ushtronin autoritetin e tyre sipas vullnetit të Zotit. Shqetësimi kryesor i drejtuesve duhet të jetë sigurimi i paqes dhe drejtësisë në vend dhe përkujdesja e atyre që janë në disavantazh. Vetëm atëherë vendi dhe gjithë populli do të lulëzojë. Froni i mbretit forcohet nga besnikëria ndaj Zotit, jo nga fuqia njerëzore.

`Lexoni Psalmin 82. Çfarë ndodh kur drejtuesit shtrembërojnë drejtësinë dhe shtypin popullin që duhet të mbrojnë?`

Tek Psalmi 82, Zoti deklaron gjykimet e Tij mbi gjykatësit e korruptuar të Izraelit. Është e qartë se "zotat" (Ps. 82:1, 6) nuk janë as zotat paganë as engjëj, sepse atyre nuk u është dhënë kurrë detyra që të bëjnë drejtësi në popullin e Zotit dhe, prandaj nuk mund të gjykohen se nuk e përmbushën atë. Akuzat e renditura tek Psalmi 82:2-4 i bëjnë jehonë ligjeve të Torahut, duke identifikuar drejtuesit e Izraelit si "zotas" (Lgj. Përt. 1:16-18, Lgj. Përt. 16:18-20, Gjoni 10:33-35). Zoti pyet "bijtë e njerëzve" nëse po gjykojnë me drejtësi, dhe ndëshkimi i tyre shpallet, sepse kanë dalë të padrejtë. Drejtuesit enden në errësirë pa njohuri (Ps. 82:5), sepse kanë braktisur ligjin e Perëndisë, dritën (Ps. 119:105).

Shkrimet mbajnë pa u lëkundur qëndrimin se Zoti është i vetmi Perëndi. Zoti e ndan qeverisjen e Tij në botë me drejtuesit e zgjedhur si përfaqësuesit e Tij (Rom. 13:1). Megjithatë sa shpesh këta përfaqësues njerëzorë, si gjatë historisë ashtu edhe tani, e ndotën përgjegjësinë që ju ishte dhënë?

Psalmi 82 ekspozon apostazinë e disa drejtuesve, që besonin se ishin "zota" mbi njerëzit e tjerë. Megjithëse Zoti u dha autoritetin dhe privilegjin drejtuesve Izraelitë, që të quhen "bij të Shumë të Lartit" dhe ta përfaqësonin, Zoti e gjykon ligësinë e tyre. Zoti u kujton se janë të vdekshëm dhe janë nën të njëjtat ligje morale si pjesa tjetër e njerëzve. Askush nuk është mbi Ligjin e Zotit (Ps. 82:6-8).

Zoti do të gjykojë gjithë botën; edhe populli i Zotit do t'i japë llogari gjithashtu. Si drejtuesit ashtu dhe populli duhet të shfaqin shembullin e Gjykatësit hyjnor dhe ta vendosin shpresën e tyre përfundimtare tek Ai.

`Çfarë autoriteti keni mbi të tjerët? Me sa drejtësi e ushtroni atë autoritet? Kini kujdes.`