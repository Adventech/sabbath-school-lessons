---
title:  Luftëtari Madhështor
date:  04/02/2024
---

`Lexoni Psalmin 18:3–18; Psalmin 76:3–9, 12; dhe Psalmin 144:5–7. Si portretizohet Zoti në këto vargje? Çfarë na përcjellin këto figura në lidhje me gadishmërinë e Zotit për të çliruar popullin e Tij?`

Këto himne lavdërojnë Zotin për fuqinë e Tij të mrekullueshme mbi të keqen, që kërcënon popullin e Tij. Ato e përshkruajnë Zotin në madhështinë e Tij si Luftëtar dhe Gjykatës. Figura e Zotit si Luftëtar përdoret shpesh në Psalmet dhe nënvizon reagimin e fortë dhe të shpejtë të Zotit ndaj vuajtjeve dhe krizave të popullit të Tij.

"Zoti gjëmoi në qiejtë dhe Shumë i Larti bëri që të dëgjohet zëri i Tij. Me breshër dhe me thëngjij. Hodhi shigjetat e tij dhe i shpërndau armiqtë; lëshoi një numër të madh rrufesh dhe i bëri të ikin me vrap. Në qortimin tënd, o Zot, në shfryrjen e erës nga flegrat e tua, 	Shtretërit e lumenjve u dukën dhe themelet e botës u zbuluan" (Ps. 18:13-15).

Vendosmëria dhe madhësia e veprimit të Zotit duhet të fshijë çdo dyshim në lidhje me kujdesjen dhe dhembshurinë e Tij për ata që vuajnë apo në lidhje me aftësinë e Tij për të mposhtur të keqen. Ne vetëm duhet të presim që Ai të veprojë.

Në fund, edhe kur njerëzit e Zotit, si Davidi, ishin të përfshirë në luftë - por çlirimi nuk erdhi nga duart njerëzore. Në betejat e tij të shumta kundër armiqve të popullit të Perëndisë, Mbreti David lavdëroi Zotin si i Vetmi që arriti gjithë fitoret. Do ishte e lehtë për Davidin të merrte meritat për atë që ndodhi, për shkak të sukseseve dhe triumfeve të tij të shumta, por ai nuk kishte këtë mendësi. Ai e dinte nga buronte fuqia e tij.

Megjithëse Davidi thotë se Zoti i trajnon duart e tij për luftë (Ps. 18:34), në asnjë vend tek Psalmet nuk shohim se mbështetet tek aftësitë e tij gjatë betejës. Përkundrazi, Zoti lufton për Davidin dhe e çliron atë (Ps. 18:47, 48).

Në Psalmet, Mbreti David, që njihej si një luftëtar i suksesshëm, merr rolin e tij si një muzikant i zoti dhe lavdëron Perëndinë si Shpëtimtarin dhe Mbrojtësin e vetëm të popullit të Tij (Ps. 144:10-15). Lavdet dhe lutjet ndaj Zotit janë burimi i forcës së Davidit, që janë më të forta sesa çdo armë në luftë. Vetëm Zoti duhet të besohet dhe adhurohet.

`Çfarëdo dhuntish dhe aftësish dhe sukses që mund të keni pasur në jetë, pse duhet gjithmonë të kujtoni burimin e tyre? Çfarë rreziqe mund të hasni nëse harroni atë burim?`