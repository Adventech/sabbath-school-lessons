---
title:  Shfryje Zemërimin Tënd
date:  07/02/2024
---

`Lexoni Psalmin 58:6–8; Psalmin 69:22–28; Psalmin 83:9–17; Psalmin 94:1, 2; dhe Psalmin 137:7–9. Çfarë ndjenja përcjellin këto Psalme? Kush është gjykatësi në këto Psalme?`

Disa Psalme i përgjërohen Zotit të marrë hak ndaj individëve dhe kombeve që duan të lëndojnë, ose tashmë i kanë lënduar psalmistët ose popullin e tyre. Këto Psalme mund të duken të pakuptimta për shkak të gjuhës së tyre të fortë dhe në pamje të parë në mosmarrëveshje me parimin biblik për të dashur armiqtë (Mat. 5:44).

Megjithatë, zemërimi i psalmistit kur përballet me shtypjen është në rregull. Do të thotë se psalmisti e mori të drejtën dhe të gabuarën më seriozisht se njerëzit e tjerë. Ai shqetësohet, madje shumë, për të keqen që bëhet në botë, jo vetëm ndaj tij, por edhe ndaj të tjerëve.

Megjithatë, në asnjë vend psalmisti nuk sugjeron të jetë vetë ai që merr hak. Përkundrazi, hakmarrjen e lë plotësisht në duart e Zotit. Psalmet ndjellin mallkimet e besëlidhjes hyjnore (Lgj. Përt. 27:9-16) dhe i luten Zotit të veprojë ashtu siç ka premtuar.

Psalmet janë shpallje profetike për gjykimin e pashmangshëm të Zotit; nuk janë vetëm lutjet e psalmistit. Psalmi 137 reflekton lajmërimin e gjykimit hyjnor mbi Babiloninë, siç shihet tek profetët. Shkatërrimi që solli Babilonia tek kombet e tjera do bjerë mbi të. Psalmet përcjellin paralajmërime hyjnore se e keqja nuk do të ngelet pa u ndëshkuar përgjithmonë.

Hakmarrja e Zotit matet me drejtësi dhe hir. Fëmijët e Perëndisë thirren të luten për ata që i keqtrajtojnë dhe madje të shpresojnë edhe konvertimin e tyre (Ps. 83:18, Jer. 29:7).

Megjithatë, ndërkohë që përpiqemi të përshtatim këto Psalme me normat biblike për të dashur armiqtë, duhet të kemi kujdes të mos minimizojmë eksperiencën pikëlluese që shprehet në to. Zoti e pranon vuajtjen e fëmijëve të Tij dhe u siguron që "është e çmueshme në sytë e Zotit vdekja e të shenjtëve të Tij" (Ps. 116:15). Gjykimi hyjnor detyron popullin e Perëndisë të ngrejë zërin kundër gjithë së keqes dhe të kërkojë ardhjen e mbretërisë së Zotit në plotësinë e vet. Psalmet gjithashtu bëhen zëri i atyre që vuajnë, duke u bërë të ditur se Zoti është i vetëdijshëm për vuajtjet e tyre dhe se një ditë drejtësia do të vihet në vend.

`Kush nuk ka me raste mendime apo fantazi për hakmarrje ndaj atyre që kanë lënduar ata ose të dashurit e tyre? Si mund t'ju ndihmojnë këto Psalme për t'i vendosur këto ndjenja në perspektivën e duhur?`