---
title:  Gjykimi i Zotit dhe Shenjtërorja
date:  08/02/2024
---

`Lexoni Psalmin 96:6–10; Psalmin 99:1–4; dhe Psalmin 132:7–9, 13–18. Ku ndodh gjykimi i Perëndisë dhe cilat janë implikimet e përgjigjes për ne? Si na ndihmon shenjtërorja të kuptojmë sesi Zoti do të veprojë me të keqen?`

Gjykimi i Zotit lidhet shumë afër me shenjtëroren. Shenjtërorja ishte ambienti ku transformohej kuptimi që psalmistët kishin për problemin e së keqes (Ps. 73:17-20). Shenjtërorja ishte caktuar si një vend për gjykimin hyjnor siç tregohet tek gjykimi i Urimit (Num. 27:21) dhe nga parzmorja e gjykimit që vishte kryeprifti (Eksodi 28:15, 28-30). Në të njëjtën mënyrë, shumë Psalme përshkruajnë Zotin në fronin e Tij në shenjtërore gati për të gjykuar botën për mëkatet dhe ligësinë e saj.

Në shenjtërore u shfaq plani i shpëtimit. Në paganizëm, mëkati kuptohej në radhë të parë si një njollë fizike, që duhej hequr me rite magjike. Ndryshe nga kjo, Bibla e prezanton mëkatin si një shkelje të ligjit moral të Perëndisë. Shenjtëria e Perëndisë do të thotë se Ai do drejtësinë. Në të njëjtën mënyrë, populli i Perëndisë duhet të ndjekë drejtësinë dhe duhet të adhurojë Zotin në shenjtërinë e Tij. Për ta bërë këtë, ata duhet të mbajnë ligjin e Perëndisë, që është një shprehje e shenjtërisë së Tij.

Kështu, shenjtërorja është vendi ku falen mëkatet dhe restaurohet drejtësi, siç duket te kupa e mëshirës në fronin e Perëndisë dhe "flijimet e drejtësisë" (Lgj.Përt. 33:19, Ps. 4:5).

Megjithatë, "Zoti-Që-Fal" merr hak për shkak të veprave të këqija të njerëzve, që nuk janë penduar (Ps. 99:8). Implikimet praktike të shenjtërores si vendi i gjykimit hyjnor duken në vetëdijen e vazhdueshme të shenjtërisë së Perëndisë dhe kërkesave për të jetuar me drejtësi sipas besëlidhjes së Zotit.

Gjykimi i Zotit nga Sioni rezulton në mirëqenien e të drejtit dhe humbjen e të keqit (Ps. 132:13-18). Shenjtërorja ushqen pritjet jubilare të ardhjes së Zotit si Gjykatës, veçanërisht gjatë Ditës së Shlyerjes. Në të njëjtën mënyrë, Psalmet fuqizojnë sigurinë e ardhjes së Gjykatësit hyjnor (Ps. 96:13, Ps. 98:9), që është, Jezus Krishti në shenjtëroren qiellore (Zb. 11:15-19).

`Lexoni Romakët 8:34. Si na tregon ky varg se ajo çfarë po bën Krishti në shenjtëroren qiellore është lajm i mirë për popullin e Tij?`