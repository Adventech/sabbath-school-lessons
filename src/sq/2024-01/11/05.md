---
title:  Siguria dhe Paqja e Sionit
date:  13/03/2024
---

`Lexoni Psalmin 46:1-7. Si përshkruhet në mënyrë poetike bota këtu?`

Psalmi jep një përshkrim të gjallë të botës së trazuar dhe kjo përshkruhet me imazhe dhe figura të fatkeqësive natyrore me një intensitet të paprecedent (Ps. 46:2, 3). Figura e ujërave të trazuara shpesh përshkruan kombet e rebeluara dhe problemet e ndryshme që të këqinjtë shkaktojnë në botë (Ps. 93:3, 4; Ps. 124:2-5). Në të njëjtën mënyrë, tek Psalmi 46 imazhet e fatkeqësive natyrore përshkruajnë botën e kontrolluar nga kombe që bëjnë luftë (Ps. 46:6).

Është e qartë që është një botë që nuk e njeh Perëndinë, sepse Zoti është në mes të popullit të Tij, dhe atje ku banon Perëndia zotëron paqja (Ps. 46:4, 5). Megjithatë, pavarësisht se bota e refuzon Atë, Zoti nuk e braktis botën. Zoti është prezent në botë, duke qenë mes popullit të Tij. Me fjalë të tjera, sado keq të duken gjërat, prezenca e Zotit është këtu, në botë, dhe mund të gjejmë shpresë dhe inkurajim personal duke ditur këtë të vërtetë themelore.

Zoti, që është streha e përsosur, është Burimi i paqes dhe sigurisë së Sionit. Ajo që thekson sigurinë e Sionit është fjala "edhe sikur" tek Psalmi 46:2. Edhe pse bota është në trazira, njerëzit e Zotit janë të sigurtë. Kjo tregon se paqja nuk është rezultat i mungesës totale të sfidave, por dhurata e Zotit për fëmijët e Tij besimtarë. Besimi pa kushte në Perëndinë bën që fëmija i Perëndisë të jetë në paqe dhe i sigurt në mes të furtunës (Mat. 8:23-27). Pyetja që lind është: A do e lerë Zoti botën të vazhdojë përgjithmonë me zgjedhjet dhe veprimet e saj shkatërruese?

`Lexoni Psalmin 46:6-11. Cila është përgjigjja e Perëndisë për dhunën dhe shkatërrimin në botë?`

Zoti përgjigjet me një forcë të tillë pakënaqësie sa fjala e Tij, që ka krijuar tokën, tani bën që toka të shkrihet (Ps. 46:6). Megjithatë, shkrirja nuk përfundon në shkatërrim, por në rinovim. Vini re se Perëndia zgjeron paqen e Tij nga Sioni deri në fund të tokës. Zoti do të bëjë që lufta të mbarojë dhe do të shfarosë mjetet e shkatërrimit, që kombet e këqija i kanë përdorur për të sjellë shtypjen në botë (Ps. 46:9). Kjo është shpresa e madhe që kanë të Krishterët, që do të ndodhë në ardhjen e dytë të Jezusit.

`Si mësojmë të kemi paqe dhe t'i besojmë Perëndinë në mes të një bote, që në fakt, ka shumë trazira?`