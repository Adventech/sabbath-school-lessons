---
title:  Sioni - Shtëpia e Gjithë Kombeve
date:  12/03/2024
---

`Lexoni Psalmin 87:1, 2. Çfarë e bën Sionin një vend kaq të çmuar?`

Psalmi 87 është një himn, që feston për Sionin si qyteti i veçantë dhe i zgjedhur i Perëndisë. Themeli i tempullit të Zotit është në Malin Sion (Ps. 2:6, Ps. 15:1). Në kohën e fundit, Sioni do të ngrihet përmbi gjithë malet, duke simbolizuar epërsinë sovrane të Zotit mbi gjithë botën (Ps. 99:2, Isa. 2:2, Mik. 4:1). Psalmi 87 i referohet Sionit si "malet", që të theksojë madhështinë e tij (Ps. 133:3). Perëndia i do portat e Sionit "më tepër se gjithë banesat e Jakobit" (Ps. 87:2), duke shprehur epërsinë e Sionit mbi gjithë vendet e tjera në Izrael, që ishin vende të veçanta ku u mblodh populli i Zotit në të kaluarën, siç ishte Shiloh dhe Bethel. Kështu, psalmi pohon se adhurimi i vërtetë i Perëndisë është në vendin e Tij të zgjedhur dhe në mënyrën që ka përshkruar.

`Lexoni Psalmin 87:3-7. Cilat janë gjërat e lavdishme që janë folur për Sionin?`

Lavdia e Sionit tërheq gjithë kombet e Perëndisë, dhe kështu kufijtë e mbretërisë së Zotit zgjerohen për të përfshirë gjithë botën. Vini re se Zoti nuk i trajton kombet e tjera si qytetarë të dorës së dytë, edhe pse Sioni portretizohet si vendlindja shpirtërore e gjithë njerëzve, që pranojnë Zotin si Shpëtimtarin e tyre.

Regjistrimi i individëve bëhej sipas vendlindjes së tyre (Neh. 7:5, Luka 2:1-3). Tri herë psalmi thotë se kombet lindin në Sion, që nënkupton se Zoti u jep një identitet të ri dhe u jep gjithë privilegjet e fëmijëve të ligjshëm të lindur në Sion (Ps. 87:4-6).

Psalmi 87 drejton tek shpëtimi i Judenjve dhe Johebrenjve, dhe bashkimi i tyre në një kishë përmes shërbesës shpenguese të Krishtit (Rom. 3:22; Rom. 10:12; Gal. 3:28, 29; Kol 3:11). Portretizimi i psalmit të prosperitetit/lulëzimit të Sionit na kujton vegimin e Danielit ku mbretëria e Perëndisë u bë një mal i madh dhe mbushi gjithë tokën (Dan. 2:34, 35, 44, 45) dhe shëmbëlltyrën e Jezusit për mbretërinë e Perëndisë që rritet sa një pemë e madhe, që strehon gjithë zogjtë e qiellit (Mat. 13:32).

`Si përmbushet gadishmëria e Sionit për të adoptuar gjithë popujt, në Urdhërimin e Madh për të predikuar ungjillin në çdo komb (Mat. 28:18-20)? Si përshtatet kjo ide me thirrjen tonë për të predikuar mesazhin e tre engjëjve?`