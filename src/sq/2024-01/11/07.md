---
title:  Për më tepër studim
date:  15/03/2024
---

Mendoni për mesazhet e Isaias 40 dhe Isaias 51:1-16.

Këngët e Sionit tregojnë një përkushtim absolut për të kujtuar Sionin dhe shpresën e gjallë në mbretërimin sovran të Perëndisë. Ndërkohë që shumë bekime të shenjtërores së Perëndisë përjetohen në këtë jetë, shpresa në plotësinë e jetës dhe gëzimi i Sionit ngelen ende në të ardhmen. Shumë prej fëmijëve të Perëndisë janë të etur për Sionin qiellor (Ps. 137:1). Të kujtosh Sionin nuk do të thotë thjesht të kujtohesh rastësisht, por të kujtosh qëllimisht dhe të vendosësh të jetosh në përputhje me atë kujtim të gjallë (Eksodi 13:3, Eksodi 20:8).

Prandaj, të këndosh këngët e Sionit do të thotë të mbash gjallë shpresën në restaurimin e mbretërisë së Perëndisë në tokën e re (Zb. 21:1-5). "Atje, mendjet e pavdekshme do të mendojnë me një gëzim të pashoq mrekullitë e fuqisë krijuese, misteret e dashurisë shpenguese. Nuk ka asnjë armik mashtrues për të tunduar që të harrosh Perëndinë. Çdo aftësi do të zhvillohet, çdo kapacitet do të rritet. Fitimi i njohurisë nuk do e lodhë mendjen apo të shterojë energjitë. Atje sipërmarrja më e madhe mund të ndërmerret, aspiratat më të larta mund të arrihen, ambiciet më të mëdha mund të realizohen; dhe prapë do të ketë nivele më të larta për të arritur, mrekulli të reja për të admiruar, të vërteta të reja për të kuptuar, objektiva të tjera për të ndjekur me fuqitë e mendjes dhe shpirtit dhe trupit" - Ellen G. White, Konflikti i Madh, f. 677.

Një përkushtim për të mos harruar Sionin është një betim i tërthortë i shtegtarëve të Zotit, që të mos e pranojnë kurrë këtë botë si vendin e tyre, por të presin qiejt dhe tokën e re.

Kështu, Psalmi i Sionit mund të këndohet nga besimtarët e gjithë brezave, që presin të jetojnë në Jeruzalemin e Ri (Zb. 3:12). Kënga e Sionit na inkurajon të presim botën e ardhshme me shpresë, por gjithashtu na detyron të jemi përcjellës të hirit të Perëndisë në botën e tanishme.

**Pyetje për Diskutim**

`1.	 Si marrim parimet shpirtërore dhe teologjike, që përqëndrohen në popullin e Zotit në Sion, një vend literal në Jeruzalem, dhe t'i aplikojmë ato për kishën dhe misionin e saj në botë?`

`2. Si mund të qëndrojnë besimtarët sot në shenjtëroren e Perëndisë? (Gjoni 1:14-18, Heb. 12:22-24).`

`2.	Si do të bëhet Sioni qyteti i gjithë kombeve siç parashikohet tek Psalmi 87? (Rom. 5:10, Ef. 2:11-16, Kol. 1:19-23).`

`3.	Si do i përgjigjeshit dikujt që ju tregon realitetin se të këqinjtë në këtë botë përparojnë, ndërkohë që shumë njerëz "të mirë" vuajnë? Çfarë do të thoni? Pse është e rëndësishme të pranoni se nuk kemi përgjigje të plota për çdo gjë tani?`