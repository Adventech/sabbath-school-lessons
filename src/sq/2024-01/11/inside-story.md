---
title:  Histori misionare
date:  15/03/2024
---

#### Perëndia që mungon

_Jarendra_

Në qytetin e vogël, pranë kufirit të Indisë me Kinën, ku Jarendra u rrit, të gjithë e njihnin njëri-tjetrin. Dhe të gjithë adhuronin perënditë e njëri-tjetrit. Banorët adhuronin perëndi prej guri dhe druri. Ata adhuronin Jezusin. Ata adhuronin diellin dhe hënën. Kur njëri prej besimeve kishte një festë fetare, të gjithë adhuronin së bashku, në tempull, kishë apo në rrugë.

Një ditë, Jarendra 12-vjeçar, po shihte gjërat në një dyqan, dhe i tërhoqi vëmendjen një poster i Jezusit. Aty ishte një pikturë e Jezusit të varur në kryq. Posteri ishte i një cilësie të lartë. Jarendra arrinte të shihte çdo detaj të pikturës. Ai donte ta merrte në shtëpi.

Ai nuk dinte shumë rreth Jezusit. Dinte vetëm se ai ishte një Fuqi e Lartë, një Perëndi mes shumë të tjerëve, që adhuroheshin në qytetin e tyre. Ai e bleu posterin.

Ndërsa kthehej në shtëpi, mendonte se ku do ta varte. Kujtoi se familja kishte një dhomë adhurimi. Aty kishin vendosur fotografi të shumë perëndive. Mamaja shkonte çdo ditë aty, për t’u përulur dhe adhuruar. Edhe anëtarët e tjerë të familjes i adhuronin ato imazhe.

Por, në dhomë, nuk kishte fotografi të Jezusit. Jaredra vendosi se do ta korrigjonte këtë, duke vendosur atë që bleu.

Kështu, kur u kthye në shtëpi, mori çekanin dhe një gozhdë, që ishin të Babait. Ai po ngulte gozhdën, në murin e dhomës së adhurimit, kur Mamaja hyri. Ajo nxitoi tek Jarendra. Pa thënë asnjë fjalë, ajo i dha një shuplakë, në fytyrë. Jarendra ndjeu një dhimbje të fortë.

— Pse më godite? — pyeti ai. Ai donte të dinte pse po ndëshkohej.

— Sigurisht që Ai është Zot, por Ai nuk është Zoti ynë, — tha Mamaja, duke treguar Jezusin. — Hiqe menjëherë.

Jarendra hoqi gozhdën dhe posterin e Jezusit, ndërsa Mamaja e shihte. Më pas, ajo u largua.

Jarendra nuk e kuptoi pse Mamaja nuk e donte figurën e Jezusit, mes zotërve të saj. Por ai ndiente se nuk duhej ta hidhte apo ta vendoste në sirtar. Ai ndiente se Jezusi ishte Dikush që e meritonte adhurimin dhe duhej adhuruar. Ai doli nga dhoma e adhurimit dhe duke parë derën, vendosi se aty ishte një vend i mirë për ta varur. Bëri disa hapa prapa dhe admiroi punën e tij. Ndoshta Mamaja nuk e donte mes zotërve të tjerë, në dhomën e saj të adhurimit, por tani ai do ta shihte Jezusin çdo herë që do të hynte në dhomë, për të adhuruar. Gjithkush hynte në dhomën e adhurimit, do shihte Jezusin të parin.

Edhe pse Jarendra dhe familja e tij e shihnin Jezusin çdo ditë, ai vetë nuk mendoi shumë rreth Jezusit, derisa u rrit. Gjatë një periudhe vështirësish, ai filloi të lexonte Biblën dhe të vizitonte kisha të ndryshme.

Një shok, ish Adventist, vuri re interesin e tij për Kristianizmin dhe i tha, “Nëse do të shkosh në ndonjë kishë, kisha Adventiste ka të vërtetën”.

Jarendra shkoi në kishën Adventiste. Ai u prek nga predikimi dhe menjëherë kërkoi të pagëzohej. Ai ndjeu se ishte në kishën e vërtetë. Pastori iu përgjigj se mund të pagëzohej vetëm pasi të bënte studim Biblik, sepse ata nuk pagëzonin askënd, pa studiuar Biblën.

Mbas pagëzimit, ai u refuzua nga familja e tij. Por ai vazhdon të jetë i sigurt se mori vendimin e duhur.

— Unë jam i pari, në familjen time, që u bëra Kristian, — tha ai.

Një nga vëllezërit ndoqi hapat e tij, shumë vite më vonë. Ai tha se faktet, jo ndjenjat, e çuan tek Jezusi, Perëndia mbi çdo Perëndi.

— Nëse zgjedh Kristianizmin apo Jezusin bazuar në emocione, udhëtimi yt mund të mbarojë kur prekesh, — tha ai. — Por nëse e zgjedh Jezusin nëpërmjet logjikës dhe parimeve, udhëtimi yt do zgjasë.

Një pjesë e Ofertave të Sabatit të 13të këtë tremujor do të ndihmojë gjashtë shkolla dhe dy kisha, në Indi. Faleminderit që planifikoni një ofertë bujare për 30 Mars.

**Fakte të shpejta**

- Kolkota, e njohur gjithashtu edhe si Kalkuta, në bregun lindor të Lumit Hugli, ështe kryqyteti i shtetit Indian të Bengalit Perëndimor.

- Kur India fitoi pavarësinë, në 1947, Bengali u nda në dy pjesë, përgjatë vijave fetare. India mori pjesën perëndimore dhe e quajti Bengali Perëndimor. Pakistani mori pjesën lindore, Bengalin Lindor, i cili më vonë u bë shteti i pavarur i Bangladeshit, në 1971.

- Bengali Perëndimor u elektrifikua 100 përqind në shtator 2017, kur elektriciteti arriti edhe në fshatrat e largëta.

- Gjuhët zyrtare të shtetit janë Bengali dhe Anglisht.