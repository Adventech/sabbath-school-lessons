---
title:  Një Ditë në Oborret e Tua Vlen më Tepër se Një Mijë
date:  10/03/2024
---

`Lexoni Psalmin 84:1-4. Pse psalmisti dëshiron të banojë në shenjtërore?`

Psalmisti "dëshiron" dhe "etet" për të banuar përgjithmonë në shenjtërore në mënyrë që të jetë përgjithmonë afër me Perëndinë (Ps. 84:1, 2). Prezenca e gjallë e Perëndisë (Ps. 84:2) e bën shenjtëroren një vend unik. Në shenjtërore, adhuruesit mund "të sodisin bukurinë e Zotit" (Ps. 27:4; gjithashtu shiko Ps. 63:2) dhe të "ngopet me të mirat e shtëpisë Sate" (Ps. 65:4). Tek Psalmi 84, lumturia e pashoq arrihet në marrëdhënie me Perëndinë, që bëhet nga lavdërimi (Ps. 84:4), gjetja e forcës në Të (Ps. 84:5), dhe besimi në Të (Ps. 84:12). Shenjtërorja është vendi ku një marrëdhënie e tillë ushqehet përmes adhurimit dhe miqësisë me bashkëbesimtarët. Prezenca e gjallë e Perëndisë në shenjtërore u jep adhuruesve një shije të mbretërisë së lavdishme të Perëndisë dhe të jetës së përjetshme.

`Lexoni Psalmin 84:5-12. Kush tjetër mund të bekohet nga shenjtërorja?`

Bekimet e Perëndisë përshkruhen si rrezatim nga shenjtërorja, që bie në radhë të parë tek ata, të cilët shërbejnë në shenjtërore (Ps. 84:4), pastaj tek shtegtarët rrugës për në shenjtërore (Ps. 84:5-10), dhe shtrihet deri në fund të tokës. Pritja për të takuar Perëndinë në shenjtërore forcon besimin e shtegtarëve (Ps. 84:7). Ndërkohë që forca e udhëtarit të zakonshëm dobësohet nën barrën e udhëtimit, në rastin e shtegtarëve shenjtërorja i forcon sa më afër afrohen drejt saj.

Edhe pse të shkëputur fizikisht nga shenjtërorja, fëmijët e Perëndisë vazhdojnë të mbajnë vulën e shenjtërores së Zotit, duke jetuar denjësisht (Ps. 84:11), gjë që karakterizon të drejtët që hyjnë në shenjtëroren e Zotit (Ps. 15:1, 2). Zoti quhet "një diell", duke treguar se bekimet nga shenjtërorja, ashtu si rrezet e diellit, shtrihen deri në fund të tokës (Ps. 84:11). Kështu, ata që qëndrojnë me Perëndinë përmes besimit marrin hirin e Tij, pavarësisht vendit ku janë.

`Lexoni Zbulesa 21:3. Çfarë shprese e reflektuar në shenjtëroren tokësore na zbulohet këtu? Si mund të fillojmë tani të imagjinojmë sesi mund të jetë ajo eksperiencë?`