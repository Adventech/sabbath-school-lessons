---
title:  Lutuni për Paqen e Jeruzalemit
date:  11/03/2024
---

`Lexoni Psalmin 122:1-5. Cilat janë ndjenjat e adhuruesve kur mbërrijnë në Jeruzalem? Çfarë shpresojnë të gjejnë në Jeruzalem?`

Psalmi 122 shpreh entuziazmin e shtegtarëve kur mbërrijnë në Jeruzalem. Shtegtimet drejt Jeruzalemit ishin raste të gëzueshme, kur populli i Perëndisë bashkohej tri herë gjatë vitit për të festuar mirësinë që Zoti kishte treguar për ta në të kaluarën dhe të tashmen (Lgj. Përt. 16:16). Jeruzalemi ishte qendra e jetës së kombit, sepse kishte "Dëshminë e Izraelit" (Ps. 122:4) dhe fronet për gjykim (Ps. 122:5). "Dëshmia e Izraelit" i referohet shenjtërores që në atë kohë quhej "tabernakulli i Dëshmisë" (Num. 1:50) dhe kishte "arkën e Dëshmisë" (Eksodi 25:22). Ulja në frone për gjykim përshkruan sistemin gjyqësor në Jeruzalem (2 Sam. 8:15). Shtegtimi pra ishte një kohë kur dikush kërkonte të merrte drejtësi. Besnikëria ndaj Zotit dhe bërja e drejtësisë nuk duhej të ndaheshin kurrë.

`Lexoni Psalmin 122:6-9. Cila është lutja kryesore e popullit të Perëndisë?`

Lutja për paqen e Jeruzalemit nxit bekimin e Zotit mbi qytetin dhe banorët e tij dhe i bashkon adhuruesit, duke bërë që paqja të shpërndahet në ta (Ps. 122:8). Jeruzalemi mund të ishte qyteti i paqes vetëm nëse do kishte paqe midis Perëndisë dhe popullit të Tij, dhe mes fëmijëve të Perëndisë me njëri-tjetrin. Kështu, lutja për paqen e Jeruzalemit përcjell një apel ndaj popullit të Perëndisë që të jetojnë në paqe me Zotin dhe njëri-tjetrin. Në paqen e Jeruzalemit, populli do të përparojë (Ps. 147:12-14).

Psalmi na mëson se lutja për mirëqenien e komunitetit të besimtarëve duhet të jetë tema kryesore e lutjeve të fëmijëve të Perëndisë, sepse vetëm populli i fortë dhe i bashkuar i Perëndisë mund të shpallë lajmet e mira të paqes dhe shpëtimit të Zotit në botë (Gjoni 13:34, 35).

Lutja për paqen e Jeruzalemit është ende një privilegj dhe përgjegjësi për besimtarët, sepse mban gjallë shpresën për ardhjen e mbretërisë së Perëndisë në kohët e fundit, që do të përfshijë jo vetëm qytetin e Jeruzalemit, por gjithë botën (Isa. 52:7; Isa. 66:12, 13; Zbul. 21-22).

`Cilat janë mënyrat praktike që mund të përpiqemi për harmoni në mes nesh si një popull?`