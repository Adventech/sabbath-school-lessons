---
title:  Mëshira e Tij Zgjat Përgjithmonë
date:  11/02/2024
---

`Lexoni Psalmin 136. Çfarë del në pah në këtë Psalm? Ku i gjen faktet psalmisti për këtë thënie?`

Psalmi 136 i bën thirrje popullit të Perëndisë të lavdërojnë Zotin për mëshirën e Tij, siç duket në krijimin (Ps. 136:4-9) dhe në historinë e Izraelit (Ps. 136:10-22). "Mëshira" (Hebraisht khesed,  "dashuri e palëkundur") përcjell mirësinë dhe besnikërinë e Perëndisë ndaj krijimit të Tij dhe besëlidhjes me Izraelin. Psalmi tregon se fuqia dhe madhështia e pamasë e Perëndisë zënë rrënjë në dashurinë e Tij të palëkundur.

Zoti është "Zot përmbi çdo zot", që është një shprehje Hebraike dhe do të thotë "Perëndia më i madh" (Ps. 136:1-3), jo se ka perëndi të tjerë, por se Ai është i vetmi Perëndi.

Mrekullitë e mëdha të Zotit, që nuk mund të bëhen nga ndonjë tjetër, janë tregues i pamohueshëm i zotërimit të Tij (Ps. 136:4). Zoti krijoi qiejt, tokën dhe trupat qiellorë, që adhurohen nga paganët (Lgj. Përt. 4:19). Psalmet, nga ana tjetër, i zhveshin nga autoriteti perënditë pagane dhe, rrjedhimisht çdo burim besimi njerëzor. Ata janë thjesht produkte të krijimit. Janë thjesht gjëra të krijuara - jo Krijuesi, duke bërë një dallim thelbësor.

Imazhi i dorës së fortë të Perëndisë dhe krahët e hapur (Ps. 136:12) thekson efikasitetin e fuqisë së Perëndisë dhe zotërimin e gjerë të mëshirës së Tij.

Mëshira e Perëndisë në krijim dhe histori duhet të frymëzojë besim tek Ai dhe besnikëri ndaj besëlidhjes së Tij. Refreni "Sepse mirësia e Tij zgjat përgjithmonë" përsëritet 26 herë tek Psalmi 136, duke siguruar kështu adhuruesit se Zoti nuk ndryshon dhe do i ripërsërisë favoret e së shkuarës për brezin e ri. Perëndia kujton popullin e Tij (Ps. 136:23) dhe është besnik ndaj besëlidhjes së hirit të Tij. Besimi në mirësinë e vazhdueshme të Zotit është thelbi i besimit biblik, që përfshin gjithashtu adhurimin plot gëzim dhe konfidencë/besim, si dhe me ndrojtje dhe pendim.

Psalmi 136 (vargjet 23-25) përfundon me kujdesin universal të Perëndisë në botë. Mëshira e Perëndisë i shtrihet jo vetëm Izraelit, por gjithë krijimit. Kështu Psalmi flet për gjithëpërfshirjen e hirit të Perëndisë dhe nxit gjithë botën të bashkohet me Izraelin për të lavdëruar Zotin (shiko gjithashtu Luka 2:10, Gjoni 3:16, Veprat 15:17).

`Si zbulon fuqishëm fakti që Jezusi vdiq në kryq, si Zëvendësues për mëkatet tona, të vërtetën e madhe në lidhje me Perëndinë dhe se "dashuria e Tij zgjat përgjithmonë"?`