---
title:  Për më tepër studim
date:  16/02/2024
---

Lexoni Ellen G. White, "Nevoja e Mëkatarit për Krishtin", f. 17-22, në Hapat drejt Jezusit.

Tek Psalmet, zërat e njerëzve të Perëndisë bashkohen si një kor, që përsërit "Mirësia e Tij zgjat përjetë", duke festuar dashurinë e përjetshme të Perëndisë (Ps. 106:1; Ps. 107:1; Ps. 118:1-4, 29; Psalmi 136). "Të mos lavdërosh Zotin do të thotë të harrosh gjithë mirësitë e Tij dhe të mos vlerësosh dhuratat e Perëndisë. Vetëm ata, që lavdërojnë nuk harrojnë. Të mendosh dhe të flasësh për Zotin nuk mjafton për ta lavdëruar Atë. Lavdërimi fillon kur dikush pranon madhështinë e Perëndisë dhe vepron e i përgjigjet me admirim mirësisë, mëshirës dhe mençurisë së Tij" - Hans LaRondelle, Deliverance in the Psalms, f. 178.

Domethënia e rrëfimit solemn të mëshirës së vazhdueshme të Perëndisë ka një kuptim edhe më të thellë kur kujtojmë khesed e Zotit - që është dashuria dhe besnikëria e Tij besëlidhëse, e cila qëndron e palëkundur dhe e pandryshueshme në mes të mëkatit dhe rebelimit kundër Perëndisë.

"Ne kemi mëkatuar kundër Tij dhe nuk e meritojmë favorin e Tij; megjithatë Vetë Ai ka vendosur në buzët tona atë lutje të mrekullueshme, 'Mos na hidh poshtë për hir të emrit Tënd, mos turpëro fronin e lavdisë sate. Mbaj mend: mos e prish besëlidhjen me ne' Jer. 14:21. Kur shkojmë tek Ai dhe rrëfejmë padenjësinë dhe mëkatin tonë, Ai është zotuar ta dëgjojë lutjen tonë. Nderi i fronit të Tij lidhet me përmbushjen e fjalës së Tij për ne" - Ellen G. White, Christ's Object Lessons, f. 148.

Duke përjetuar faktin që Zoti ka qenë i hirshëm (Ps. 103:2) psalmisti inkurajohet të thotë se "Zoti vepron me drejtësi dhe mbron çështjen e gjithë të shtypurve" (Ps. 103:6). Kështu, qëllimi përfundimtar i dëshmisë personale të psalmistit dhe lavdërimi i mëshirës së Perëndisë në jetën e tij është që të risigurojë të tjerët për mirësinë dashamirëse të Perëndisë, në mënyrë qe edhe ata të mund të hapin zemrat e tyre ndaj Zotit dhe të marrin hirin shpëtues të Tij dhe të lavdërojnë Perëndinë (Ps. 9:11, 12; Ps. 22:22-27; Ps. 66:16).

**Pyetje për Diskutim**

`1.	Cilat janë implikimet praktike të faktit se mëshira e Perëndisë është e përjetshme për shpëtimin e njerëzve? Pse kjo nuk do të thotë se dikush mund të vazhdojë të mëkatojë pasi mëshira e Zotit është e përjetshme?`

`2.	Si pajtohemi me faljen e mëkateve tona nga Zoti dhe idenë që Zoti gjykon mëkatin?`

`3.	Si përshtatet shprehja e mëshirës së Perëndisë në Dhiatën e Re me ato tek Psalmet (Ef. 2:4, 5; 1 Tim. 1:16; Titit 3:5; Heb. 4:16)?`