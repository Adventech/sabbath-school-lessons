---
title:  "Sikur të Merrje Parasysh Fajet, o Zot"
date:  13/02/2024
---

`Lexoni Psalmin 130. Si përshkruhet rëndesa e mëkatit dhe shpresa për mëkatarin?`

Dhimbja e madhe e psalmistit ka lidhje me mëkatet e veta dhe ato të popullit të tij (Ps. 130:3, 8). Mëkatet e popullit janë kaq të mëdha sa kërcënojnë të ndajnë përgjithmonë popullin nga Perëndia (Ps. 130:3). Shkrimet flasin për regjistrat e mëkateve, që ruhen për Ditën e Gjykimit (Dan. 7:10, Zb. 20:12) dhe emrat e mëkatarëve, që fshihen nga libri i jetës (Eks. 32:32, Ps. 69:28, Zb. 13:8).

Kështu psalmisti i bën apel faljes së Perëndisë, që do të fshijë çdo shënim të mëkateve (Ps. 51:1, 9; Jer. 31:34; Mik. 7:19). Ai e di se "Zoti nuk është inatçor nga natyra. Dashuria e Zij vazhdon përjetë. 'Zemërimi' i Tij ndizet vetëm nga dështimet e njeriut për të vlerësuar dashurinë e Tij... Qëllimi i zemërimit të Tij nuk është të lëndojë, por përkundrazi, të shërojë njeriun; jo të shkatërrojë, por të shpëtojë popullin e Tij të besëlidhjes (shiko Hos. 6:1, 2)" - Hans K. LaRondelle, Deliverance in the Psalms (Berrien Springs, MI: First Impressions, 1983), f. 180, 181. Është domethënëse gadishmëria e Perëndisë për të falur mëkatet, dhe jo për t'i ndëshkuar ato, e cila nxit respekt ndaj Zotit (Ps. 130:4, Rom. 2:4). Adhurimi i vërtetë ndërtohet mbi admirimin e karakterit të dashur të Perëndisë, dhe jo mbi frikën e ndëshkimit.

Fëmijët e Perëndisë thërriten të presin për Zotin (Ps. 27:14, Ps. 37:34). Fjala Hebraike qawah, "prit", fjalë për fjalë do të thotë "të shtrish", dhe është rrënja e fjalës Hebraike për "shpresë". Kështu, pritja për Zotin nuk është një dorëzim pasiv para rrethanave të mjerueshme, por një "shtrirje" me shpresë ose pritje e zjarrtë për ndërhyrjen e Zotit. Shpresa e psalmistit rrënjoset jo në optimizmin e tij personal, por në Fjalën e Perëndisë (Ps. 130:5). Pritja e Zotit me besnikëri nuk është e kotë, sepse, mbas natës së errët, do të vijë mëngjesi i shpëtimit hyjnor.

Shikoni sesi thirrja personale e psalmistit bëhet thirrja e gjithë komunitetit (Ps. 130:7, 8). Mirëqenia individuale është e pandashme nga ajo e gjithë popullit. Kështu, dikush nuk lutet vetëm për veten, por edhe për komunitetin. Si besimtarë jemi pjesë e komunitetit dhe ajo që ndikon një pjesë të komunitetit ndikon gjithë të tjerët.

`Mendoni për pyetjen, "Në rast se ti do të merrje parasysh fajet, o Zot, kush mund të rezistonte?" (Ps. 130:3). Çfarë do të thotë personalisht për ju kjo? Ku do të ishit sikur Zoti të merrte parasysh fajet tuaja?`