---
title:  Lavdi Zotit Madhështor dhe të Mëshirshëm
date:  14/02/2024
---

`Lexoni Psalmet 113 dhe 123. Cilat janë dy aspekte të ndryshme të karakterit të Perëndisë, që përshkruhen në këto Psalme?`

Psalmi 113 dhe 123 lavdërojnë madhështinë dhe mëshirën e Zotit. Madhështia e Zotit zbulohet në madhështinë e emrit të Tij dhe në vendin e lartësuar të fronit të Tij, që është përmbi gjithë kombet dhe qiejt (Ps. 113:4, 5; Ps. 123:1). "Kush i përngjan Zotit" (Ps. 113:5) është një deklaratë besimi se asnjë fuqi brenda apo jashtë botës nuk mund të sfidojë Perëndinë e Izraelit.

Lartësitë e paarritshme të vendit ku banon Zoti ilustrohen përmes faktit se Zoti është gati të "përulë Veten" ose "ulet të shohë gjërat që ndodhen në qiejtë dhe mbi tokë (shiko Ps. 113:6;). Banesa e Zotit atje lart nuk e pengon të shohë çfarë ndodh këtu poshtë. Mëshira e Zotit manifestohet në gadishmërinë e Tij të hirshme për t’u përfshirë në botë dhe për të shpëtuar nevojtarin dhe të varfrin. Dora e Tij bujare nuk fshihet nga shërbëtorët e Tij, megjithëse banon në qiejt e largët.

Madhështia dhe kujdesi i Zotit, që nuk mund të dallohen plotësisht në transhendencën/përsosmërinë e mrekullueshme të Tij, bëhen të njohura në veprat e mëshirës dhe dhembshurisë së Perëndisë. Nevojtari, i varfri dhe i shtypuri mund të përjetojnë drejtpërdrejt fuqinë sovrane të Perëndisë në veprat mbresëlënëse që Ai bën në favor të tyre. Zoti i lartësuar manifeston madhështinë e Tij, duke përdorur fuqinë e Tij për të ngritur lart të shtypurit. Njerëzit janë të lirë t'i afrohen Zotit, sepse madhështia e Tij sovrane dhe supremacia e Tij nuk e ndryshojnë faktin se Ai është Krijuesi dhe Mbështetësi i tyre i hirshëm dhe se njerëzit janë shërbëtorët e Tij, fëmijët e tij të dashur.

Adhurimi pra, motivohet jo vetëm nga madhështia e Perëndisë, por gjithashtu nga mirësia e Tij. Lavdërimi nuk kufizohet nga koha dhe hapësira (Ps. 113:2, 3). Madhështia dhe mëshira e Perëndisë manifestohen më së miri në Jezus Krishtin, i cili ishte i gatshëm të zbriste nga qielli dhe të përulej aq poshtë sa vdekja në kryq, në mënyrë që të ngrinte njerëzimin e rënë (Fil. 2:6-8). Këtu, në kryq, kemi arsyet më të larta të mundshme të adhurojmë dhe lavdërojmë Perëndinë për atë që Ai ka bërë për ne.

`Mendoni për kryqin dhe atë që ndodhi atje për ju personalisht. Nga çfarë ju ka shpëtuar Jezusi? Pse është e rëndësishme për të pasur në radhë të parë kryqin në mendjen tuaj?`