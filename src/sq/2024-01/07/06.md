---
title:  Mos i Harro Gjithë Mirësitë e Tij
date:  15/02/2024
---

`Lexoni Psalmin 103. Si përshkruhet këtu mëshira e Perëndisë?`

Psalmi 103 liston bekimet e shumëfishta të Perëndisë. Bekimet përfshijnë "gjithë të mirat që ka bërë" (Ps. 103:2) për një jetë të lulëzuar (Ps. 103:3-6). Këto bekime janë rrënjosur në karakterin e hirshëm të Perëndisë dhe në besëlidhjen besnike të Tij me Izraelin (Ps. 103:7-18). Zoti "kujton" brishtësinë njerëzore dhe ka dhembshuri për popullin e Tij (shiko Ps. 103:13-17).

Të kujtuarit do të thotë më shumë sesa thjesht një aktivitet konjitiv/njohës. Përfshin një përkushtim, që shprehet me vepra: Zoti çliron dhe mban popullin e Tij (Ps. 103:3-13). Imazhet e fuqishme tek Psalmi 103:11-16 ilustrojnë madhështinë e pamasë të hirit të Perëndisë, që mund të krahasohet vetëm me pafundësinë e qiejve (Isa. 55:9).

Atëherë, si duhet t'i përgjigjen njerëzit dashurisë dhe mirësisë së Perëndisë?

Së pari, duke bekuar Zotin (Ps. 103:1, 2).

Bekimi përgjithësisht kuptohet si një veprim ku bën të mira materiale dhe shpirtërore për dikë (Zan. 49:25, Ps. 5:12). Për shkak se Zoti është Burimi i gjithë bekimeve, si mundet që qeniet njerëzore të bekojnë Zotin? Një inferior mund të bekojë një superior, duke e falenderuar ose lavdëruar(1 Mbretërve 8:66, Jobi 29:13). Zoti bekon njerëzit, duke u dhënë të mira dhe, njerëzit bekojnë Zotin, duke lavdëruar të mirën tek Ai; pra, duke e respektuar për karakterin e Tij të hirshëm.

Së dyti, duke kujtuar gjithë veprat e Tij të mira dhe besëlidhjen e Tij (Ps. 103:2, 18-22), ashtu si Zoti kujton gjendjen e brishtë njerëzore dhe besëlidhjen me popullin e Tij (Ps. 103:3-13). Të kujtuarit është një aspekt thelbësor i marrëdhënies midis Perëndisë dhe popullit të Tij. Ashtu siç Zoti kujton premtimet e Tij ndaj njerëzve, ashtu dhe njerëzit duhet të kujtojnë besnikërinë e Perëndisë dhe t'i përgjigjen me bindje dashurisë së Zotit.

Duke pasur këtë në mendje, këto fjalë të famshme nga Ellen G. White janë me shumë vend: "Do ishte mirë për ne të kalonim një orë meditimi çdo ditë për të kuptuar jetën e Krishtit. Duhet ta shqyrtojmë pikë mbas pike, dhe të lejojmë imagjinatën të kapë çdo skenë, veçanërisht ato të fundit. Teksa mendojmë për sakrificën e Tij të madhe për ne, konfidenca/besimi ynë tek Ai do të jetë më i qëndrueshëm, dashuria jonë do të forcohet dhe do të mbushemi më thellë me frymën e Tij. Nëse do të shpëtojmë në fund, duhet të mësojmë mësimin e pendesës dhe përulësisë nën këmbët e kryqit" - Dëshira e Kohërave, f. 83.