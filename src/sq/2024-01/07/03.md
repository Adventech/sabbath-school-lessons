---
title:  Krijo tek Unë një Zemër të Pastër
date:  12/02/2024
---

`Lexoni Psalmin 51:1-5. Pse psalmisti i bën thirrje mëshirës së Perëndisë?`

Mbreti David hap zemrën e tij para Zotit, duke kërkuar falje për mëkatin gjatë momenteve të tij të errëta shpirtërore (2 Samuelit 12). Falja është një dhunti e jashtëzakonshme e hirit të Perëndisë, rezultat i "mëshirës Tënde të madhe" (Ps. 51:1). Mbreti David i thërret Zotit të veprojë në të, jo siç e meriton për shkak të mëkatit të tij (Ps. 103:10), por në përputhje me karakterin e Tij hyjnor, që është mëshira, besnikëria dhe dhembshuria e Tij (Ps. 51:1; Eks. 34:6, 7).

`Lexoni Psalmin 51:6-19. Si paraqitet falja e mëkatit këtu? Cili është qëllimi i faljes hyjnore?`

Falja hyjnore përfshin më tepër sesa të shpallesh ligjërisht i pafajshëm. Ajo bën një ndryshim të thellë, që shkon në pjesët më të fshehta të njeriut (Ps. 51:6, Heb. 4:12). Sjell një krijim të ri (Ps. 51:10, Gjoni 3:3-8). Folja Hebraike ‘bara', përkthehet "krijo", që përshkruan fuqinë hyjnore krijuese (Zan. 1:1). Vetëm Perëndia mund të bara'; vetëm Zoti mund të bëjë një ndryshim radikal dhe të qëndrueshëm në zemrën e penduar të personit (2 Kor. 4:6).

Davidi kërkon të pastrohet me hisop (Lev. 14:2-8, Ps. 51:7). Ai ndjen se faji i tij e mban larg nga prezenca/prania e Zotit, ashtu si një lebroz që mbahet larg komunitetit për aq kohë sa është i papastër (Ps. 51:11). Ai ka frikë se flijimet nuk mund ta restaurojnë plotësisht, sepse nuk ka flijim që të shlyejë mëkatet e tij të paramenduara të tradhëtisë bashkëshortore dhe vrasjes (Eks. 21:14, Lev. 20:10).

Vetëm hiri hyjnor pa kushte mund të pranojë "zemrën e thyer" të Davidit si një flijim dhe ta restaurojë sërish për të qenë në harmoni me Perëndinë (Ps. 51:16, 17). Duke kërkuar të pastrohet me hisop, dëshiron të kthehet në prezencën e Perëndisë.

`Nëse Perëndia mund të falë Davidin për shkeljen e kurorës, mashtrimin dhe vrasjen, çfarë shprese ka për ju?`