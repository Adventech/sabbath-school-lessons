---
title:  Të Vetëdijshëm për Besëlidhjen e Tij
date:  17/01/2024
---

`Tema e gjykimit të Perëndisë nxjerr një pyetje të rëndësishme: Si mund të kenë paqe njerëzit e Zotit si dhe sigurinë e shpëtimit në kohët e gjykimit? Lexoni Ps. 94:14, Ps. 105:7-10, Dan. 7:22.`

Njerëzit e Zotit janë të sigurt, sepse Zoti ka vendosur vendbanimin e Tij në Sion (Ps. 76:1, 2) dhe ka vendosur besëlidhjen e Tij të përjetshme me ta si thesari i Tij (Ps. 94:14, Ps. 105:8-10). Zoti nuk premton thjesht që nuk do refuzojë popullin e Tij të besëlidhjes; Ai vepron për t'i mbajtur ata të sigurt në Të. Ai fal mëkatet e tyre (Ps. 103:3); udhëzon, bekon, dhe forcon popullin e Tij (Ps. 25:8-11, Ps. 29:11, Ps. 105:24). Gjykimet e Zotit janë dhënë për t'i kthyer njerëzit tek drejtësia dhe për të treguar se Zoti kujdeset për ta (Ps. 94:8-15).

Psalmi 105 në tërësi tregon besnikërinë e Zotit për besëlidhjen e Tij në historinë e Izraelit. Në çdo gjë që ka ndodhur, e mirë dhe e keqe, Zoti ka qenë atje. Ai çoi në mënyrë providenciale Jozefin në Egjipt dhe përmes tij shpëtoi popullin e Tij dhe kombet në atë zonë gjatë urisë së egër (Ps. 105:16-24). Zoti ngriti Moisiun që të drejtojë popullin e Tij për ta nxjerrë nga skllavëria e Egjiptasve, dhe këtë e bëri me shenja dhe mrekulli (Ps. 105:25-38).

Zoti i dha popullit të Tij Tokën e Premtuar (Ps. 105:11, 44) dhe mbrojtjen e Tij të vazhdueshme (Ps. 105:12-15). Ai i shumoi (Ps. 105:24), i çliroi nga skllavopronarët (Ps. 105:37, 38), dhe siguroi për nevojat e tyre të përditshme (Ps. 105:39-41). Zoti është padyshim në kontroll të gjithçkaje që ka të bëjë me popullin e Tij - një e vërtetë që psalmisti dëshiron që populli i Tij të mos e harrojë kurrë.

Kur Zoti kujton besëlidhjen e Tij, ka të bëjë më shumë sesa thjesht të kujtojë, sepse kjo gjithmonë përfshin vepra (Zan. 8:1, 1 Sam. 1:19, Ps. 98:3, Ps. 105:42-44). Në të njëjtën mënyrë, kur njerëzit thërriten të kujtojnë mrekullitë dhe gjykimet e Perëndisë, do të thotë se populli duhet të jetojë në mënyra që e nderojnë Perëndinë.

Në këtë besëlidhje, thirrja parësore e Izraelit është që të qëndrojnë besnikë ndaj besëlidhjes, duke mbajtur urdhërimet e Perëndisë (Ps. 78:5-7, Ps. 105:45). Populli i Zotit gjithashtu thërritet të japë dëshmi për Zotin tek kombet e tjera, sepse Zoti dëshiron që gjithë kombet të bashkohen me popullin e Tij, Izraelin (Ps. 105:1, 2). Kështu bota është e sigurt në besëlidhjen mbrojtëse të Zotit të plotfuqishëm dhe të mëshirshëm (Ps. 89:28-34).

`Çfarë shohim tek Jezusi, që tregon se premtimet që iu bënë Izraelit të lashtë tashmë mund të aplikohen tek ne? (Shiko Gal. 3:26-29).`