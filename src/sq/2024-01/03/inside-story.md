---
title:  Histori misionare
date:  19/01/2024
---

#### Futboll të shtunave

_Klining_

Klining jetonte për të luajtur futboll. Ai luante çdo minutë që kishte kohë të lirë, mbas shkollës, në qytetin e tij, në verilindje të Indisë. Kur shkoi të jetonte në një qytet tjetër, të përgatitej për provimet shtetërore, ai takoi adoleshentë të tjerë, që luanin, dhe luante me ta të shtunave.

Por Klining u çudit, kur dëgjoi një grup që këndonte himne dhe i lutej Perëndisë, në anën tjetër të fushës, kur ai luante të shtunave. Fusha e futbollit ndodhej pranë kampusit të një shkolle dhe kishe Adventiste.

Klining ishte rritur në një familje Kristiane. Ai kishte studiar në shkolla e Krishterë gjithë jetën e tij. Por ai kurrë nuk kishte dëgjuar Kristianë të adhuronin të Shtunë.

Ndërsa ndiqte topin, në fushë, ai pyeste veten: “Pse këta adhurojnë të shtunë dhe jo të diel? Cilët janë këta njerëz?”

Klining doli mirë me provimet dhe mbaroi klasën e 10të. Ai aplikoi për klasën e 11të, në një shkollë në qytetin ku dha provimet, por nuk u pranua. I zhgënjyer, ai u kërkoi këshillë dy shokëve. Ata të dy do të studionin te shkolla Adventiste pranë fushës, dhe e inkurajuan të regjistrohej aty.

Klining aplikoi dhe u pranua. Me kalimin e muajve, ai kuptoi pse njerëzit këndonin dhe luteshin të shtunave, kur ai luante futboll. Në shkollë, ata lexuan te Zanafilla, kapitulli 2, se Perëndia e kishte veçuar ditën e shtatë të javës, të Shtunën, si një ditë të shenjtë, që në javën e krijimit. Ai pa te Eksodi 20 se Perëndia e rikujtoi popullin rreth rëndësisë së Sabatit, në Dhjetë Urdhërimet. Ai kuptoi se vetë Jezusi e kishte mbajtuar Sabatin, gjatë jetës së Tij, në tokë, dhe nuk e kishte ndryshuar ndonjëherë ditën e adhurimit.

Klining u tha prindërve se donte t’i bashkohej Kishës Adventiste. Por prindërit nuk e pranuan këtë ide. Duke mos dashur t’i zhgënjente, ai vendosi, me trishtim, të mos pagëzohej.

Qyteti i Klining nuk kishte kishë Adventiste dhe ai ndiente mungesën e shërbesës së adhurimit, kur ishte në shtëpi, me pushime. Ai bisedonte me prindërit dhe 10 motrat dhe vëllezërit rreth atyre që kishte mësuar, në shkollë, rreth Sabatit. Por ata nuk donin të dëgjonin.

—	Është mirë të studiosh në shkollën Adventiste, — tha e ëma. — Por nuk ka nevojë të bëhesh Adventist.

Babai ishte akoma më i ashpër.

—	Nëse vendos të bëhesh Adventist, nuk do të jesh më pjesë e kësaj familjeje, - tha ai. — Do largohesh nga kjo familje.

Kur mbaroi klasën e 12të, në shkollën Adventiste, Klining u regjistrua në një kolegj jo-Adventist, në të njëjtin qytet. Por ai nuk ndihej mirë. Ai ndiente se nuk përkiste aty. Ai donte të studionte në kolegj Kristian.

Një ditë, ndërsa luante futboll, Klining mori vesh, nga një shok Adventist, rreth një organizate studentësh misionarë Adventistë, të quajtur Lëvizja e 1000 Misionarëve. Atij i pëlqeu ideja e të qnit student misionar dhe shkoi të bisedonte me drejtuesit lokalë.

Pas pak kohe, ai iu bashkua kishës Adventiste dhe kaloi tetë muaj si student misionar, duke dhënë mësim për klasat e katërta. Prindërit e tij nuk e pranonin këtë vendim por ai nuk banonte më në shtëpi dhe ata nuk kishin si ta dënonin.

Ndërkohë, në zemrën e tij filloi të rritej një dëshirë për t’u bërë pastor dhe ai u regjistrua në Universitetin Adventist Spicer. Sot, ai është në vitin e dytë të studimeve për Teologji dhe shpreson të prekë zemrat e të rinjve, nëpërmjet futbollit.

—	Qëllimi im është të bëhem pastor por edhe të punoj me të rinjtë nëpërmjet futbollit, — tha ai. — Dua të hap një akademi futbolli dhe të punoj më të rinjtë. E di që shumë të rinj e duan futbollin. Dua të çoj të rinjtë, tek Jezusi, nëpërmjet sportit.

Ai thotë se duke njohur dhe ndjekur Biblën ai gjeti lirinë.

—	Kam shumë besim se fjalët e Gjonit, tek Gjoni 8:32 “Do ta njihni të vërtetën dhe e vërteta do t’ju bëjë të lirë.” — tha ai. — Ju lutem, lutuni për mua ndërsa përgatitem të punoj për ungjillin.

Oferta e Sabatit të 13të të këtij tremujori do ndihmojë në ndërtimin ose riparimin e gjashtë shkollave Adventiste, në Indi, si ajo ku Klining dëgjoi, për herë të parë, rreth Sabatit. Faleminderit që planifikoni një ofertë bujare për në 30 Mars.

**Fakte të shpejta**

- Gjuhët zyrtare të Indisë janë Hindi dhe Anglisht.

- Kryeqyteti i shtetit Maharashtra është Mumbai dhe u ndërtua fillimisht mbi shtatë ishuj – Bombei, Kolaba, Mahim, Mazagoan, Parel, Uorli dhe Ishulli i Gruas së Vjetër. Puna për bonifikimin e tokës, në shekullin e 19të, i bashkoi ishujt në një masë tokësore të vetme.

- Kriketi është sporti më i ndjekur në Maharashtra.