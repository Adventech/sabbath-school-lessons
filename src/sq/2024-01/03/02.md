---
title:  Zoti Na Ka Krijuar
date:  14/01/2024
---

`Lexoni Psalmin 8 dhe Psalmin 100. Si portretizohen Zoti dhe njerëzit në këto Psalme? Çfarë na zbulojnë këto Psalme në lidhje me karakterin e Perëndisë?`

Krijimi luan një rol të rëndësishëm në Psalmet, duke ngritur lart sovranitetin e Perëndisë. Qiejtë që janë "vepra e duarve të Tij", shpallin lavdinë dhe fuqinë e Tij (Ps. 19:1-4, Ps. 97:6). Emri i Zotit është i madhërishëm në gjithë tokën (Ps. 8:1, 9). Zoti ka krijuar gjithçka; Ai nuk ka fillim (Ps. 93:2) dhe nuk ka fund (Ps. 102:25-27). Ai është i përjetshëm dhe superior ndaj zotave të kombeve, që janë thjesht "vepra e duarve të njerëzve" (Ps. 115:4), asgjë më tepër. Idhujt "kanë duar, por nuk prekin" (Ps. 115:7); sepse për Zotin, "në duart e Tij janë thellësitë e tokës...dhe dheu i thatë që duart e Tij kanë modeluar" (Ps. 95:4, 5).

Disa psalme portretizojnë fuqinë e Zotit mbi forcat e natyrës për të cilat kombet e tjera mendojnë se janë hyjnore (për shembull, Psalmi 29, Psalmi 93, Psalmi 104). Këto psalme përforcojnë thënien se Zoti mbretëron mbi gjithë krijimin dhe është suprem në fuqi dhe dinjitet. Psalmi 100:3 tregon një formë të lehtë idhujtarie - kur mbështetesh tek vetja dhe thekson se na ka bërë Zoti, "dhe jo ne vetë".

Krijimi gjithashtu dëshmon për dashurinë e Perëndisë. Çdo gjë që ekziston i detyrohet Zotit për ekzistencën e vet, që gjithashtu mban jetën (Ps. 95:7, Ps. 147:4-9). Vini re se Zoti jo vetëm që u dha ekzistencë njerëzve, Ai e bëri Izraelin e lashtë "Popullin e Tij dhe kopenë e kullotës së Tij" (Ps. 100:3). Nocioni "populli i Tij" dhe "kopeja e Tij" zbulojnë dëshirën e Zotit për të patur një marrëdhënie të afërt me popullin e Tij.

Vetëm Krijuesi ka fuqinë të bekojë dhe të bëjë që populli i Tij të rritet, dhe kështu, Ai është i vetmi që meriton adhurimin dhe besimin e tyre. Shumë psalme ftojnë çdo gjë që merr frymë, gjithë tokën, detin, dhe çdo gjë në të që të brohorasin me gëzim para Zotit.

Lavdia e Zotit duket në krijim, edhe në krijimin e rënë në tokë, dhe Psalmet na drejtojnë drejt Zotit si i vetmi që është i denjë për t’u adhuruar.

`"Çfarë është njeriu që ta mbash mend, dhe biri i njeriut që ta vizitosh?"(Ps. 8:4). Si do i përgjigjesh Zotit si Krijuesi yt? Kur Zoti i thërret yjet sipas emrit të tyre (Ps. 147:4), sa më tepër mendon se kujdeset për ty?`