---
title:  Zoti Është Gjykatësi
date:  16/01/2024
---

`Lexoni Psalmi 75. Pse mburrja e të pabesëve është e kotë?`

Si Mbret Sovran, Zoti është gjithashtu një Ligjvënës (Ps. 99:7) dhe një Gjykatës (Ps. 98:9, Ps. 97:2). Të pabesët vazhdimisht kërcënojnë rregullin e drejtë që Zoti ka vendosur në botë, por Zoti do e gjykojë botën dhe do i japë fund zotërimit të të pabesëve (Ps. 75:8-10, Ps. 96:13).

Tek Psalmi 75, disa figura letrare përshkruajnë shkatërrimin e pashmangshëm të të pabesëve. Figura e kupës dhe e verës së kuqe (Ps. 75:8) përcjell intensitetin e zemërimit të Perëndisë (Jer. 25:15, Zb. 14:10). Prerja e brirëve të të pabesëve përshkruan fundin e fuqisë dhe zotërimit të tyre, ndërkohë brirët e të drejtëve do të përlëvdohen (Ps. 75:10). Zoti zgjedh një "kohë të duhur" (Ps. 75:2) ose "kohë të caktuar" për gjykimin e Tij. Është e qartë se gjykimi ekzekutiv do të ndodhë në fund të kohës (Ps. 96:13, 1 Kor. 15:23-26).

Zoti i shikon zemrat e njerëzve si pjesë e gjykimit të Tij. Lexoni Psalmi 14:2. Ai na kujton Zanafillën 6:5,8. Të dyja tekstet tregojnë se ekzekutimi i gjykimit të Perëndisë paraprihet nga hetimi i Zotit në jetën e njerëzve dhe përpjekjet e Tij për të shpëtuar kë të mundet. Ky gjykim disa herë quhet "gjykimi hetues", kur Zoti mbron të drejtin dhe vendos fatin e të pabesit.

Si funksionon?

Së pari, Zoti shpëton popullin e Tij nga të pabesët (Ps. 97:10, Ps. 146:9) dhe kurorëzon të përulurin me shpëtim (Ps. 149:4). Së dyti, të këqinjtë, që nuk janë penduar shkatërrohen përgjithmonë (Ps. 97:3). Disa Psalme përshkruajnë poetikisht kotësinë e armëve njerëzore kundër Gjykatësit Hyjnor (Ps. 76:3-6). Zoti gjithashtu është një Perëndi që fal, megjithëse dënon veprat e këqija të njerëzve (Ps. 99:8). Njerëzit e Zotit, jo vetëm të këqinjtë, do të japin llogari para Perëndisë (Ps. 50:4, Ps. 135:14).

Psalmet përcjellin të njëjtin nocion që shprehet në tekste të tjera biblike, që gjykimi i Perëndisë fillon me popullin e Tij dhe zgjerohet në gjithë tokën (Lgj. Përt. 32:36, 1 Pjet. 4:17). Psalmisti i thërret Zotit ta gjykojë, por mbështetet tek drejtësia e Perëndisë për t’u mbrojtur (Ps. 7:8-11; Ps. 139:23, 24).

`Psalmet na thërrasin të gëzohemi kur presim gjykimet e Perëndisë (Ps. 67:4, Ps. 96:10-13, Ps. 98:4-9). Si gjykimi i Perëndisë është lajm i mirë për ata, që janë larë me gjakun e Krishtit?`