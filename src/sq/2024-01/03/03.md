---
title:  Zoti Mbretëron
date:  15/01/2024
---

E lidhur ngushtë - në fakt e pandashme - është Zoti si Krijues në raport me Zoti si Sovran ose Drejtues. Deklarata "Zoti mbretëron" shpallet në mënyrë solemne tek Psalmi 93:1, Psalmi 96:10, Psalmi 97:1, dhe Psalmi 99:1, por jehonat e tyre dëgjohen përgjatë gjithë Librit të Psalmeve.

Zoti vishet me nder, madhështi dhe fuqi (Ps. 93:1, Ps. 104:1). Ai rrethohet nga re dhe terr (Ps. 97:2), por gjithashtu e mbulon Veten "me dritë si të ishte një mantel" (Ps. 104:2). Këto metafora ekzaltojnë fuqinë dhe shndritjen e Mbretit dhe janë përzgjedhur me kujdes që të shprehin madhështinë unike të Perëndisë, që tejkalon të kuptuarit njerëzor.

`Lexoni Psalmi 97. Çfarë e karakterizon mbretërimin e Zotit? (Ps. 97:2, 10). Ku mbretëron Ai? (Ps. 97:1, 5, 9).`

Drejtimi i Zotit shfaqet në veprën e Tij të krijimit (Ps. 96:5), shpëtimit (Ps. 98:2), dhe gjykimit (Ps. 96:10). Zoti vendos mbretërimin e Tij mbi gjithë botën (Ps. 47:6-9). Mbretërimi i Zotit është një mbretërim i përjetshëm, që nuk ka të krahasuar në fuqi dhe madhështi (Ps. 45:6; Ps. 93:1, 2; Ps. 103:19). Mbretërimi i Zotit themelohet në mëshirë dhe drejtësi dhe vendos rregull dhe stabilitet në botën e krijuar (Ps. 98:3, Ps. 99:4). Mbretërimi i Zotit bashkon si adhuruesit në qiell edhe ata në tokë për të lavdëruar Perëndinë (Ps. 103:20-22, Ps. 148). Shumë psalme përfytyrojnë gjithë njerëzimin, që pranon sovranitetin e Perëndisë (Ps. 96:10, Ps. 97:1, Ps. 99:1, Ps. 145:11-13).

Por jo të gjithë njerëzit, apo dhe liderët tokësorë e bëjnë këtë, të paktën për tani. Mbretërimi i Zotit përçmohet vazhdimisht nga të këqinjtë, të cilët mohojnë dhe përbuzin Zotin dhe shtypin popullin e Tij (Ps. 14:1, Ps. 74:3-22). Megjithëse të sfiduar nga prosperiteti i disa njerëzve të këqinj dhe të shqetësuar nga durimi i Zotit, psalmisti beson në sovranitetin e Perëndisë dhe vazhdon të ushqehet në sigurinë e gjykimeve të drejta të Perëndisë (Ps. 68:21, Ps. 73:17-20). Me anë të besimit populli i Zotit gëzohet në inaugurimin e mbretërisë së Perëndisë përmes shërbesës shpenguese të Krishtit dhe pret për realizimin e mbretërisë në ardhjen e dytë të Krishtit (Mat. 12:26-28, 1 Kor. 15:20-28).

`"Ju që e doni Zotin urreni të keqen!" (Ps. 97:10). Pse dashuria jonë për Zotin duhet të na bëjë ta urrejmë të keqen? Si lidhen këto dy koncepte?`