---
title:  Ndihmë Nga Shenjtërorja
date:  25/01/2024
---

`Lexoni Psalmi 3:4; Psalmi 14:7; Psalmi 20:1-3; Psalmi 27:5; Psalmi 36:8; Psalmi 61:4; dhe Psalmi 68:5, 35. Nga vjen ndihma sipas këtyre vargjeve?`

Motivi i strehimit shpirtëror dhe fizik dhe ndihmës shfaqet dukshëm në kontekstin e shenjtërores. Shenjtërorja është një vend ndihme, sigurie dhe shpëtimi. Shenjtërorja siguron një strehë për të munduarin. Zoti mbron jetimët dhe vejushat dhe i jep forcë popullit të Tij nga shenjtërorja e Tij. Kur "nga Sioni, përsosmëri e bukurisë, Perëndia shkëlqen" (Ps. 50:2), gjykimet e drejta të Perëndisë shpallen, dhe bekimi i Zotit buron (Ps. 84:4, Ps. 128:5, Ps. 134:3).

Streha në shenjtërore e tejkalon sigurinë nga çdo vend tjetër në botë, sepse në shenjtërore banon vetë Zoti. Prezenca e Perëndisë, jo thjesht tempulli si një ndërtesë, jep siguri. Në të njëjtën mënyrë, duke qenë mali ku banon Zoti, Mali Sion tejkalon gjithë malet e tjera, megjithëse në vetvete është një kodër modeste (Ps. 68:15, 16; Isa. 2:2).

> <p></p>
> "Sepse ne nuk kemi kryeprift që nuk mund t’i vijë keq për dobësitë tona, po një që u tundua në të gjitha ashtu si ne, por pa mëkatuar. Le t’i afrohemi, pra, me guxim fronit të hirit, që të marrim mëshirë e të gjejmë hir, për të pasur ndihmë në kohë nevoje" (Heb. 4:15, 16).

`Në çfarë mënyra këto tekste shkojnë paralel me atë që psalmisti thotë për shenjtëroren?`

Shenjtëria e shenjtërores së Perëndisë nxit psalmistin të pranojë se gjithë njerëzit janë mëkatarë dhe nuk e meritojnë favorin e Perëndisë, dhe thotë se çlirimi varet vetëm nga besnikëria dhe hiri i Zotit (Ps. 143:2, 9-12). Nuk ka asgjë në ne që të na japë merita para Perëndisë. Është vetëm, kur njerëzit qëndrojnë në një marrëdhënie të drejtë me Zotin përmes pendesës dhe pranimit të hirit dhe faljes së Perëndisë, që mund të kërkojnë sigurinë e çlirimit të Perëndisë. Shërbesa në shenjtërore përfaqëson shpëtimin e gjetur në Jezusin.