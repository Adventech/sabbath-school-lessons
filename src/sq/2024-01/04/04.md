---
title:  Zoti Është një Strehë në Fatkeqësi
date:  23/01/2024
---

`Lexoni Psalmi 17:7-9, Psalmi 31:1-3 dhe Psalmi 91:2-7. Çfarë bën psalmisti në kohë fatkeqësie?`

Psalmisti has lloj-lloj fatkeqësish, dhe në to, drejtohet drejt Zotit, që është një strehë në çdo fatkeqësi. Besimi është një zgjedhje e qëllimshme për të pranuar zotërimin e Perëndisë në jetën e dikujt në çdo rrethanë. Nëse besimi nuk funksionon në fatkeqësi, atëherë nuk do të funksionojë asnjëherë.

Dëshmia e psalmistit, "Unë i them Zotit: 'Ti je streha ime dhe kështjella ime, Perëndia im, të cilit i besoj' " (Ps. 91:2), buron nga eksperienca e tij e kaluar me Perëndinë dhe tani shërben për të forcuar besimin e tij për të ardhmen. Psalmisti thërret Zotin e Madhërishëm dhe të Plotfuqishëm (Ps. 91:1, 2), duke kujtuar sa i madh është Perëndia i tij.

Psalmisti gjithashtu tregon për sigurinë që dikush gjen në Perëndinë: "streha", "hija" (Ps. 91:1), "kështjella" (Ps. 91:2), "krahët", "mburoja" (Ps. 91:4) dhe "vendbanimi" (Ps. 91:9). Këto figura tregojnë një vend të sigurt në kulturën e psalmistit. Mjafton të mendosh për nxehtësinë e padurueshme të diellit në atë vend, në mënyrë që të vlerësosh hijen apo të kujtosh kohët e luftërave në historinë e Izraelit për të vlerësuar sigurinë që ofronte kështjella.

`Lexoni Psalmin 17:8 dhe Mateun 23:37. Çfarë figurash përdoren këtu dhe çfarë tregojnë ato?`

Një nga metaforat më të afërta është ajo që i referohet të qenurit "në hijen e krahëve të Tu" (Ps. 17:8, Ps. 57:1, Ps. 63:7). Kjo metaforë jep siguri dhe rehati, duke iu referuar mbrojtjes së një zogu nënë. Zoti krahasohet me një shqiponjë, që mbron të vegjëlit e saj me krahët e saj (Eks. 19:4, Lgj. Përt. 31:11) dhe me një klloçkë, që mbledh zogjtë e saj nën krahët e saj (Mat. 23:37).

`Si duhet të veprojmë në rastet kur na bie fatkeqësia dhe duket se nuk e shohim dot mbrojtjen e Zotit? Pse këto trauma nuk do të thonë se Zoti nuk është atje për ne?`