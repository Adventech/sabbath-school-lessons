---
title:  Histori misionare
date:  26/01/2024
---

#### Rrënqethja për ungjillin

_Shakuntala dhe Xhoi_

Drejtoresha e marketingut u rrënqeth kur tingujt e ëmbël të muzikës së korit mbushën zyrën e saj. Nuk ishte hera e parë që ajo dëgjonte muzikën, ndërsa punonte në zyrën e reklamave, që drejtonte, në Bengaluru, Indi. Gjithashtu, nuk ishte hera e parë që rrënqethej për shkak të muzikës. Por, kësaj here, nuk qëndroi dot ulur.

Shakuntala shkoi pranë dritares së zyrës së saj, në katin e dytë, të shihte çfarë bëhej. Ajo shihte njerëz që hynin dhe dilnin nga një ndërtesë, në anën tjetër të rrugës. Ajo donte të dinte çfarë bëhej në atë ndërtesë.

Ajo pa krahët e saj dhe pyeste veten pse rrënqethej. U mbush nga një dëshirë e madhe për të vajtur aty, të shihte vetë çfarë bëhej.

Ngadalë, shumë ngadalë, ajo doli nga ndërtesa e zyrës së saj dhe kapërceu rrugën. U ndje pak e bezdisur, kur hyri në ndërtesën e panjohur, sepse nuk njihte askënd atje. Ngadalë, shumë ngadalë, ajo arriti tek dera qëndrore.

—	A mund të hyj të dëgjoj çfarë po bëni? — pyeti ajo dikë që ishte pranë hyrjes.

—	Hyni dhe uluni, — tha burri me mirësjellje.

Shakuntala u ul dhe filloi të dëgjonte. Kori ndaloi së kënduari me shoqërimin e organos. Tani, një burrë po këndonte pa shoqërim instrumental. Kur ai mbaroi, Shakuntala shkoi tek ai.

—	Ku është organoja? — pyeti ajo. — Ku janë këngët që më bëjnë të rrënqethem?

Burri u çudit. Ajo i shpjegoi se kishte disa javë që dëgjonte muzikën, nga zyra e saj, të shtunave. Ajo e kishte dëgjuar vetëm të shtunave.

Ajo shkoi në kishë, gjatë dy të shtunave në vijim, të dëgjonte muzikën. Ndërsa kori këndonte, ajo shihte himnarin që gjeti në një karrige. Pa emrat e dy këngëve që e bënin të rrënqethej më shumë: “Kryqi i vjetër dhe i rëndë” dhe “Qetësohu, shpirti im”.

Të shtunën e tretë, pasi dëgjoi muzikën, ajo qëndroi aty edhe për predikimin rreth Jezusit. Kur u kthye në shtëpi, mendoi “Më pëlqeu ajo që dëgjova rreth Jezusit. Pse kam imazhe të zotërve të tjerë, në shtëpinë time?”

Ajo i hoqi të gjitha imazhet, që kishte në shtëpi. Ajo vazhoi të shkonte në kishë të shtunave dhe vazhdonte të rrënqethej kur dëgjonte këngët. Mbas ca kohësh, pastori e ftoi të sillte edhe familjen.

—	Mos u shqetëso, — tha ajo. — Ata do vijnë.

Dhe ata shkuan. Djali i saj, Xhoi, erdhi i pari. Më pas edhe nipërit e saj erdhën dhe ishin shumë të interesuar. Edhe gruaja që punonte, në shtëpinë e saj, filloi të shkonte. Pasi studiuan Biblën, familja ia dha jetën Jezusit.

Shakuntala u bë një anëtare aktive e kishës dhe një nga nipërit e saj sot është pastori i të rinjve.

Sot, Shakuntala është 84 vjeç dhe ka dalë në pension nga puna në marketing. Por ajo vazhdon të jetë shumë mirënjohëse për muzikën, që dëgjoi për herë të parë, në vitin 2005. Ajo e çoi tek Jezusi.

—	Ende rrënqethem kur dëgjoj korin, — tha ajo.

Një pjesë e Ofertës së Sabatit të 13të të këtij tremujori do të ndihmojë në ndërtimin e Kishës Qëndrore, për bashkësinë e Shakuntalës, në Bengaluru, Indi. Faleminderit për ofertat bujare në 30 Mars, të cilat do çojnë muzikën e bukur – dhe ndoshta edhe shumë rrënqethje të tjera – tek shumë njerëz të tjerë në Bengaluru.

**Fakte të shpejta**

- Karnataka vjen nga fjalët karu dhe nadu, kuptimi i të cilave është “tokë e ngritur”.

- Bengaluru, që njihet gjithashtu edhe si Bangalore, është qyteti më i madh dhe kryeqyteti i shtetit Indian Karnataka. Qyteti ka rreth 8 milion banorë dhe zona metropolitane ka rreth 11 milion banorë.

- Në Bengaluru ka shumë restorante vegane dhe grupe aktiviste veganësh. Ai konsiderohet si qyteti më vegan nga organizata për trajtimin etik të kafshëve.