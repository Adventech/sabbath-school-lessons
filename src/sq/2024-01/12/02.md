---
title:  Ngrini Duart Lart në Shenjtërore
date:  17/03/2024
---

`Lexoni Psalmin 134. Ku zhvillohet adhurimi këtu? Cili është rezultati i adhurimit të Zotit?`

Psalmi 134 kujton bekimin priftëror të Aaronit te Numrat 6:24-26 (gjithashtu Ps. 67:1) dhe thekson bekimin si parimin kryesor dhe rrjedhojën e marrëdhënies midis Zotit dhe Izraelit. Njerëzit bekojnë Perëndinë në shenjtërore, dhe Perëndia bekon popullin e Tij nga Sioni. Bekimi shtrihet tek çdo gjë e gjallë, sepse Zoti është Krijuesi i qiellit dhe tokës. Përmendja e Sionit si një vend i bekimeve të veçanta hyjnore nënvizon besëlidhjen e Zotit me popullin e Tij. Kështu, pra, brenda hirit të besëlidhjes Izraeli ushtron privilegjin të bekojë Zotin dhe të bekohet nga Ai.

`Lexoni Psalmin 18:1; Psalmin 36:1; Psalmin 113:1; Psalmin 134:1, 2; dhe Psalmin 135:1, 2. Si paraqiten adhuruesit këtu?`

Psalmet shpesh përshkruajnë adhuruesit si shërbëtorë të Zotit. "Që natën qëndrojnë në shtëpinë e Zotit" (Ps. 134:1) që me shumë gjasa i referohet rojës gjatë natës të Levitëve (1 Kron. 9:23-27) apo lavdërimit që i bëhej Zotit nga Levitët si ditën edhe natën (1 Kron. 9:33).

Duke qenë se Izraelitët adhuruan Perëndinë e padukshëm, që nuk mund të përfaqësohej nga asnjë formë imazhi, shenjtërorja shërbente për të reflektuar lavdinë e Zotit dhe për të siguruar një vend të sigurt, që njerëzit mëkatarë të mund të takonin Mbretin e tyre të shenjtë. Ky takim iniciohet nga Vetë Zoti dhe qeveriset nga statutet dhe dekretet e Tij.

"Duke iu afruar Atij, si te guri i gjallë, i flakur tej nga njerëzit, por i zgjedhur dhe i çmuar përpara Perëndisë, edhe ju, si gurë të gjallë, ndërtoheni për të qenë një shtëpi frymërore, një priftëri e shenjtë, për të ofruar flijime frymërore, që i pëlqejnë Perëndisë me anë të Jezus Krishtit" (1 Pjet. 2:4, 5). Ajo që shohim këtu, në fjalët e Pjetrit, është një shprehje e Dhiatës së Re për të njëjtat ide të paraqitura në këto psalme, se populli i Zotit, tashmë një priftëri e re, i ofron flijime dhe falenderime Zotit të tij Jezus Krisht, Krijuesit dhe Shpenguesit të tij, për gjithë gjërat e mira që Ai ka bërë për të.

`Si besimtarë të Dhiatës së Re edhe ne, gjithashtu kemi një rol priftëror duke qenë të thirrur të shpërndajmë lajmin e mirë të ungjillit në botë. Cilat janë mënyrat më efikase për ta bërë këtë?`