---
title:  Këndojini Zotit një Këngë të Re
date:  18/03/2024
---

`Lexoni Psalmin 33:3, Psalmin 40:3, Psalmin 96:1, Psalmin 98:1, Psalmin 144:9, dhe Psalmin 149:1. Cili është motivi i përbashkët në këto vargje?`

Psalmet i mbledhin njerëzit të këndojnë një "këngë të re". Çfarë është një "këngë e re" këtu? Arsyeja për "këngën e re" është pranimi i madhështisë dhe mbretërimit të Zotit në botë dhe mirënjohja për kujdesin dhe shpëtimin e Tij si Krijues dhe Gjykatës i tokës. Çlirimi nga armiqtë dhe vdekja dhe favori i veçantë i Perëndisë ndaj Izraelit janë disa nga motivet më personale për të kënduar "një këngë të re". Ndërkohë që edhe këngët e tjera lavdërojnë Zotin për dashamirësinë e Tij dhe mrekullitë, "kënga e re" është një këngë e veçantë, që shpreh gëzimin e rindezur dhe premtimin për një përkushtim të ri ndaj Perëndisë. Eksperienca e re e çlirimit hyjnor frymëzon popullin të pranojë Zotin si Krijuesin dhe Mbretin e tij. Tema të përbashkëta te Psalmet që flasin për "një këngë të re" janë besimi në Zotin, lavdërimi i veprave të Tij të mrekullueshme dhe çlirimi nga vuajtjet.

`Lexoni Isaia 42:10-12, Zbulesa 5:9, dhe Zbulesa 14:3. Çfarë mund të nxjerrim nga këto tekste biblike në lidhje me "këngën e re"?`

Populli i Zotit, Izraelitët, përshkruhet me fjalë të ngrohta si "një popull afër Zotit" (Ps. 148:14), që do të thotë se nga i gjithë Krijimi, Izraeli ka statusin më të veçantë dhe, kështu është më i detyruar dhe i privilegjuar të lavdërojë Perëndinë. Kështu, Bibla inkurajon besimtarët e të gjithë brezave të këndojnë këngën e re për të lavdëruar Shpenguesin e tyre, që mbart dëshminë e tyre unike në lidhje me shpëtimin në gjakun e Qengjit. Një "këngë e re" mund të përshkruajë një këngë, që askush nuk e ka dëgjuar më parë, një këngë që përkujton një eksperiencë të gjallë të hirit të Perëndisë në jetë. "Kënga e re" gjithashtu mund të shprehë shpresë ku të qenurit e re do të thotë se tregon pritjen e eksperiencës unike, të pandodhur më parë, të madhështisë së Perëndisë në të ardhmen. Adhurimi i vërtetë shkon përtej flijimeve dhe reflekton një marrëdhënie të gjallë me Perëndinë, që është gjithmonë e freskët dhe dinamike. Në një farë mënyre, mund të thuash se "kënga e re" është një shprehje e re, madje çdo ditë, e dashurisë dhe vlerësimit tonë për atë që Perëndia ka bërë për ne.

`Mendoni për bekimet e Perëndisë në jetën tuaj. Nëse do të këndonit një këngë të re, si do të ishte?`