---
title:  Kur Zoti Nuk Kënaqet me Flijimet
date:  21/03/2024
---

`Lexoni Psalmin 40:6-8, Psalmin 50:7-23, dhe Psalmin 51:16-19. Cila është çështja e rëndësishme që trajtohet në këto vargje? Pse Zoti nuk gëzohet me flijimet që ka dhënë në Fjalën e Tij (Eksodi 20:24)?`

Ashtu si profetët, psalmistët qortojnë disa keqpërdorime të adhurimit. Pika e tyre kryesore në këto vargje nuk është armiqësia e Zotit ndaj flijimeve dhe festivaleve të Izraelit, por arsyet për këtë qortim: distanca fatale midis adhurimit dhe perëndishmërisë.

Zoti nuk po qorton popullin e Tij për flijimet dhe ofertat e tyre, por për shkak të ligësisë dhe veprave të padrejta që kanë bërë në jetët e tyre personale (Ps. 50:8, 17-21). Psalmet nuk janë predikime kundër flijimit dhe adhurimit, por kundër flijimit të kotë dhe adhurimit bosh, që shfaqet mes adhuruesve të padrejtë.

Kur uniteti midis shprehjes së jashtme të adhurimit dhe motiveve të sakta në brendësi prishet, ritualet zakonisht bëhen më të rëndësishme sesa eksperienca e vërtetë që të afron me Perëndinë. Pra, format e adhurimit bëhen një qëllim në vetvete në vend që të jetë Zoti që duhet të zbulohet përmes këtyre ritualeve.

`Lexoni Gjonin 4:23, 24. Çfarë po thotë Jezusi këtu që përputhet ekzaktësisht me atë që psalmet po na paralajmërojnë sot?`

Flijimet në vetvete nuk mjaftojnë. Çfarë dobie sjellin këto flijime nëse zemrat e atyre, që i ofrojnë ato nuk janë penduar, nuk kanë besim dhe keqardhje për mëkatin? Vetëm kur flijimet shoqërohen me pendesë dhe falenderime të sinqerta mund të jenë të kënaqshme për Perëndinë si "flijime të të drejtëve" (Ps. 51:19, shiko gjithashtu Ps. 50:14). Jezusi, duke cituar Isaian, e tha kështu: "Ky popull po më afrohet me gojë dhe më nderon me buzët; por zemra e tyre rri larg meje" (Mat. 15:8). Problemet që shihnin psalmistët ishin të njëjtat probleme që Jezusi hasi me njerëzit e tjerë, veçanërisht drejtuesit, gjatë shërbesës së Tij në tokë.

`Si mund të sigurohemi që ne si Adventistë, me gjithë dritën dhe njohurinë që kemi, të mos biem pre e të menduarit se njohja e së vërtetës dhe ritualet janë të mjaftueshme?`