### Psalmet: Atje Ku Zoti dhe Njerëzit Takohen me Zemër

Psalmet janë lutje dhe himne të Biblës par excellence. Të krijuara në lavde, gëzimi, trishtime, dhe dëshpërime, të shqiptuara apo kënduara në vende private dhe publike, nga njerëz të thjeshtë, mbretër, poetë, dhe priftërinj, si nga të drejtët ashtu edhe mëkatarët e penduar, Psalmet kanë shërbyer si një libër lutjesh dhe një libër këngësh për breza të tërë besimtarësh.

Psalmet e marrin rolin e tyre të veçantë nga fakti që ndërkohë që shumica e Biblës na flet ne, Pslamet flasin për ne dhe me ne. Psalmet janë një burim bekimi, shprese, dhe rizgjimi, një udhëzim për të reflektuar për veten si dhe për madhështinë e Zotit, duke çliruar dikë që vajton, dhe duke të tërhequr për tu dorëzuar sërish tek Zoti. Prandaj nuk është çudi që për shumë njerëz Psalmet rezonojnë me emocionet dhe eksperiencat e tyre dhe kështu i përdorin si lutjet e tyre. Lutheri flet në mënyrë prekëse për Psalmet: "Ku mund të gjesh fjalë më fisnike për të shprehur gëzimin sesa në lavdet e Psalmeve? Në to mund të shihni thellë në zemrat e shenjtorëve sikur të shihnit një kopësht të bukur, apo të soditësh qiellin... E ku mund të gjesh fjalë më të thella, më të penduara, më të dhimbshme për të shprehur vuajtjen sesa në vajtimet e Psalmeve? Në to, shihni brenda zemrës së shenjtorëve sikur të shihnit vdekjen në sy, kaq të errëta janë skenat e përshkruara nga hijet e ndryshme të zemërimit të Perëndisë... Prandaj është e lehtë të kuptosh pse Libri i Psalmeve është libri i preferuar i gjithë shenjtorëve. Sepse çdo njeri në çdo rast mund të gjejë tek Psalmet atë që i nevojitet, që ndjen se është aq e përshtatshme sikur të ishte shkruar posaçërisht për të. Në asnjë libër tjetër nuk mund të gjejmë fjalë si to, apo të krahasohen me to." - Martin Luther, _Martin Luther: Selections From His Writings_, ed. John Dillenberg (New York: Anchor Books, 1962), f. 39, 40.

Që të përjetojmë fuqinë jetë-ndryshuese të Psalmeve, jemi thirrur t'i këndojmë dhe të lutemi siç kanë bërë breza besimtarësh që i kanë përdorur Psalmet për të derdhur lavdet, lutjet, rrëfimet, vajtimet, dhe falenderimet e tyre para Perëndisë sovran të hirit dhe drejtësisë.

Pra, a kemi nevojë të studiojmë Psalmet? Ashtu si pjesa tjetër e Shkrimeve, Psalmet u shkruan në kontekstin e tyre të veçantë historik, teologjik dhe literal. Studimi i Psalmeve kërkon që të nxjerrim në pah botën e veçantë të Psalmeve tek audienca moderne. Duhet të vemë re se ndërkohë që Psalmet janë lutje të popullit të Perëndisë dhe madje lutje që Jezusi i shqiptoi si Zoti i mishëruar, Psalmet janë gjithashtu lutje rreth Jezusit. Ato janë zbulesa e Zotit që i është dhënë njerëzimit. Një detyrë tjetër në studimin e Psalmeve është, të mësosh nga Psalmet gjithë gjërat që ka bërë Zoti, dhe që do të bëjë për botën në dhe përmes Jezus Krishtit.

Megjithëse Psalmet janë një koleksion i 150 poezive, ky koleksion nuk është aq i rastësishëm sa duket. Psalmet mbartin dëshminë e një udhëtimi shpirtëror që ndodh shpesh tek fëmijët e Zotit. Udhëtimi fillon me një besim që është fort i themeluar dhe siguruar tek drejtimi sovran i Perëndisë, ku e mira shpërblehet dhe e keqja ndëshkohet. Teksa përparojmë në studimin tonë, do të shohim se çfarë ndodh kur bota e besimit sfidohet nga kërcënimet e së keqes. A mbretëron ende Zoti? Si mund të këndojnë besimtarët këngën e Perëndisë në një tokë të huaj?

Dëshira dhe lutja jonë është që Psalmet të na forcojnë në udhëtimin e jetës sonë, dhe përmes tyre të mund të njohim Zotin përditë, me zemër, deri ditën kur të shohim ballë për ballë Jezus Krishtin.

_Dragoslava Santrac me PhD në Dhiatën e Vjetër është redaktore e Encyclopedia of Seventh-day Adventists në General Conference of Seventh-day Adventists World Headquarters. Ajo ka shkruar volumin për Psalmet 76-150 për Seventh-day Adventist International Bible Commentary. _