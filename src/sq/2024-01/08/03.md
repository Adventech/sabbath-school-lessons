---
title:  Na Mëso të Numërojmë Ditët Tona
date:  19/02/2024
---

`Lexoni Psalmin 90, Psalmin 102:11 dhe Psalmin 103:14-16. Cila është gjendja e vështirë e njeriut?`

Ekzistenca e njerëzimit të rënë nuk është veçse si avulli para përjetësisë. Një mijë vjet në sytë e Zotit janë "si dita e djeshme që ka kaluar", që zgjati tri apo katër orë (Ps. 90:4). Krahasuar me kohën hyjnore, jeta e njeriut avullon (Ps. 90:10). Më të fortët mes njerëzve krahasohen me më të dobëtit mes bimëve (Ps. 90:5, 6; Ps. 103:15, 16). Megjithatë, edhe kjo jetë e shkurtër është plot me mundime dhe shqetësime (Ps. 90:10). Edhe njerëzit sekularë, që nuk besojnë në Zot, vajtojnë sesa e shkurtër është jeta, veçanërisht në kontrast me përjetësinë, që është atje, dhe që e dinë se do të vazhdojë pa ta.

Psalmi 90 e vendos gjendjen e njerëzimit në kontekstin e kujdesit të Perëndisë për popullin si Krijuesi i tyre. Zoti ka qenë strehë për popullin e Tij brez mbas brezi (Ps. 90:1, 2). Fjala Hebraike ma'on, "strehë", portretizon Zotin si streha ose shpëtimi i popullit të Tij (Ps. 91:9).

Zoti e kufizon zemërimin e Tij të drejtë dhe ripërtërin sërish hirin e Tij. Psalmisti thotë, "Kush e njeh forcën e zemërimit Tënd?" (Ps. 90:11), duke nënkuptuar se askush nuk ka përjetuar efektin e plotë të zemërimit të Perëndisë ndaj mëkatit dhe, prandaj ka shpresë për njerëzit të pendohen dhe të jetojnë sërish me drejtësi.

Mençuria në Bibël përshkruan jo vetëm inteligjencë, por edhe druajtje ndaj Perëndisë. Mençuria që kemi nevojë është të dimë si "të numërojmë ditët tona" (Ps. 90:12). Nëse do të mund të numërojmë ditët tona, do të thotë se ditët tona janë të kufizuara dhe se e kuptojmë këtë. Të jetosh me mençuri do të thotë të jetosh me vetëdijen se jeta është kalimtare dhe duhet të na çojë në besim dhe bindje. Kjo mençuri fitohet vetëm me anë të pendesës (Ps. 90:8, 12) dhe nga dhuntia e Zotit për të falur, nga dhembshuria dhe mëshira e Tij (Ps. 90:13, 14).

Problemi ynë thelbësor del jo nga fakti se jemi krijuar si qenie njerëzore, por nga mëkati dhe ajo që mëkati solli në botë. Efektet e tij shkatërruese shihen kudo në çdo person.

Megjithatë, falë Jezusit, ka një rrugëdalje për ne nga gjendja e vështirë njerëzore (Gjoni 1:29, Gjoni 3:14-21). Përndryshe, nuk do të kishim fare shpresë.

`Pavarësisht sa shpejt na kalon jeta, çfarë premtimi kemi në Jezusin? (Shiko Gjoni 3:16). Çfarë shprese do kishim pa Të?`