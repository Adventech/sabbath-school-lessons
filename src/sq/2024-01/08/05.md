---
title:  Mashtrimi i Rrugës së të Pabesit
date:  21/02/2024
---

`Lexoni Psalmin 141. Për çfarë lutet psalmisti?`

Psalmi 141 është një lutje për t’u mbrojtur nga tundimet e brendshme dhe të jashtme. Psalmisti rrezikohet jo vetëm nga skemat e të pabesëve (Ps. 141:9, 10), por gjithashtu tundohet të veprojë si të pabesët. Pika e parë e dobët është vetë-kontrolli gjatë të folurit dhe psalmisti lutet që Zoti do të ruajë buzët e tij (Ps. 141:3). Ky imazh aludon për ruajtjen e portave të qytetit, që në kohët biblike mbronin qytetin.

Tundimi është gjithashtu nëse fëmija i Perëndisë do të dorëzohet tek këshilla e të drejtit apo do të joshet nga shijet e të pabesëve (Ps. 141:4, 5). Psalmisti përshkruan zemrën e tij si një kërcënim kryesor, sepse atje ndodh beteja e vërtetë. Vetëm lutjet pa pushim për të patur besim dhe përkushtim të plotë tek Zoti mund ta ruajë fëmijën e Perëndisë nga tundimi (Ps. 141:1, 2).

`Lexoni Psalmin 1:1 dhe Psalmin 141:4. Si përshkruhet karakteri progresiv dhe dinak i tundimit këtu?`

Psalmi 141:4 përshkruan natyrën progresive të tundimit. Së pari, zemra tërhiqet drejt së keqes. Së dyti, bën vepra të këqija (kuptimi në Hebraisht thekson natyrën përsëritëse të veprimeve). Së treti, zemra ushqehet me shijet e të pabesëve, domethënë, pranon praktikat e tyre të këqija si diçka të dëshirueshme.

Në të njëjtën mënyrë, tek Psalmi 1:1 tundimi pengon fëmijën e Perëndisë të ecë në rrugën e Zotit, duke bërë që ai të ecë me të pabesët në rrugën e mëkatarëve, dhe në fund, ulet me tallësit. Mëkatarët, të pabesët dhe tallësit: ne nuk duhet të jemi si ata apo të lejojmë që ata të na largojnë nga Zoti.

Psalmet përshkruajnë karakterin progresiv, joshës, dhe dinak të tundimit, që largon vëmendjen nga fakti se vetëm nëse mbështetemi plotësisht tek Zoti mund të sigurojmë fitore. Psalmet theksojnë rëndësinë e fjalëve që dikush flet dhe dëgjon në mes të tundimit. Fundi i të pabesit dhe të drejtit duhet t’u mësojë njerëzve të kërkojnë mençuri nga Perëndia (Ps. 1:4-6, Ps. 141:8-10). Megjithatë në të dyja Psalmet, marrja e hakut të fëmijëve të Perëndisë ngelet në të ardhmen. Kjo do të thotë se besimtarët janë thirrur të besojnë dhe të presin me durim për Zotin.