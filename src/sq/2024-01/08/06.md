---
title:  Bekimet e Jetës me Drejtësi
date:  22/02/2024
---

`Lexoni Psalmin 1:1-3, Psalmin 112:1-9 dhe Psalmin 128. Çfarë bekimesh premtohen për ata që nderojnë Zotin?`

Nga shumë bekime të premtuara ndaj atyre që respektojnë Zotin, paqja është nga më të mëdhatë. Psalmi 1 përshkruan të drejtin, duke e krahasuar me një pemë të mbjellë afër burimeve të ujërave, që jep frytin e vet në kohën e vet dhe gjethet e së cilës nuk fishken (Ps. 1:3; Jer. 17:7, 8; Ezek. 47:12). Krahasimi identifikon burimin e të gjitha bekimeve, domethënë, të qëndruarit në prezencën e Perëndisë në shenjtëroren e Tij dhe kënaqësia nga marrëdhënia e pandërprerë e dashur me Zotin. Ndryshe nga të pabesët, që përshkruhen si byku, pa stabilitet, vend dhe të ardhme, të drejtët janë si një pemë e frytshme me rrënjë, një vend afër Zotit dhe jetës së përjetshme.

Psalmi 128:2, 3 ngjall bekimet e mbretërisë Mesianike, që kur ulesh nën vreshtin apo fikun tënd është simbol i paqes dhe prosperitetit/mirëqenies (Mik. 4:4). Bekimi i paqes mbi Jeruzalemin (Ps. 122:6-8; Ps. 128:5, 6) përcjell shpresën tek Mesia që do i japë fund së keqes dhe do të restaurojë paqen në botë.

"Në Bibël trashëgimia e të shpëtuarve quhet 'atdhe' Hebrenjtë 11:14-16. Atje Bariu qiellor e drejton tufën e Tij drejt burimit të ujërave të gjalla. Pema e jetës jep fryt çdo muaj dhe gjethet e pemës janë në shërbim të kombeve. Ka burime të pashtershme, të pastra si kristali, dhe në krah të tyre janë pemët që bëjnë hije mbi rrugën e përgatitur nga Zoti për të shpenguarit. Atje fushat e gjera ndërthuren me kodrat e bukura dhe malet e Zotit ngrihen me hijeshi. Në këto vende me paqe krah atyre burimeve të gjalla, populli i Perëndisë, për kaq kohë si shtegtar dhe endacak, do të gjejë një shtëpi" - Ellen G. White, Konflikti i Madh, f. 675.

Dhiata e Re përshkruan përmbushjen e shpresës në ardhjen e dytë të Krishtit dhe krijimin e botës së re (Mat. 26:29, Zbul. 21). Prandaj, ndërkohë që të drejtët marrin shumë bekime në këtë jetë, plotësia e favorit të Perëndisë i pret kur mbretëria e Tij të restaurohet plotësisht në fund të kohës.

`Pse kryqi, dhe ajo që ndodhi në të, garanton premtimet e gjetura në Dhiatën e Re në lidhje me atë që Zoti po përgatit për ne? Si mund të ndihemi në paqe tani e tutje për shkak të këtyre premtimeve?`