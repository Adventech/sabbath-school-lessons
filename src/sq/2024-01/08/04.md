---
title:  Prova e Zotit
date:  20/02/2024
---

`Lexoni Psalmin 81:7, 8; Psalmin 95:7-11; dhe Psalmin 105:17-22. Çfarë përfshin prova hyjnore në këto vargje?`

Meribah është një vend ku Izraeli vuri Zotin në provë, duke sfiduar besnikërinë e Tij dhe fuqinë për të përmbushur nevojat e tyre (Eks. 17:1-7; Ps. 95:8, 9). Psalmi 81 ka një interpretim interesant të së njëjtës ngjarje si kohën kur Zoti testoi Izraelin (Ps. 81:7). Dhe, për shkak të mosbindjes dhe mungesës së besimit (Ps. 81:11), njerëzit dështuan në provën e Perëndisë.

Referenca e Meribahut përcjell një mesazh të dyfishtë. Së pari, populli i Zotit nuk duhet të përsërisë gabimet e brezave të kaluar. Përkundrazi, duhet të besojë Zotin dhe të eci në rrugët e Tij (Ps. 81:13). Së dyti, megjithëse populli dështoi në provë, Zoti iu erdhi në ndihmë dhe i shpëtoi kur ishin në vështirësi (Ps. 81:7). Hiri shpëtues i Perëndisë në të shkuarën jep një siguri për hirin e Perëndisë në brezat e ardhshëm.

Psalmi 105 tregon se sfidat ishin mjetet e Zotit për të provuar besimin e Jozefit tek Fjala e Perëndisë në lidhje me të ardhmen e tij (Zan. 37:5-10, Ps. 105:19). Fjala hebraike Tsarap, "provë", në vargun 19 përcjell idenë e "spastrimit", "rafinimit". Kështu, qëllimi i provës së Perëndisë për besimin e Jozefit ishte që të hiqte ndonjë dyshim mbi premtimet e Zotit dhe të forconte besimin e Jozefit në drejtimin e Perëndisë.

Qëllimi i disiplinës hyjnore është të forcojë fëmijët e Perëndisë dhe t'i përgatisë që të përmbushin premtimin, siç duket në shembullin e Jozefit (Ps. 105:20-22).

Megjithatë, refuzimi i udhëzimeve të Perëndisë rezultoi në rritjen e kokëfortësisë dhe zemërngurtësisë.

"Zoti dëshiron një bindje të shpejtë dhe pa dyshime ndaj ligjit të Tij; por njerëzit janë të përgjumur ose të paralizuar nga mashtrimet e Satanit, i cili sugjeron justifikime dhe anashkalime, dhe i fiton ata duke u thënë njësoj si Evës në kopsht: 'Ju nuk keni për të vdekur aspak'. Mosbindja jo vetëm që ngurtëson zemrën dhe ndërgjegjen e fajtorit, por korrupton edhe besimin e të tjerëve. Ajo që në fillim u dukej shumë e gabuar, gradualisht e humbet këtë pamje, duke qenë vazhdimisht para tyre, derisa në fund vendosin në pikëpyetje nëse me të vërtetë është mëkat dhe në mënyrë të pandërgjegjshme bëjnë të njëjtin gabim" - Ellen G. White, Testimonies for the Church, vol. 4. f. 146.

`Cila ka qenë eksperienca juaj në lidhje me faktin sesi mëkati e ngurtëson zemrën? Pse ky mendim duhet të na çojë tek kryqi, ku mund të gjejmë fuqi për t’u bindur?`