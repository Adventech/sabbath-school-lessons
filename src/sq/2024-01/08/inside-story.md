---
title:  Histori misionare
date:  23/02/2024
---

#### E prekur nga Jezusi

_Rupamaja_

Jeta ishte shumë e vështirë për Rupamajën. Kur ajo mendonte se nuk kishte si të keqësohej më shumë, u bë akoma më keq.

Rupamaja kishte lindur në shtresën më të ulët të shoqërisë, në Nepal, pjesë e “të paprekshmëve”. Kjo njollë e trashëguar donte të thoshte se, gjatë gjithë jetës, ajo do shihej si e papastër dhe do vdiste e tillë. Çdo fëmijë që do kishte do ishte i papastër gjithashtu. Asgjë nuk mund ta hiqte njollën që mbante dhe ajo, gjithmonë, do konsiderohej më pak se njeri. Si një e paprekshme, Rupamaja nuk mund të shkonte në shkollë dhe ajo nuk mësoi asnjëherë të shkruante apo të lexonte. Ajo u martua në moshën 14 vjeçare. Në Nepal, martesa me fëmijë ishte dhe vazhdon të jetë e zakonshme.

Jeta nuk u përmirësua pas martesës. Bashkëshorti i Rupamajës nuk kishte tokë dhe ata të dy punonin në tokat e të tjerëve, për të mbijetuar. Rupamaja pati shtatë fëmijë por ajo nuk kishte mundësi të kujdesej për ta. Kështu, kur ata rriteshin mjaftueshëm, ajo e dërgonte fëmijën të jetonte dhe punonte në shtëpitë e të afërmve apo njerëzve të tjerë.

Atëherë, djali i saj 2-vjeçar, vdiq nga pasi pati temperaturë të lartë. Mbas kësaj, dy nga djemtë e saj u zhdukën, kur shkuan të vizitonin motrën e madhe, në një qytet tjetër. Motra punonte në një hotel dhe ajo i kishte dërguar familjes një letër, ku shkruante se kishte kursyer disa lekë, për familjen. Rupamaja u kërkoi djemve, që ishin 11 dhe 13 vjeç, të shkonin të merrnin lekët. Djemtë e takuan motrën dhe hipën në autobus, për t’u kthyer në shtëpi. Por ata nuk u kthyen asnjëherë në shtëpi. Dikush tha se autobusi ishte përfshirë në një aksident. Rupamaja i kërkoi djemtë por nuk arriti t’i gjente.

Atëherë, tragjedia erdhi përsëri. Bashkëshorti i saj filloi të mos ndihej mirë por familja nuk kishte lekë të shkonin tek doktori. Ai vdiq.

Të ishe e paprekshme ishte e vështirë. Por të ishe vejushë, e paprekshme, ishte akoma më keq. Edhe të paprekshmit e tjerë e shihnin me përçmim.

Me kalimin e viteve, Rupamaja u bë shumë e trishtuar. Më në fund, ajo ndaloi së punuari. Meqë nuk punonte, nuk kishte ushqim. Por ajo nuk donte të hante më. Ajo rrinte në shtrat, duke menduar për bashkëshortin dhe tre fëmijët që kishte humbur. Asaj nuk i pëlqente asgjë nga jeta e saj. Ajo mendonte vetvrasjen.

— Pse linda? — mendonte ajo. — Pse më ndodhën gjithë këto?

Në atë kohë, një e panjohur shkoi në shtëpinë e saj. Tirtha ishte vullnetare e Kishës Adventiste dhe kishte dëgjuar rreth Rupamajës nga fqinjët. Ajo i solli ushqime dhe mjekime. U lut për të.

— Pse nuk vjen në kishën time? — tha ajo. — Do lutemi për ty.

Tirtha filloi ta vizionte rregullisht. Rupamaja mezi i priste vizitat. Asaj i pëlqente ushqimi, mjekimi dhe lutjet. Për herë të parë, në shumë vite, një shpresë lindi, në zemrën e saj. Ajo filloi të shkonte në kishën Adventiste.

Tetë vjet më vonë, Rupamaja është një Adventiste e Ditës së Shtatë besnike. Ajo është 65 vjeç dhe jeton me një nga djemtë e saj dhe bashkëshorten e tij. Nëpërmjet ndikimit të saj, bashkëshortja e djalit iu bashkua kishës Adventiste gjithashtu.

Rupamaja tha se ajo humbi gjithçka por është e lumtur sepse ka Jezusin. Ajo mund të shihet si e paprekshme nga disa por ajo është e lumtur sepse Jezusi preku zemrën e saj.

— Bashkëshorti im vdiq, një djalë vdiq, dy djem u zhdukën dhe megjithëse kanë kaluar 30 vjet, ende nuk e di çfarë ndodhi me ta, — tha ajo. — Kam humbur gjithçka por jam Jezusin. Kam shpresën e madhe se, një ditë, kur Jezusi të vijë, do të mund të takoj të dashurit e mi, që humba.

Një pjesë e Ofertave të Sabatit të 13të këtë tremujor, do të ndihmojë në hapjen e një shkolle, në Nepal, ku fëmijët të mund të mësojnë të shkruajnë e të lexojnë. Faleminderit që planifikoni një ofertë bujare për në 30 Mars.

**Fakte të shpejta**

- Në Nepal ndodhen tetë nga dhjetë malet më të larta në botë, përfshirë edhe më të lartin, Malin Everest, 8.848 metra i lartë. Në gjuhën e vendit, mali Everest quhet Sagarmatha ose Çomolungma.

- Nepali është vendi i vetëm në botë që nuk e ka flamurin drejtkëndësh. Flamuri përbëhet nga dy trekëndësha, të vendosur njëri mbi tjetrin. Ky u vendos si flamuri zyrtar në vitin 1962 por është përdorur për rreth 2.000 vjet.

- Kuzhina Nepaleze ka shumë gatime vegjetariane për shkak të urdhërave në shumë besime të tyre për shmangien e dhunës ndaj gjithë formave të jetës.

- Sherpat janë një nga grupet etnike Tibetiane, në zonat më malore të Nepalit, dhe konsiderohen si njohës shumë të mirë të maleve dhe ekspertë, veçanërisht në ekskursionet për ngjitjen në malin Everest.