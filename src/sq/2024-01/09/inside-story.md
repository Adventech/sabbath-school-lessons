---
title:  Histori misionare
date:  01/03/2024
---

#### Pritja për atë ditë

_Sukamaja_

Djali i saj ishte gëzimi i jetës së Sukamajës. Shiami kishte lindur pak pas martesës së saj, në moshën 16 vjeçare, në Nepal.

Por, kur Shiami ishte 8 muaj, ai u sëmur me diarre. Sukamaja i kërkoi bashkëshortit të thërriste një shaman, për t’i ndihmuar. Në zonën malore, ku ata banonin, nuk kishte mjekë apo spitale. Kur dikush sëmurej, ata thërrisnin shamanin.

— Është shkaktuar nga një shpirt i keq, — tha shamani. — Ai është i inatosur me familjen tuaj. Duhet të sakrifikoni një derr që të qetësohet.

Por ata nuk patën kohë të sakrifikonin derrin. Ndërsa Sukamaja dhe bashkëshorti bisedonin me shamanin, djali vdiq, në duart e saj.

Sukamaja pësoi shok të madh. Asaj i ra të fikët dhe nuk u përmend për tre ditë. Kur u zgjua, ajo nuk donte të hante apo të pinte. Ajo nuk donte të jetonte më. Bashkëshorti dhe fqinjët u përpoqën ta inkurajonin.

— Ndoshta do kesh djalë tjetër, — thanë ata.

Një vit më vonë, Sukamaja lindi vajzë. Ia vuri emrin Shiam, ashtu si të djalit. Ajo ishte e gëzuar. Pa se kishte një arsye për të jetuar. Duhet të jetonte për vajzën.

Por, pas vdekjes së djalit, bashkëshorti i saj filloi të pinte. Me kalimin e kohës, familja filloi të kishte probleme financiare, për shkak të pirjes së tij. Por Sukamaja shihte me gëzim se si vajza rritej. Shiam u rrit dhe u martua, në moshën 20 vjeçare. Ajo u martua me një familjar të largët, që banonte në të njëjtin qytet.

Por tragjedia goditi përsëri kur Shiami ishte shtatzënë me fëmijën e parë. Një mbrëmje, ajo filloi të kishte probleme dhe kishte nevojë urgjente për ndihmë mjekësore. Qyteti vazhdonte të mos kishte mjek apo spital, kështu njerëzit e vendosën Shiamin në një barelë të improvizuar dhe e çuan deri në qytetin tjetër. Nuk kishte rrugë dhe u deshën katër orë. Në qytetin tjetër, që kishte rrugë, ajo u vendos në ambulancë për të shkuar në qytet tjetër, ku kishte spital. Ajo vdiq gjatë rrugës.

Vdekja e vajzës ishte një goditje shumë e rëndë për Sukamajën. Ajo piu shumë, bashkë me bashkëshortin, për shumë ditë. Dukej sikur ata ishin të rrethuar nga vdekja dhe errësira. Ata qanë dëshpërimisht, në varrimin e Shiamit. Midis njerëzve, që kishin shkuar për t’i ngushëlluar, ishte edhe një pastor Adventist. Ai kishte marrë vesh rreth vdekjes së dy fëmijëve të tyre dhe u ofroi shpresë. Ai hapi Biblën dhe lexoi fjalët e Jezusit, “Sepse Perëndia e deshi aq botën, sa dha Birin e tij të vetëmlindurin, që, kushdo që beson në të, të mos humbasë, por të ketë jetë të përjetshme” (Gjoni 3:16).

Kjo versë e çuditi Sukamajën. Ajo nuk e kuptonte. Ajo pyeste veten “Si është e mundur që dikush nuk vdes, kur beson te Jezusi?”

Kur pa hutimin e saj, pastori lexoi Luka 8:52 “ Mos qani; ajo nuk ka vdekur por po fle”.

Sukamaja u ndie më e qetë. Ndoshta vajza e saj vetëm po flinte? Ajo donte të dinte më shumë. Disa ditë pas funeralit, ajo i kërkoi pastorit t’i shpjegonte versat. Ai filloi t’i jepte studime Biblike. Gjatë njërit prej studimeve, pastori pyeti:

— Dëshiron t’i shohësh fëmijët, kur të vijë Jezusi?

—	Po! — tha ajo, dhe sytë e saj shkëlqyen.

Ajo ia dha zemrën Jezusit. Sot, Sukamaja është një Adventiste besnike. Ajo u përpoq të ndante shpresën e saj me bashkëshortin, por ai refuzoi të dëgjonte. Për shkak të alkoolizmit, ai vdiq në moshë të re.

Sukamaja tani banon vetëm, por ajo e di që nuk është vërtet vetëm. Ajo thotë se jeton me Jezusin. Ajo është e lumtur sepse beson se Jezusi do kthehet dhe do ringjallë djalin dhe vajzën e saj.

— Do t’i përqafoj sepse janë fëmijët e mi, zemra ime, — tha ajo. — Njëra nga arsyet që u bëra e Krishterë është sepse shpresoj t’i shoh sërish. Po e pres atë ditë.

Një pjesë e Ofertave të Sabatit të 13të të këtij tremujori do të ndihmojë na hapjen e një shkolle, në Nepal, ku fëmijët të mësojnë rreth shpresës së Sukamajës. Faleminderit që planifikoni një ofertë bujare për në 30 Mars.

**Fakte të shpejta**

- Kryeqyteti i Nepalit është Kathmandu. Qyteti ka një popullsi prej rreth 3 milion banorësh, 10 përqind të popullsisë së Nepalit.

- Tradita thotë se Sidartha Gautama, i njohur si Buda, themeluesi i Budizmit, lindi në Lumbini, pjesë e Nepalit, në shekullin e 6 apo të 5 para Jezusit.

- Nepali ka një numër shumë të madh orkidesh dhe rreth 6,000 lloj lulesh.

- Dohori, që do të thotë “debat” është një lloj muzike popullore, ku marrin pjesë dy grupe, zakonisht një grup vajzash dhe një djemsh. Ata bëjnë pyetje dhe përgjigjen në një lloj bisede muzikore, që mund të zgjasë deri në një javë, në varësi të zgjuarsisë dhe përgjigjeve që jepen.