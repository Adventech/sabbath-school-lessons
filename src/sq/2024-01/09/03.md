---
title:  Mesia i Vuajtur
date:  26/02/2024
---

`Lexoni Psalmin 22 dhe Psalmin 118:22. Si u trajtua Mesia nga ata që erdhi për të shpëtuar?`

Shumë Psalme shprehin ndjenjat në agoni të braktisjes më të madhe që vuajti Mesia (për shembull, Psalmi 42, Psalmi 88, Psalmi 102). Psalmi 22 është një profeci e drejtpërdrejtë Mesianike, sepse shumë detaje në këtë Psalm nuk mund të lidhen historikisht me Mbretin David, por i përshtaten më së miri rrethanave të vdekjes së Krishtit. Jezusi u lut në kryq me fjalët nga Psalmi 22:1 (Mat. 27:46).

Tortura e ndarjes së Krishtit nga Ati i Tij, shkaktuar nga mbartja e mëkateve të të gjithë botës, mund të matet vetëm nga afërsia e tyre (Gjoni 1:1, 2; Gjoni 10:30). Megjithatë edhe thellësitë e vuajtjeve të pashpjegueshme nuk mund ta çanin dot unitetin midis Atit dhe Birit. Në pikun e braktisjes, Krishti e dorëzon pa kushte Veten tek Ati, pavarësisht thellësive të dëshpërimit që po haste.

"Mbi Krishtin si zëvendësuesi dhe siguria jonë u vendosën fajet e ne të gjithëve. Ai u konsiderua si një shkelës, që të mund të na shpengojë nga dënimi i ligjit. Faji i çdo pasardhësi të Adamit i rëndonte në zemër. Zemërimi i Perëndisë kundër mëkatit, manifestimi i tmerrshëm i pakënaqësisë së Tij për shkak të ligësisë, tronditi shpirtin e Birit të Tij" - Ellen G. White, Dëshira e Kombeve, f. 753.

Imazhi i frikshëm i një demi të fortë, i luanëve ulëritës dhe qenve thekson mizorinë dhe armiqësinë e njerëzve që Krishti, që krahasohet si një krimb i padëmshëm dhe i pandihmë, u përball në orët e Tij të fundit. Me një saktësi të mahnitshme, Psalmi 22 përcjell notat helmuese të turmës që talli Jezusin me vetë fjalët e Tij ndaj Atit (Ps. 22:1, 8; Mat. 27:43) dhe ushtarët, që hodhën në short rrobat e Jezusit (Ps. 22:18, Mat. 27:35). Njerëzit nuk e kuptonin atëherë se "krimbi", që u përpoqën ta shkelin u bë "guri i qoshes" së Tempullit dhe siguroi themelet e tij (Ps. 118:22).

Megjithatë, Mesia i refuzuar u bë Burimi i shpëtimit për popullin e Perëndisë mbas ringjalljes së Tij nga të vdekurit (Mat. 21:42, Veprat 4:10-12). Krishti vuajti refuzimin e njerëzimit, por Zoti lavdëroi Birin e Tij, duke e bërë "gurin e gjallë të qoshes" së Tempullit shpirtëror të Perëndisë (Ef. 2:20-22, 1 Pjet. 2:4-8). Për ata që refuzojnë këtë Gur, domethënë rrugën e shpëtimit të Perëndisë, do të bëhet agjenti i gjykimit të tyre (Isa. 8:14, Mat. 21:44).

`Jezusi në kryq pagoi në Vetvete pagën për çdo mëkat që kemi bërë. Si duhet të ndikojë fakti se Ai vuajti për ju, tek jeta juaj sot, pra, pse mëkati duhet t'ju duket kaq i neveritshëm?`