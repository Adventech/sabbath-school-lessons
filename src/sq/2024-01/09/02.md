---
title:  Bariu Hyjnor Vetë-Flijues
date:  25/02/2024
---

`Lexoni Psalmin 23; Psalmin 28:9; Psalmin 80:1; Psalmin 78:52, 53; Psalmin 79:13; dhe Psalmin 100:3. Si portretizohet marrëdhënia midis Zotit dhe popullit të Tij në këto tekste?`

Imazhi i Zotit si Bari dhe i popullit të Zotit si tufa e Tij theksojnë udhëzimin dhe përkujdesjen e Zotit për popullin e Tij dhe mbështetjen e tyre tek Perëndia për të gjitha nevojat e tyre. Imazhi përcjell konceptin e afërsisë së Perëndisë me popullin e Tij, sepse barinjtë jetonin me tufën e tyre dhe kujdeseshin individualisht për çdo dele. Imazhi pastoral gjithashtu nënvizon zotërimin e tufës nga Perëndia, që garantohet nga dy lidhje të forta: krijimi (Ps. 95:6, 7; Ps. 100:3) dhe besëlidhja (Ps. 28:9, Heb. 13:20).

Imazhi i Bariut hyjnor, që drejton Jozefin si një tufë të vogël (Ps. 80:1) ndoshta aludon për bekimin që Jakobi i dha Jozefit, që paraqet Zotin si Bariun e Izraelit, dhe kështu i bën thirrje këtij premtimi dhe bekimi të madh (Zan. 49:24).

Mbretërit konsideroheshin barinjtë e popullit të tyre (2 Sam. 5:2). Megjithatë, vetëm Zoti e meriton me të vërtetë këtë titull, sepse shumica e mbretërve njerëzorë nuk qëndronin kaq lart. Vetëm Jezusi qëndroi, prandaj u quajt Bariu i Mirë.

`Lexoni Gjonin 10:11-15. Çfarë thotë Jezusi për Veten si Bariu i Mirë?`

Lidhja intime midis Bariut hyjnor dhe tufës së Tij duket në njohjen e pagabueshme të zërit të Bariut (Gjoni 10:4, 27). Deri në ditën e sotme, barinjtë e Lindjes së Mesme mund të drejtojnë tufat e tyre që kanë përzier thjesht, duke thirrur delet e tyre, të cilat e dallojnë dhe ndjekin zërin e bariut.

Në disa raste, tufa e Perëndisë vuan mundime të ndryshme, të cilat njerëzit i shohin sikur Zoti i ka braktisur. Megjithatë, Bariu i Mirë nuk i braktis kurrë delet e Tij që kanë humbur, por i kërkon dhe i shpëton. Ky është një imazh i fuqishëm i marrëdhënies së Perëndisë me popullin e Tij. Ai është gati të vdesë për delet e Tij (Gjoni 10:11, 15) dhe në mënyrë paradoksale bëhet qengji i flijuar për ta (Gjoni 1:29). Gjithashtu, Jezusi konfirmoi se do të thërrasë edhe delet e Tij nga tufat e tjera dhe do t’i bëjë një tufë të vetme (Gjoni 10:16).

`Në çfarë mënyrash mund të ndihmoheni në një nivel praktik dhe të përditshëm nga premtimet që kemi nga Jezusi si Bariu i Mirë?`