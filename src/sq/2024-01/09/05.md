---
title:  Mbreti i Përjetshëm për Pushtetet e Pakrahasueshme
date:  28/02/2024
---

`Lexoni Psalmin 2; Psalmin 110:1–3; Psalmin 89:4, 13–17; dhe Psalmin 110:5, 6. Çfarë na mësojnë këto vargje për Krishtin si Mbret?`

Portretizimi i Perëndisë si Ati i Mesias na drejton tek kurorëzimi i mbretit, kur mbreti adoptohej në besëlidhjen e Perëndisë (Ps. 2:7, Ps. 89:26-28). Psalmi 2:7 parashikon ringjalljen dhe lartësimin e Krishtit teksa lind besëlidhja e re e përjetshme dhe priftëria mbretërore e Krishtit (Veprat 13:33-39, Heb. 1:5, Heb. 5:5). Mesia ulet në të djathtë të Perëndisë si Dikush që ka nder dhe autoritet të padëgjuar (Ps. 110:1; Veprat 7:55, 56). "Për më tepër, ndërthurja midis Zotit dhe 'të vajosurit' (Mesias) sugjeron një qëllim për ta identifikuar këtë Mesi David me Vetë Zotin... Nëse ai që ulet në të djathtë është Zoti, atëherë, Zoti është Mesia, meqenëse ky i fundit është gjithashtu ai që shihet në të djathtë [shiko Ps. 110:1, 5]" -  Jacques Doukhan, On the Way to Emmaus (Clarksville, MD: Lederer Books, 2021), f. 26, 27.

Në fund, Krishti do të ketë fitore absolute mbi armiqtë e Tij. Vendosja e armiqve si "stol për këmbët" është një figurë, që reflekton zakonin e lashtë të mbretërve në Lindjen e Mesme për të vendosur këmbën në grykën e armiqve të tyre të mposhtur në mënyrë që të tregonin dominimin total mbi ta. Megjithatë, skeptri i Krishtit këtu nuk shërben si një vegël terrori (Ps. 2:9, Ps. 110:2).

Skeptri ("shkopi") në fillim mbahej nga drejtuesit e fisit si një simbol i fisit (Num. 17:2-10). Skeptri i Krishtit vjen nga Sioni, sepse Ai përfaqëson popullin e Sionit. Skeptri i Tij është një simbol i gjykimit hyjnor, që i jep fund zotërimit të së keqes dhe përshkruan mbretërimin e pamposhtur të Krishtit (Zb. 2:27, Zb. 12:5). Edhe mbretërve të këqinj u jepet një shans për t’u penduar dhe dorëzuar tek Mesia (Ps. 2:10-12).

Një përshkrim grafik i fitores përfundimtare të Krishtit gjendet në skenat e para-Ardhjes tek Danieli 7, që tregojnë mbasi është dhënë gjykimi "'në favor të shenjtorëve të Shumë të Lartit' "(Dan. 7:22), mbretëria e Tij është themeluar, dhe " 'Mbretëria e Tij është një mbretëri e përjetshme"(Dan. 7:27). Për shkak të kryqit, premtimi i mbretërisë është i sigurt.

Një bekim u premtohet të gjithëve që besojnë tek Mbreti dhe populli gëzohet në mbretërimin e drejtë dhe sovran të Mesias (Ps. 2:12, Ps. 89:15-17).

`Sa mirë është të dish se, po, në fund, e mira triumfon mbi të keqen, drejtësia do të vendoset dhe dhimbja dhe vuajtjet do të zhduken përgjithmonë. Si duhet të na ngushëllojë kjo e vërtetë, nga perspektiva njerëzore, megjithëse e keqja duket sikur përparon?`