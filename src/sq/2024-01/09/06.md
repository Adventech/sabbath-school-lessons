---
title:  Prift i Përjetshëm sipas Rendit të Melkisedekut
date:  29/02/2024
---

`Lexoni Psalmin 110:4-7. Si është priftëria e Krishtit unike dhe çfarë shprese mund të gjejmë në priftërinë qiellore të Krishtit?`

Perëndia i jep Mesias një mbretërim të përjetshëm (Ps. 110:1-3) dhe një priftëri të një rendi të lartë, sipas rendit të Melkisedekut (Ps. 110:4-7). Zoti i vulos fjalët e Tij me një premtim solemn (Heb. 6:18). Betimi i Perëndisë për të mos hequr dorë nga dhënia e një Prifti të përsosur është një shenjë e hirit të Tij. Mëkatet e popullit dhe rebelimet e hapura provokojnë në mënyrë të vazhdueshme Zotin që të braktisë popullin e Tij, por zotimi i Perëndisë nuk ndryshon dhe garanton që hirin e Zotit për të kthyer mbrapsht gjykimin e Tij që të mos bjerë tek njerëzit e penduar (Eksodi 32:14, Ps. 106:45).

Zotimi hyjnor prezanton një element të besëlidhjes së Davidit, duke deklaruar se Mesia Mbret është gjithashtu një Prift (Ps. 110:4). Mbretërit e Izraelit nuk mund të funksiononin kurrë si priftërinjtë Levitë (Num. 8:19, 2 Kron. 26:16-21). Kur Shkrimet përmendin mbretërit apo flijimet e popullit, ka të bëjë me flijimet që ata u sillnin priftërinjve, të cilët i ofronin në altar. Psalmi 110 e veçon Mesian Mbret nga mbretërit dhe priftërinjtë e tjerë të Izraelit. Priftëria e përjetshme e Krishtit vjen nga Melkisedeku, që ishte njëkohësisht mbreti i Salemit (Jeruzalemit) dhe prift i "shumë të lartit Perëndi" (Zan. 14:18-20). Dhiata e Vjetër nuk flet kurrë për Mbretin David apo ndonjë mbret tjetër Izraelit që të kishte priftërinë sipas rendit të Melkisedekut, përveçse tek Psalmi 110. Është e qartë se Psalmi flet për një mbret-prift të veçantë në historinë e Izraelit.

`Lexoni Hebrenjtë 7:20-28. Cilat janë disa nga implikimet e priftërisë superiore të Krishtit?`

Duke qenë njëkohësisht Mbret Hyjnor dhe Prift i përjetshëm, Krishti ka një superioritet të paparë ndaj priftërinjve dhe mbretërve njerëzorë; në mënyrë që ne të kemi shpresë. Krishti mban një besëlidhje superiore, që bazohet në zotimin e Perëndisë dhe jo tek premtimet njerëzore. Ai shërben në shenjtëroren qiellore. Priftëria e Tij nuk ndikohet nga mëkati apo vdekja, si në rastin e priftërinjve njerëzorë, dhe kështu, Ai ka mundësi të ndërmjetësojë për të shpëtuar përgjithmonë popullin e Tij. Vepra pajtuese e Krishtit si Prifti i përsosur dhe i dhembshur i jep popullit të Tij një siguri të përjetshme të vetë prezencës së Perëndisë (Heb. 6:19, 20). Priftëria mbretërore e Krishtit do heqë zotërimin e së keqes, jo vetëm në zemrat e njerëzve, por edhe në botë. Ai do e mbajë premtimin e Psalmit 2 që çdo komb dhe mbret do të vihet nën gjykimin mbretëror të Jezus Krishtit (Ps. 2:6-9; Ps. 110:1, 2, 5, 6). Priftëria e mrekullueshme mbretërore e Jezusit na bën një thirrje absolute për bindje dhe besim.