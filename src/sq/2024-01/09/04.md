---
title:  Përgjithmonë Besnikë Ndaj Besëlidhjes së Tij
date:  27/02/2024
---

`Lexoni Psalmin 89:27–32, 38–46 dhe Psalmin 132:10–12. Çfarë kuptimi ka besëlidhja e Davidit? Çfarë duket se e rrezikonte?`

Besëlidhja e Davidit ka premtimet e Zotit për mbështetjen e përjetshme të trashëgimisë së Davidit dhe popullit të Zotit (2 Sam. 7:5-16; Ps. 89:1-4, 19-37; Ps. 132:12-18). Vazhdimësia e besëlidhjes u vendos nga betimi solemn i Perëndisë dhe besnikëria e mbretit ndaj Zotit. Megjithatë, edhe mbretërit e devotshëm, si Mbreti David, nuk ishin gjithmonë besnikë ndaj Zotit. Psalmi 89 vajton për realitetin e egër që duket se sugjeron që premtimet e lavdishme të besëlidhjes së Davidit kishin humbur. A është braktisur pa shpresë nga Zoti Izraeli? Sigurisht, përgjigjja është jo!

Zemërimi i Zotit është një shprehje e gjykimit hyjnor (Ps. 38:1, Ps. 74:1). Megjithatë nuk zgjat përgjithmonë, sepse dashuria e përjetshme e Zotit fal mëkatet e njerëzve kur ata pendohen. Megjithatë, ndërkohë që zgjat, pakënaqësia e Zotit me popullin e Tij që gabon është serioze. Njerëzit ndiejnë pasojat e hidhura të mosbindjes së tyre dhe kuptojnë sesa të rënda janë mëkatet e tyre (Ps. 89:38-46). Megjithatë pyesin, "Deri kur?", duke u mbështetur tek natyra kalimtare e zemëratës së Perëndisë (Ps. 89:46). Shpresa e rinovuar buron nga siguria e re në besnikërinë e Perëndisë për të "kujtuar" hirin e Tij (Ps. 89:47, 50).

Me pak fjalë, megjithëse elementi njerëzor i besëlidhjes ka dështuar, njerëzit mund të gjejnë paqe në premtimin që Zoti nuk e ndryshon qëllimin përmes Mesias, i cili mishëron gjithë drejtësinë dhe shpëtimin e Izraelit dhe gjithë botës. Pra, në fund, Zoti fiton dhe mbretëria e Tij e përjetshme do të mbretërojë përgjithmonë - po vetëm për shkak të Jezusit, dhe jo të njerëzve të Perëndisë.

Jezus Krishti është Biri i Davidit dhe Mesia (Mat. 1:1, Heb. 1:8). Ai quhet "i parëlinduri i gjithë krijimit" (Kol. 1:15), duke aluduar për Psalmin 89:27, që e quan Davidin, i cili ishte një tip i Krishtit, të parëlindurin e Perëndisë. "Do ta bëj gjithashtu të parëlindurin Tim, më të shkëlqyerin ndër mbretërit e dheut".

Qartësisht, titulli "i parëlindur" nuk shpreh statusin biologjik të Davidit, sepse Davidi ishte djali i tetë mes vëllezërve (1 Sam. 16:10, 11). E njëjta gjë me Jezusin. Ky titull tregon nderin dhe autoritetin e Tij të veçantë (Kol. 1:16, 20-22). Zoti e bëri Jezusin Mbretin suprem mbi gjithë botën kur ngriti Jezusin nga të vdekurit (Veprat 2:30, 31).

`Lexoni Kolosianët 1:16, 20-22. Çfarë na mësojnë këto vargje në lidhje me atë se kush ishte Jezusi dhe çfarë ka bërë për ne? Çfarë premtimesh mund të gjeni nga kjo për veten tuaj?`