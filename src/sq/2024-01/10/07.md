---
title:  Për më tepër studim
date:  08/03/2024
---

Lexoni Veprat 7 dhe Hebrenjtë 11. Çfarë thotë Dhiata e Re për qëllimin përfundimtar të drejtimit sovran të Perëndisë në historinë e popullit të Tij?

Psalmet historike janë një dëshmi e fuqishme e besnikërisë së Zotit ndaj popullit të Tij. Çdo ngjarje në historinë e popullit të Perëndisë ishte një hap providencial/i matur, që çonte drejt përmbushjes finale të premtimit hyjnor për Shpëtimtarin e botës në personin e Jezusit nga Nazareti. Edhe sfidat, që shpesh e hutonin popullin e Perëndisë dhe i bënin të mendonin se Zoti i kishte braktisur, ishin nën kontrollin sovran të Zotit dhe pjesë e providencës/kujdestarisë së Tij, sepse Perëndia është Zoti suprem i historisë. Psalmisti paraqet me hijeshi të vërtetën se edhe pabesia e popullit nuk e ndaloi Zotin të ruajë besimin e popullit të Tij dhe të përmbushë premtimet e Tij. Megjithatë, individët dhe grupet e papenduara u përjashtuan nga bekimet e besëlidhjes dhe fundi i tyre i tmerrshëm shërben si një paralajmërim përfundimtar sesi jeta pa Zotin ose në kundërshtim me Të e shkatërron popullin.

Psalmet inkurajojnë fëmijët e Perëndisë në të gjitha kohët që të shpresojnë në Zotin dhe t'i qëndrojnë besnikë. " Nuk kemi për çfarë të frikësohemi për të ardhmen, veçse nëse harrojmë sesi Zoti na ka udhëhequr deri tani, dhe mësimet e Tij në historinë tonë" - Ellen G. White, Life Sketches of Ellen G. White, f. 196.

Që populli i Zotit të ecë përpara pa frikë duhet të dijë faktet e historisë së tij. Ellen G. White këshillon besimtarët të lexojnë Psalmin 105 dhe 106 "të paktën një herë në javë" - Testimonies to Ministers and Gospel Workers, f. 98.

Historia e popullit të Perëndisë tregon se asnjë premtim që ka bërë Perëndia në Fjalën e Tij nuk do të ngelet pa u përmbushur. Kjo përfshin premtimet hyjnore të përkujdesjes individuale në të tashmen si dhe premtimet e ardhjes së dytë të Krishtit në të ardhmen, që do të vendosë mbretërinë e drejtë dhe me paqe të Perëndisë në tokën e re.

**Pyetje për Diskutim**

`1.	Cilat janë bekimet kur kujtojmë drejtimin besnik të Perëndisë në historinë e popullit të Tij? Cilat janë pasojat nëse harrojmë ose injorojmë mësimet e së kaluarës? Si mund të aplikojmë të njëjtat parime tek ne, si një kishë e thirrur të bëjë të njëjtën gjë për të cilën ishte thirrur edhe Izraeli në lashtësi?`

`2.	Si na inkurajojnë Psalmet të kuptojmë përkujdesjen providenciale/hyjnore të Perëndisë në jetën tonë dhe të ushtrojmë durim dhe besim në rrugët sovrane të Perëndisë, edhe atëherë kur nuk është e lehtë të kuptojmë pse gjërat ndodhin  në këtë mënyrë?`

`3.	Si mund ta bëjmë më të dukshëm studimin e historisë së popullit të Perëndisë në shërbesat e adhurimit tonë personale dhe në komunitet? Si mund të jemi më me synim për t’u treguar fëmijëve tanë në lidhje me historinë e popullit të Perëndisë?`