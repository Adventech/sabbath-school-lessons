---
title:  Mësime nga e Kaluara
date:  02/03/2024
---

### Lexoni për studimin e kësaj jave
Psalmi 78, Psalmi 105, Galatasve 3:29, Psalmi 106, Psalmi 80, Numrat 6:22–27, Psalmi 135.

> <p>Vargu Përmendësh</p>
> "Atë që ne kemi dëgjuar dhe kemi njohur dhe që etërit tanë na kanë treguar. Nuk do t'ua fshehim bijve të tyre, por do t'i tregojmë brezit të ardhshëm lavdet e Zotit, fuqinë e Tij dhe mrekullinë që Ai ka bërë" (Psalmi 78:3, 4).

Në shumë Psalme, lavdet janë në formën e tregimit të veprave të fuqishme shpëtuese të Zotit. Këto Psalme shpesh quhen "Psalmet e historisë së shpëtimit" ose "Psalmet historike". Disa i bëjnë thirrje popullit të Zotit, duke u thënë që të mësojnë nga historia e tyre, veçanërisht nga gabimet e tyre dhe gabimet e paraardhësve të tyre. Disa Psalme historike janë himne, që theksojnë veprat e mrekullueshme të Perëndisë në të shkuarën për popullin e Zotit dhe që forcojnë besimin e tyre tek Ai, i cili është i aftë dhe besnik t'i çlirojë nga vështirësitë e së tashmes.

Apeli i veçantë i Psalmeve historike qëndron tek fakti se na ndihmojnë të shohim jetët tona si pjesë e historisë së popullit të Perëndisë dhe ta konsiderojmë atë të shkuar sikur të ishte e jona. Duke qenë se jemi adoptuar në familjen e popullit historik të Perëndisë përmes Krishtit (Rom. 8:15; Rom. 9:24-26; Gal. 4:6, 7), trashëgimia historike e popullit të lashtë të Izraelit është në të vërtetë historia e trashëgimisë sonë shpirtërore. Prandaj mundemi dhe duhet të mësojmë nga e shkuara e tyre, sikur të ishte e shkuara jonë.

Qëllimi final është të kuptojmë se çdo brez i popullit të Perëndisë luan një rol të vogël, por domethënës në historinë e madhe, që shpalos qëllimet sovrane të Zotit në konfliktin e madh.

_\*Studioni mësimin e kësaj jave për t’u përgatitur për Sabatin, 9 Mars._