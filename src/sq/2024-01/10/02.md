---
title:  Besnikëria e Pandalur e Zotit
date:  03/03/2024
---

`Lexoni Psalmin 78. Cilat janë tri epoka historike që theksohen në këtë psalm? Çfarë mësimesh nxjerr Asafi nga secila periudhë?`

Rishikimet e të shkuarës së Izraelit theksojnë besnikërinë e Perëndisë dhe tradhëtinë e Izraelit. Ato gjithashtu duhet t’u mësojnë brezave që do vijnë që të mos përsërisin gabimet e paraardhësve, por të besojnë tek Zoti dhe t'i qëndrojnë besnikë besëlidhjes së Tij. Psalmisti përdor historinë si një shëmbëlltyrë (Ps. 78:2), që do të thotë se njerëzit duhet të mendojnë thellë mesazhet e psalmeve dhe të kërkojnë vetë që të gjejnë kuptimin e tyre. Psalmi 78:2 është një përshkrim profetik i metodës së Jezusit për të mësuar shëmbëlltyrat (Mat. 13:34, 35).

Psalmi gjithashtu reflekton kohën e Eksodit (Ps. 78:9-54), vendosjen në Kanaan (Ps. 78:55-64), dhe kohën e Davidit (Ps. 78:65-72). Tregon veprat e lavdishme të Perëndisë dhe pasojat e thyerjes të besëlidhjes së tyre me Perëndinë. Historia e Izraelit sjell ndërmend shumë forma të tradhëtisë së popullit ndaj Perëndisë, veçanërisht idhujtarinë e tyre (Ps. 78:58).

Megjithatë, psalmisti thekson rrënjën e tradhëtisë së Izraelit: ata harruan se çfarë kishte bërë Perëndia për ta, nuk besonin në Zotin, e vunë Atë në provë (Ps. 78:18, 41, 56), u rebeluan kundër Tij, dhe dështuan të mbajnë ligjin, besëlidhjen dhe dëshmitë e Tij (Ps. 78:10, 37, 56). Duke theksuar këto forma të veçanta tradhëtie, psalmisti nënkupton se refuzimi i Izraelit gjatë historisë rrodhi për shkak të një mëkati rrënjësor, që është, dështimi i popullit për t'i besuar Zotit (Ps. 78:7, 8).

Kur lexon psalmin, prekesh nga kokëfortësia dhe verbëria shpirtërore e vazhdueshme e popullit, përkundrejt durimit dhe hirit të pakufi të Zotit. Si mundet që çdo brez i ri bëhet kaq i avashtë për të mësuar?

Para se të bëhemi tepër gjykues për brezat e shkuar, duhet të konsiderojmë veten. A nuk harrojmë edhe ne mrekullitë e Zotit në të shkuarën dhe a nuk neglizhojmë kërkesat e besëlidhjes së Tij? Psalmi nuk i inkurajon njerëzit të mbështeten tek veprat e tyre. Përkundrazi, Psalmi 78 tregon kotësinë e vullnetit njerëzor nëse nuk rrënjoset në vetëdijen e vazhdueshme të besnikërisë së Perëndisë dhe pranimit të hirit të Tij. Betejat e pasuksesshme të popullit të Zotit (Ps. 78:9, 62-64) sqarojnë mësimet e psalmit se, përpjekjet njerëzore pa besnikërinë ndaj Perëndisë janë të destinuara të dështojnë.

`Çfarë mësimesh keni mësuar, ose duhet të kishit mësuar, nga gabimet tuaja në të kaluarën?`