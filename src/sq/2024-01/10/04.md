---
title:  Kujto Historinë dhe Pendesën
date:  05/03/2024
---

`Lexoni Psalmin 106. Çfarë ngjarjesh historike dhe mësime janë nxjerrë nga ky psalm?`

Psalmi 106 gjithashtu përmend ngjarjet më të rëndësishme në historinë e Izraelit, përfshi Eksodin, endjen në shkretëtirë dhe jetën në Kanaan. Thekson mëkatet ndjellëse të etërve që arritën kulmin tek brezi, që u zu rob. Kështu, psalmi me siguri është shkruar kur kombi ishte në Babiloni, ose mbasi u kthyen sërish në atdhe, dhe psalmisti i frymëzuar nga Fryma e Shenjtë i numëron popullit të Perëndisë këto incidente historike dhe mësimet që populli duhet të nxjerrë nga to.

Ky psalm, gjithashtu si dhe të tjerët, tregon besnikërinë e Zotit ndaj besëlidhjes së Tij të hershme, me anë të së cilës shpëtoi popullin e Vet në të kaluarën (Ps. 106:45). Psalmi shpreh shpresë që Perëndia do të tregojë sërish hir ndaj popullit të Tij të penduar dhe do t'i mbledhë midis kombeve (Ps. 106:47). Thirrja për t'i shpëtuar nuk është thjesht një dëshirë ëndërrimtare, por një lutje besimi e bazuar në sigurinë se Zoti ka çliruar në të kaluarën (Ps. 106:1-3) dhe në besnikërinë e Zotit, që nuk ndryshon ndaj besëlidhjes dhe popullit të Tij .

Përmbledhja e dështimeve historike të Izraelit tek Psalmi 106 është një pjesë e integruar e rrëfimit të mëkateve të popullit dhe pranimit se ata nuk janë më të mirë se etërit e tyre. Brezi i tanishëm e pranon se është edhe më i keq se paraardhësit, sepse i dinte pasojat e ligësive të brezit që kishte kaluar dhe sesi Zoti kishte durim dhe hir të madh për t'i shpëtuar, megjithëse kishin shkuar qëllimisht në rrugë të keqe në të kaluarën. Nëse kjo ishte e vërtetë për ta mendoni sesa më tepër e vërtetë është për ne sot, që na është zbuluar karakteri dhe hiri shpëtues i Perëndisë në Jezusin dhe kryqin.

Lajmi i mirë i Psalmit 106 është se dashuria e patundur e Perëndisë fiton gjithmonë mbi mëkatet e popullit (Ps. 106:8-10, 30, 43-46). Roli kyç i Moisiut dhe Finehasit për të shuar zemërimin e Zotit na drejton tek rëndësia e ndërmjetësimit të Krishtit për besimtarët. Vetëm eksperienca personale e hirit të Perëndisë mund të transformojë një histori të shkuar për të qenë historia jonë.

`Psalmi 106:13 thotë: "Por shpejt i harruan veprat e Tij dhe nuk pritën me besim plotësimin e planit të Tij". Pse kjo është kaq e lehtë të ndodhë edhe në jetët tona gjithashtu?`