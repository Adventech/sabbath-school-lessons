---
title:  Thirrja për Pritje
date:  24/03/2024
---

`Lexoni Psalmin 27:14; Psalmin 37:7, 9, 34; Psalmin 39:7; Psalmin 40:1; Psalmin 69:6; Galatasve 5:5, dhe Romakët 8:18–25. Çfarë thonë këto tekste se duhet të bëjnë njerëzit e Zotit?`

Ndoshta një nga streset më të mëdha në jetë është stresi i të priturit. Pavarësisht se kush jemi, ku jetojmë, në cilin stacion gjendemi në jetë, të gjithë me raste duhet të presim për gjërat. Nga pritja në radhë tek një dyqan, tek pritja të marrim diagnozën mjekësore, ne presim - gjë që nuk na pëlqen gjithmonë, apo jo?

Atëherë, çfarë duhet të themi për pritjen për Zotin? Nocioni për pritjen e Zotit gjendet jo vetëm tek Psalmet, por përgjatë gjithë Biblës. Fjala operative në gjithë këtë është këmbëngulja. Këmbëngulja është përkushtimi ynë suprem për të refuzuar që të mbytemi nga frika e zhgënjimit se në një farë mënyre Zoti nuk do të ndërhyjë për ne. Fëmija i përkushtuar i Perëndisë, duke e ditur me saktësi që Perëndia është besnik dhe ata që presin në Të mund të besojnë se, nëse ia lëmë Atij situatën në dorë, mund të jemi të sigurt që Ai do e nxjerrë atë për më të mirën tonë, edhe sikur gjatë asaj kohë të mos e shohim dot këtë.

Të presësh për Zotin është më shumë sesa të durosh. Është një dëshirë e thellë për Perëndinë, që krahasohet me një etje të fortë në një tokë të thatë (Ps. 63:1). Psalmisti pret për bekimet e shumta nga Perëndia, por etja e tij për t’u afruar me Zotin e tij i tejkalon të gjitha dëshirat dhe nevojat në jetë.

Siç lexojmë tek Pali, në këtë pasazh të mrekullueshëm tek Romakët, Perëndia dhe gjithë krijimi presin ripërtëritjen e botës dhe takimin e bekuar të Zotit me njerëzit e Tij në ditët e fundit. Ai shkruan: "Sepse dëshira e flaktë e krijesës pret me padurim shfaqjen e bijve të Perëndisë" (Rom. 8:19).

Çfarë premtim i mrekullueshëm!

Megjithatë, teksa presim për shpëtimin dhe bashkimin përfundimtar me Perëndinë, edhe kur "mbarë bota e krijuar rënkon dhe është në mundim" (Rom. 8:22), Zoti qëndron ende me njerëzit e Tij tani, përmes Frymës së Shenjtë.

Ndërkohë, ne thirremi të japim dëshmi (Veprat 1:4-8) për planin e shpëtimit, që kulmon në krijimin e ri. Ai krijim i ri është në fund të fundit ajo që po presim, përmbushja finale e shpresës sonë si të Krishterë Adventistë, që në vetë emrin Adventist, kemi idenë e shpresës që presim. Ne presim, por e dimë që kjo pritje nuk është e kotë. Vdekja dhe ringjallja e Krishtit në ardhjen e parë është siguria e ardhjes së Tij të dytë.

`Cilat janë disa gjëra për të cilat po prisni nga Zoti? Si mësojmë të presim me besim, veçanërisht kur ajo për të cilën jemi lutur nuk ka ardhur ende?`