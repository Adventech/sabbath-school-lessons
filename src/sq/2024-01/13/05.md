---
title:  Të Presësh për Pushimin e Sabatit të Zotit
date:  27/03/2024
---

`Lexoni Psalmin 92. Cilat janë dy aspekte të ditës së Sabatit, që theksohen në këtë këngë?`

Lavdërimi i Perëndisë për punën e madhe të duarve të Tij (Ps. 92:4, 5) dhe përshkrimin e të drejtëve si Edeni (Ps. 92:12-14) na drejtojnë qartësisht tek Krijimi, aspekti i parë që përkujtohet për Sabatin. Psalmi gjithashtu lartëson Zotin për fitoren e Tij ndaj armiqve, duke vendosur drejtësi (Ps. 92:7-15) dhe kështu përforcon temën e dytë të Sabatit - shpengimin nga e keqja (Lgj. Përt. 5:12-15). Kështu, Psalmi 92 lavdëron Zotin për krijmin e Tij në të shkuarën dhe mbajtjen e botës në të tashmen, dhe na drejton tek shpresa e ditëve të fundit për paqen dhe rendin hyjnor të përjetshëm.

Njerëzit mund të shijojnë pushimin e Sabatit, sepse Zoti është "Shumë i Larti" (Ps. 92:1); pozita e Tij superiore në vendet e larta i jep Atij avantazh të pashoq përkundrejt armiqve të tyre.

Megjithatë, pavarësisht se Ai është Shumë i Larti, Zoti është i gatshëm të ulet poshtë që të shpëtojë ata, që e thërrasin. Vepra e krijimit të Zotit dhe veçanërisht shpengimi i këtij krijimi duhet të na frymëzojë për të adhuruar Perëndinë dhe për ta dashur Atë. Në fund të fundit, kur jeton në një krijim të rënë, pa shpresën e shpengimit, nuk ngelet gjë për t’u gëzuar. Ne duam, ne vuajmë, ne vdesim - dhe kjo pa pasur ndonjë shpresë. Prandaj, ne lavdërojmë Zotin, jo vetëm si Krijuesin tonë, por si Shpenguesin tonë gjithashtu.

"Vaji i freskët" përcjell përkushtimin e rinovuar të psalmistit për t'i shërbyer Perëndisë si një shërbëtor i përkushtuar sërish (Ps. 92:10). Vajosja me vaj bëhej për të shenjtëruar njerëz të zgjedhur si priftërinj dhe mbretër (Eksodi 40:15, 1 Sam. 10:1). Megjithatë, psalmisti zgjodhi një fjalë të pazakontë Hebraike, balal për të përshkruar vajosjen e tij, që nuk përshkruan vajosjen tipike të shërbëtorëve të Perëndisë, por tregon "përzierjen" e vajit me pjesë të tjera të flijimit (Eksod. 29:2; Lev. 2:4, 5). Përdorimi unik i psalmistit të fjalës balal do të thotë se psalmisti dëshiron ta paraqesë veten si një flijim të gjallë për Zotin dhe të përkushtohet plotësisht ndaj Perëndisë (Rom. 12:1).

Nuk është çudi të gjesh mendime për shenjtërimin në një psalm që i dedikohet Sabatit, sepse Sabati ishte shenja që Zoti shenjtëron popullin e Tij (Eksodi 31:13). Imazhi i palmave dhe kedarëve të Libanit portretizon rritjen e popullit të Zotit në besim dhe vlerësimin e vërtetë të qëllimeve të mrekullueshme dhe dashurisë së Perëndisë. Sabati është një shenjë e besëlidhjes së përjetshme të Zotit me popullin e Tij (Ezekieli 20:20). Kështu, pushimi i Sabatit është thelbësor për popullin e Perëndisë, sepse i fuqizon të presin me besim që Zoti të përmbushë premtimet e Tij të besëlidhjes (Heb. 4:1-10).

`Lexoni sërish Psalmin 92. Çfarë shpresë e madhe na ofrohet këtu, dhe si mundemi, edhe tani, të gjejmë ngushëllim në atë që thotë?`