---
title:  Prisni për Zotin
date:  23/03/2024
---

### Lexoni për studimin e kësaj jave
Ps. 27:14; Rom. 8:18–25; Ps. 131; Mat. 18:3; Ps. 126; Ps. 92; Mark. 16:1–8; 2 Pjet. 1:19.

> <p>Vargu Përmendësh</p>
> "Prit për Zotin; ji i fortë, dhe Ai do të forcojë zemrën tënde; prit, të them, për Zotin!" (Psalmi 27:14, NKJV).

Kemi arritur mësimin e fundit të studimit të Psalmeve këtë tremujor. Udhëtimi shpirtëror na ka çuar përmes eksperiencave mahnitëse para Krijuesit, Mbretit dhe Gjykatësit madhështor; përmes gëzimeve të çlirimit, faljes dhe shpëtimit hyjnor; përmes momenteve të dorëzimit në vajtime dhe trishtime; dhe, përmes premtimeve të lavdishme të prezencës së përjetshme të Perëndisë dhe pritjes për adhurimin e Zotit në përjetësi. Udhëtimi vazhdon gjithsesi, teksa jetojmë në shpresën e ardhjes së Zotit, kur dëshira jonë për Perëndinë do të përmbushet më në fund. Nëse ka një fjalë përfundimtare që mund të nxjerrim nga Psalmet, ajo është "prit për Zotin".

Të presësh për Zotin nuk është një pritje pa aktivitet për t’u përmbushur koha. Përkundrazi, të presësh për Zotin është një veprim plot me besim, që shfaqet me vepra. Pritja për Zotin i transformon netët tona të trishta me anë të pritjes së agimit të mëngjesit (Ps. 30:5, Ps. 143:8), forcon zemrat tona me një shpresë dhe paqe të rinovuar. Na motivon të punojmë më fort, të mbledhim të korrat e bollshme nga fusha e misionit të Zotit (Ps. 126:6, Mat. 9:36-38). Pritja për Zotin asnjëherë nuk na turpëron, por shpërblehet fort, sepse Zoti është besnik në të gjitha premtimet e Tij (Ps. 37:7-11, 18, 34; Ps. 71:1; Ps. 119:137, 138).

_\*Studioni mësimin e kësaj jave për t’u përgatitur për Sabatin, 30 Mars._