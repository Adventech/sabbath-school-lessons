---
title:  Duke Sjellë Duajt
date:  26/03/2024
---

`Lexoni Psalmin 126. Çfarë u jep njerëzve të Zotit forcë dhe shpresë? Çfarë thuhet këtu, në këtë kontekst, që mund ta aplikojmë në jetën tonë sot?`

Çlirimi i mrekullueshëm i Zotit në të kaluarën është pjesë e një burimi të pashtershëm frymëzimi për popullin e Perëndisë dhe burimi i shpresës së tyre për të ardhmen. Çlirimi në të kaluarën ishte kaq i madh sa mund të përshkruhet si një ëndërr që del e vërtetë (Isa. 29:7, 8). Vini re se brezi që lavdëron Zotin tek Psalmi 126 për çlirimin në të kaluarën nga robëria (Ps. 126:1) është aktualisht në robëri (Ps. 126:4).

Megjithatë, gëzimi dhe çlirimi i së kaluarës përjetohen sërish përmes këngëve dhe vlerësohen në eksperiencën e tanishme. Brezat e rinj e mbajnë gjallë historinë biblike, duke e konsideruar veten të pranishëm mes atyre, që i përjetuan këto ngjarje. Kështu, një besim i gjallë lind nga veprat e mëdha të Perëndisë për popullin e Tij në të shkuarën si diçka që Zoti ka bërë për ne, dhe jo thjesht si diçka që ka bërë për ata (brezin e kaluar të besimtarëve).

Në fakt, kujtimi i së shkuarës rinovon shpresën në të tashmen. Imazhi i "përrenjve të jugut" (Ps. 126:4) është një metaforë e fuqishme e Zotit, që vepron papritur dhe fuqishëm për popullin e Tij. Vetë jugu i Judës ishte një vend i shkretuar. Përrenjtë formoheshin papritur dhe mbusheshin me ujërat, që vërshonin mbas shirave të fortë në stinën e vet. Shirat e parë dhe të fundit luanin një rol kyç në suksesin e vitit bujqësor (Lgj. Përt. 11:14, Lgj. Përt. 28:12). Në të njëjtën mënyrë, imazhi i mbjelljes në lot dhe korrjes me gëzim (Ps. 126:5, 6) është një premtim i fuqishëm i drejtimit hyjnor nga vështirësitë e tashme drejt lumturisë së ardhshme.

Fundi i stinës së korrjes ishte koha kur shtegtarët e lashtë Hebrenj sillnin frutat e stinës në tempullin e Zotit në Jeruzalem (Eksodi 34:22, 26). Motivi i korrjes ishte një mësim i fortë shpirtëror për popullin në atë kohë. Ashtu si puna e vështirë e mbjelljes dhe kujdesjes në fusha e vreshta shpërblehet nga gëzimi i një të korre të bollshme, ashtu edhe sfidat e tashme të popullit të Perëndisë do të kurorëzohen me gëzimin e shpëtimit në ditët e fundit. Imazhi i korrjes së madhe na tregon restaurimin e mbretërisë së Zotit në tokë në ardhjen e dytë të Krishtit (Amosi 9:13-15, Mat. 9:37). Këtu, gjithashtu del tema e pritjes. Ashtu si në rastin e korrjes, ne duhet të presim të shohim frutat dhe rezultatet e punës sonë.

`Mendoni për një kohë kur keni parë qartë dhe padyshim punën e Zotit në jetën tuaj dhe jetën e të tjerëve. Si mund të gjeni shpresë nga ato eksperienca për çfarëdo që po kaloni tani?`