---
title:  Gëzimi Vjen në Mëngjes
date:  28/03/2024
---

`Lexoni Psalmin 5:3, Psalmin 30:5, Psalmin 49:14, Psalmin 59:16, Psalmin 92:2, Psalmin 119:147, 2 Pjetrit 1:19, dhe Zbulesën 22:16. Cila orë e ditës portretizohet simbolikisht si koha e shpengimit hyjnor, dhe pse?`

Tek Psalmet, mëngjesi është zakonisht koha kur pritet shpengimi i Perëndisë. Mëngjesi zbulon favorin e Perëndisë, që i jep fund natës së gjatë të dëshpërimit dhe vuajtjes (Ps. 130:5, 6). Tek Psalmi 143, çlirimi i Perëndisë do të kthejë errësirën e tanishme të vdekjes (Ps. 143:3) në dritën e mëngjesit të ri (Ps. 143:8), dhe të qenurit në gropë (Ps. 143:7) në të qenurit në "tokën e shenjtë" (Ps. 143:10).

`Lexoni Markun 16:1-8. Çfarë ndodhi në mëngjesin për të cilin flitet këtu, dhe pse është e rëndësishme për ne?`

Mëngjesi i ringjalljes së Jezus Krishtit hapi rrugën për mëngjesin e përjetshëm të shpëtimit të Perëndisë për gjithë ata që besuan në emrin e Tij. Dishepujt e Jezusit përjetuan fuqinë e plotë të premtimit tek Psalmi 30:5: "Të qarat mund të vazhdojnë një natë, por në mëngjes shpërthen një britmë gëzimi", kur takuan Zotin e ringjallur. Vetëm me anë të favorit dhe dashurisë pa kushte të Perëndisë të qarat tona transformohen në gëzim (Ps. 30:5, 7).

Teksa ylli i mëngjesit lajmëron lindjen e një dite të re, ashtu dhe besimi lajmëron realitetin e ri të jetës së përjetshme të fëmijëve të Perëndisë (2 Pjet. 1:19). Jezusi quhet ylli i shndritshëm i mëngjesit (Zb. 22:16), që mezi e presim të vendosë mbretërinë e Tij, ku nuk do të ketë më natë, të keqe dhe vdekje (Zb. 21:1-8, 25). Në fund, më shumë se çdo gjë tjetër, kjo është ajo për të cilën presim kur bëhet fjalë për pritjen për Zotin. Dhe, sigurisht, ja vlen të presësh.

"Përmbi varrin e marrë me qera nga Jozefi, Krishti kishte shpallur me triumf, 'Unë jamë ringjallja dhe jeta'. Këto fjalë mund të shqiptoheshin vetëm nga Hyjnia. Gjithë qeniet e krijuara jetojnë nga vullneti dhe fuqia e Perëndisë. Ato janë të varura nga jeta e Perëndisë. Nga serafinët më të lartë deri tek qeniet më të përulura, të gjithë furnizohen nga Burimi i jetës. Vetëm Ai që është një me Perëndinë mund të thotë, kam fuqi ta lë jetën Time, dhe ta marr sërish. Në hyjninë e Tij, Krishti kishte fuqinë të thyente vargonjtë e vdekjes" - Ellen G. White, Dëshira e Kohërave, f. 785.

`Vdekja, na është thënë, gjendet e gdhendur në qelizat tona gjatë lindjes. Megjithëse e vërtetë, të paktën për ne si qenie të rëna, çfarë na është premtuar në ringjalljen e Jezusit për vdekjen tonë të përkohshme? Pse nuk duhet të harrojmë kurrë sesa e përkohshme është vdekja jonë?`