---
title:  Besoni në Kohë Vështirësish
date:  08/01/2024
---

Të gjithë të Krishterët e dinë dhe e kanë përjetuar kohën e dëshpërimit dhe vuajtjes, kohë, kur kanë pyetur veten se çfarë bën Zoti, ose pse Zoti po i lejon këto gjëra që po ju ndodhin. Vetë psalmistët kanë kaluar gjëra të ngjashme. Dhe, përmes frymëzimit hyjnor, kanë shkruar atë që kanë përjetuar.

`Lexoni Psalmi 44. Çfarë po na thotë, dhe pse vlen për të gjithë besimtarët në të gjitha kohërat?`

Përzgjedhja e Psalmeve në adhurimin në kishë shpesh reflekton përzgjedhjen e gjendjes shpirtërore dhe fjalëve që shprehim në lutjet tona në komunitet. Një kufizim i tillë mund të jetë një shenjë e paaftësisë sonë ose sikletit për t’u përfshirë në realitetet e errëta të jetës. Megjithëse ndonjëherë mund të ndihemi se Zoti na ka trajtuar padrejtësisht kur na godet vuajtja, nuk e shohim të përshtatshme t'i shprehim mendimet tona gjatë adhurimit publik apo qoftë edhe gjatë lutjes privatisht.

Ky hezitim mund të na bëjë të harrojmë thelbin e adhurimit. Dështimi për të shprehur me sinqeritet dhe hapur ndjenjat dhe pikëpamjet tona para Zotit në lutje shpesh na lë në robëri të emocioneve tona. Kjo, gjithashtu mohon konfidencën dhe besimin për t’u afruar me Perëndinë. Lutja sipas Psalmeve na jep një siguri se, kur lutemi dhe adhurojmë, nuk kemi përse të censurojmë apo mohojmë eksperiencën tonë.

Psalmi 44, për shembull, mund të ndihmojë adhuruesit të artikulojnë eksperiencën e tyre kur vuajnë padrejtësisht. Lutja sipas Psalmeve ndihmon njerëzit të përjetojnë lirinë e fjalës gjatë lutjes. Psalmet na japin fjalët, që nuk i gjejmë dhe as guxojmë t’i shqiptojmë. "Zemra jonë nuk është kthyer prapa dhe hapat tona nuk janë larguar nga rruga jote, por ti na ke copëtuar, duke na futur në vende çakejsh dhe, duke na mbuluar me hijen e vdekjes" (Ps. 44:18, 19).

Vini re, gjithsesi, sesi fillon Psalmi 44. Shkrimtari flet në lidhje me atë sesi në të shkuarën, Zoti ka bërë gjëra të mëdha për popullin e Tij. Prandaj, autori shpreh besimin e tij tek Zoti dhe jo "tek harku im" (Ps. 44:6).

Pavarësisht kësaj, problemet kanë rënë mbi popullin e Zotit. Lista e të qarave është e gjatë dhe e dhimbshme. Megjithatë, edhe në mes gjithë këtyre, psalmisti thërret Zotin për ta shpëtuar, për ta "shpëtuar për hir të mirësisë së Tij" (Ps. 44:26). Me fjalë të tjera, edhe gjatë vështirësive, ai e njeh realitetin e Zotit dhe dashurinë e Tij.

`Si mund t'ju ndihmojnë kujtesa e së shkuarës, kur prezenca e Perëndisë ndihej kaq afër, për t’u përballur me kohën kur vështirësitë ju bëjnë të mendoni se Zoti është shumë larg?`