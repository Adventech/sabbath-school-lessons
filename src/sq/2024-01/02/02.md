---
title:  Nxitje për të Përdorur Psalmet në Lutje
date:  07/01/2024
---

`Lexoni Psalmi 105:5, Kolosianët 3:16 dhe Jakobi 5:13. Çfarë vendi zënë Psalmet në eksperiencën e besimtarit gjatë adhurimit?`

Një mënyrë e thjeshtë për të prezantuar Psalmet në jetën e përditshme është t’i kushtosh kohë çdo ditë leximit të një psalmi, duke filluar nga Psalmi 1 dhe, duke ndjekur radhën e psalmeve. Një mënyrë tjetër është të lexosh Psalmet, që korrespondojnë me situatën tonë aktuale, cilado qoftë ajo: ka Psalme për vajtim, Psalme për vajtim në komunitet, Psalme falenderuese, himne, Psalme pendese, Psalme mençurie, (që kërkojnë udhëzimin dhe mençurinë e Perëndisë), Psalme historike, Psalme që përmbajnë inat dhe zemërim dhe Psalme mërgimtari. Përgjatë këtij tremujori, do të shohim shumë prej tyre dhe do t’i studiojmë këto Psalme në kontekstin ku na shfaqen.

Si, pra, duhet t'i lexojmë Psalmet?

Së pari lexoni psalmin, duke u përfshirë në një reflektim të thjeshtë, dhe pastaj lutuni. Përtypja e psalmit përfshin reflektimin për aspektet e ndryshme të psalmit: mënyrën sesi psalmisti i drejtohet Zotit dhe arsyet për t’u lutur. Konsiderojeni situatën tuaj sesi përputhet me eksperiencën e psalmistit dhe sesi psalmi mund t'ju ndihmojë të artikuloni eksperiencën tuaj. Do të mahniteni sesa shpesh do e gjeni veten të aftë për të rezonuar/arsyetuar dhe për t’u lidhur me atë që do të lexoni atje.

Nëse diçka tek psalmet ju sfidon, mendoni për shembull, nëse psalmi po korrigjon shpresat tuaja të rreme në lidhje me diçka që po përballeni. Mendoni mesazhin e psalmit në dritën e personit të Krishtit dhe punës shpëtuese dhe shpresës afat-gjatë tek vepra që Krishti bën në ne. Siç e dimë, ose duhet ta dimë, është gjithmonë e dobishme për të parë çdo gjë në Bibël nën dritën e Krishtit dhe të kryqit.

Gjithashtu, shikoni për motivet e reja për lutje që gjenden tek Psalmet dhe mendoni për rëndësinë që kanë për ju, kishën tuaj dhe botën. Kërkojini Zotit të vendosë Fjalën e Tij në zemrat dhe mendjet tuaja. Nëse psalmi korrespondon me situatën e dikujt që njihni, ndërmjetësoni në lutje për atë person. Çështja është se, Psalmet mbulojnë shumë aspekte të jetës, dhe ne mund të pasurohemi nëse lexojmë dhe marrim në zemrat tona atë që po na thonë.

`Çfarë do të thotë të "lejosh fjalën e Krishtit të banojë në ju me begatinë e vet" (Kol. 3:16)? Pse leximi i Biblës është hapi i parë dhe më i rëndësishëm për të patur këtë eksperiencë?`