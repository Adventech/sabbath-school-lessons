---
title:  Histori misionare
date:  12/01/2024
---

#### Edukim i papritur

_Abhishek_

Abhisheku ishte 3 vjeç, kur prindërit e tij filluan të kërkonin një shkollë për të, në Indi. Babai pyeti shokët për rekomandimet e tyre, rreth shkollave të mira dhe që nuk kushtonin shumë. Mamaja pyeti fqinjët. Prindërit ishin të varfër por ata ishin të vendosur që djali i tyre të merrte edukim të mirë.

Dikush sugjeroi shkollën Adventiste, që ishte pranë shtëpisë së tyre. Prindërit nuk pritën. Të nesërmen, ata shkuan të kërkonin shkollën. Ishte e shtunë dhe ata prisnin ta gjenin shkollën hapur.

—	Të lutem, na ço tek drejtori, — i thanë rojes, që ishte te dera.

Roja i çoi te kisha, që gjendej në të njëjtin kampus. Mamaja dhe babai u çuditën kur panë njerëz, që po adhuronin, në kishë. Ata kuptuan se shkolla ishte e mbyllur. Por nuk donin të iknin. Ata hynë në kishë, u ulën dhe pritën.

Shërbesa e adhurimit vazhdonte. Në Indi fliten shumë gjuhë por aty flitej gjuha e tyre dhe ata kuptuan gjithçka që u tha. Pas pak filloi predikimi. Pastori filloi të fliste dhe ai predikoi rreth Sabatit.

Mamaja dhe Babai u çuditën për herë të dytë. Ata ishin të Krishterë, por nuk kishin dëgjuar ndonjëherë që dita e shtatë e javës është Sabati. Papritur, ata e kuptuan pse shkolla ishte e mbyllur. Shkolla ndiqte mësimin Biblik që të ruhej dita e shtatë. Ata donin të mësonin më shumë. Mbas shërbesës, ata i kërkuan pastorit t’u mësonte çfarë thotë Bibla rreth Sabatit. Pastori i ftoi të studionin Biblën.

Ndërsa prindërit studionin Biblën me pastorin, Abhisheku filloi parashkollorin. Edhe ai e studionte Biblën, në shkollë. Çdo ditë, mësuesit tregonin histori nga Bibla. Abhishekut i pëlqente shumë historia e Davidit dhe Goliasit. Atij i pëlqente se si një djalë i vogël mundi një gjigant, me një gur, sepse djali ishte aty në emër të Perëndisë. Davidi tha: "Ti po më vjen me shpatë, me shtizë dhe me ushtë; kurse unë po të dal në emër të Zotit të ushtrive, Perëndisë të ushtrisë së Izraelit që ti ke fyer.” (1 Samuelit 17:45).

Edhe pse ai ishte ende i vogël, Abhisheku vendosi se do shkonte kudo, në emër të Zotit të ushtrive. Edhe pse i vogël, ai e dinte se Perëndia do ta bënte të fortë dhe do t’i jepte fitore mbi gjigantët e jetës.

Ndërsa Abhisheku dhe prindërit e tij mësonin rreth Biblës, jeta në shtëpinë e tyre filloi të ndryshonte. Ata filluan të mbanin Sabatin. Pastaj Babai dhe Mamaja ia dhanë jetën Jezusit.

Abhisheku u rrit dhe filloi të merrte pjesë në aktivitet e kishës. Ashtu si dhe profeti Samuel, kur ishte fëmijë, Abhisheku ishte i gatshëm të bënte çfarë t’i kërkonin në kishë. Ai vendoste himnarët në vende dhe ndihmonte me mikrofonët.

Sot, familja është e vendosur në besimin e tyre dhe rritet në Perëndinë. Abhisheku është 19 vjeç dhe student në universitet.

—	Dua të përhap ungjillin e Jezusit dhe t’u them njerëzve se Jezusi po vjen së shpejti, — tha ai.

Një pjesë e ofertave të Sabatit të 13të, këtë tremujor, do ndihmojë në ndërtimin e një shkolle të mesme, në shkollën e Abhishekut, në Aurangabad, Indi. Faleminderit që planifikoni një ofertë bujare për 30 Mars.

**Shënime nga misioni**

- Universiteti Adventist Spicer ka qënë institucioni kryesor akademik i divizionit, që në vitin 1937. Ai lëvizi nga Bangalore në Pune, vendndodhja aktuale, në vitin 1942.

- Sipas numërimit të popullsisë të vitit 2011, 79.8 përqind e popullsisë është Hindu, 14.2 përqind Myslimane dhe 2.3 përqind Kristiane.

- Kostumi tradicional i grave në Maharashtra është nauvari lugada – sari 9 metro. Edhe pse nauvari lugada ka dalë nga moda, sari 5 metro vazhdon të përdoret, veçanërisht për raste të veçanta, si dasma.