---
title:  Na Mëso të Lutemi
date:  06/01/2024
---

### Lexoni për studimin e kësaj jave
Psalmi 105:5, Kolosianët 3:16, Jakobi 5:13, Psalmi 44, Psalmi 22, Psalmi 13, Psalmi 60:1–5.

> <p>Vargu Përmendësh</p>
> "Dhe ndodhi që, ai ndodhej në një vend dhe lutej dhe, si mbaroi, një nga dishepujt e tij i tha: 'Zot, na mëso të lutemi, ashtu siç i mësoi Gjoni dishepujt e vet'" (Luka 11:1).

Besimi se vetëm lutja spontane, e pamësuar është në të vërtetë lutje, shfaqet tek disa të Krishterë. Megjithatë, dishepujt e Jezusit u shpërblyen pamasë kur i kërkuan Jezusit t'i mësonte si të luteshin. Zoti vendosi një libër lutjesh, Psalmet, në zemër të Biblës, jo vetëm për të na treguar sesi lutej populli në lashtësi, por gjithashtu të na mësojë si mund të lutemi sot.

Nga kohët më të hershme, Psalmet u kanë dhënë formë lutjeve të popullit të Perëndisë, përfshi lutjet e Jezusit (1 Kron. 16:7, 9; Neh. 12:8; Mat. 27:46; Ef. 5:19). Këtë javë do të shohim rolin që kanë luajtur Psalmet për të ndihmuar popullin e Zotit në udhëtimin e jetës së tyre dhe për t’u rritur në marrëdhënien e tyre me Perëndinë. Duhet të kujtojmë se Psalmet janë lutje dhe, si të tilla, janë të paçmueshme, jo vetëm për hollësitë e tyre teologjike, por gjithashtu për mënyrat sesi mund të pasurojnë dhe transformojnë lutjet tona individuale si dhe ato në komunitet.

Lutja sipas Psalmeve ka ndihmuar shumë besimtarë të kenë një jetë lutjeje të vendosur, të rregullt dhe të përmbushur.

Këtë javë do të vazhdojmë të shohim Psalmet, veçanërisht në kontekstin e rasteve kur gjërat nuk shkojnë mirë për ne.

_*Studioni këtë mësim për t’u përgatitur për Sabatin, 13 Janar._