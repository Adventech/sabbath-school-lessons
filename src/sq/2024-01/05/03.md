---
title:  Në Pragun e Vdekjes
date:  29/01/2024
---

`Lexoni Psalmin 41:1–4; Psalmin 88:3–12; dhe Psalmin 102:3–5, 11, 23, 24. Çfarë eksperienca përshkruajnë këto vargje? Si e gjeni veten në ato që thuhen këtu?`

Këto lutje për të shpëtuar nga sëmundjet dhe vdekja tregojnë se fëmijët e Perëndisë nuk përjashtohen nga vuajtjet në këtë botë. Psalmet tregojnë mundimet e tmerrshme të psalmistit. Ai është pa fuqi, duke u fishkur si bari, i pamundur të hajë, i lënë me të vdekurit, si i vrarë në varr, i mohuar nga miqtë e tij, në vuajtje dhe dëshpërim. Kockat i ngjiten me lëkurën.

Shumë Psalme supozojnë se Zoti ka lejuar fatkeqësitë për shkak të mosbindjes së Izraelit. Psalmisti pranon se mëkati mund të sjellë sëmundje; prandaj, i referohet faljes, që paraprin shërimin (Ps. 41:3, 4). Megjithatë, disa Psalme, si Psalmi 88 dhe Psalmi 102, pranojnë se vuajtja e pafajshme e popullit të Perëndisë është një fakt i jetës, pavarësisht sa e vështirë për ta kuptuar.

Tek Psalmi 88, Zoti akuzohet se ka sjellë psalmistin në prag të vdekjes (Ps. 88:6-8). Vini re, gjithsesi, se edhe kur shqiptohen ankesat më të mëdha, vajtimi është qartësisht një vepër besimi, pasi nëse Zoti në mbretërimin e Tij lejon vuajtjet, Ai mund të restaurojë mirëqënien e fëmijës së Tij.

Në prag të varrit, psalmisti kujton çuditë e Zotit, mirësinë, besnikërinë dhe drejtësinë (Ps. 88:10-12). Pavarësisht ndjesisë se është goditur nga Zoti, psalmisti kapet fort tek Perëndia. Megjithëse vuan, nuk e mohon dashurinë e Perëndisë dhe e di se Zoti është shpëtimi i tij i vetëm. Këto thirrje tregojnë se psalmisti njeh jo vetëm vuajtjen, por gjithashtu ka një njohje të afërt të hirit të Perëndisë dhe këto të dyja nuk kanë përse të përjashtojnë njëra-tjetrën.

Thënë shkurt, si lejimi i vuajtjeve ashtu dhe çlirimi i Zotit nga ato, shfaqen në sovranitetin e Tij përfundimtar. Njohja se Zoti është në kontroll sjell shpresë. Kur lexojmë Psalmin 88 nën dritën e vuajtjeve të Krishtit, mahnitemi nga thellësitë e dashurisë së Tij, tek e cila kishte vullnet të kalonte përmes derës së vdekjes për hir të njerëzimit.

`Mendoni për Jezusin në kryq dhe çfarë vuajti për shkak të mëkatit. Si ju ndihmon ky realitet, që Zoti në Krishtin vuajti edhe më keq sesa ndonjë prej nesh, të ruajmë besimin edhe gjatë kohëve të vuajtjes dhe fatkeqësisë?`