---
title:  Ku është Zoti?
date:  30/01/2024
---

`Lexoni Psalmin 42:1–3, Psalmin 63:1, Psalmin 69:1–3 dhe Psalmin 102:1-7. Çfarë shkakton një dhimbje të madhe tek psalmisti?`

Nuk janë vetëm vuajtjet personale dhe të komunitetit, që shqetësojnë psalmistin, por gjithashtu, për mos thënë kryesisht, mungesa në dukje e vëmendjes së Perëndisë ndaj vuajtjeve të shërbëtorëve të Tij. Mungesa e Zotit ndihet si një etje intensive në një tokë të thatë (Ps. 42:1-3, Ps. 63:1) dhe ankth vdekjeprurës (Ps. 102:2-4). Psalmisti ndihet i dëbuar nga Zoti dhe e krahason veten me një zog të vetmuar. "I ngjaj pelikanit të shkretëtirës dhe jam bërë si bufi i vendeve të shkretuara. Jam pa gjumë dhe si harabeli i vetmuar mbi çati" (Ps. 102:6, 7).

Përmendja e shkretëtirës thekson ndjesinë e izolimit nga Zoti. Një zog "i vetmuar mbi çati" është jashtë çerdhes së vet, vendi i tij i pushimit. Psalmisti i thërret Zotit "nga thellësitë" sikur të ishte mbytur nga ujërat e fuqishëm në një "batak të thellë" (Ps. 69:1-3, Ps. 130:1). Këto figura letrare përshkruajnë një situatë shtypëse nga e cila nuk ka shpëtim, përveçse ndërhyrjes hyjnore.

`Lexoni Psalmin 10:12, Psalmin 22:1, Psalmin 27:9 dhe Psalmin 39:12. Si përgjigjet psalmisti ndaj mungesës në dukje të Perëndisë?`

Është e jashtëzakonshme që psalmisti nuk rri i heshtur para heshtjes së Perëndisë. Psalmisti beson fort tek lutja, sepse lutja i drejtohet Perëndisë së gjallë dhe të hirshëm. Zoti është ende atje, edhe atëherë kur duket sikur mungon. Është ende i njëjti Zot që i ka dëgjuar në të shkuarën, dhe kështu janë konfidentë/të sigurt që Ai i dëgjon tani.

Rastet e heshtjes së Perëndisë bëjnë që psalmistët të shqyrtojnë veten dhe të kërkojnë Zotin, por duke u rrëfyer dhe me pendesë të përulur. Ata e dinë që Zoti nuk do ngelet gjithmonë në heshtje. Psalmet tregojnë se komunikimi me Zotin duhet të vazhdojë, pavarësisht rrethanave në jetë.

`Çfarë mund të mësojmë nga përgjigjet e psalmistëve ndaj mungesës në dukje të Perëndisë? Si përgjigjeni në kohët kur Zoti duket se hesht? Çfarë e mban besimin tuaj?`