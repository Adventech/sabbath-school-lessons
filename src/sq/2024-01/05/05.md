---
title:  A Ka Dështuar Premtimi i Tij Përgjithmonë?
date:  31/01/2024
---

`Lexoni Psalmin 77. Çfarë eksperience po kalon autori?`

Psalmi 77 fillon me një lutje për ndihmë drejtuar Zotit që është e mbushur me vajtim dhe kujtime të dhimbshme të së kaluarës (Ps. 77:1-6). Gjithë qenia e psalmistit kthehet me vajtim drejt Zotit. Ai refuzon të ngushëllohet nga ndonjë çlirim, përveçse atij që vjen nga Zoti.

Megjithatë, kujtimi i Zotit duket se e intensifikon agoninë e tij. "Më kujtohet Perëndia dhe rënkoj" (Ps. 77:3). Në hebraisht hamah, "rënkoj", shpesh përshkruan zhurmën e ujërave të trazuara (Ps. 46:3). Në të njëjtën mënyrë, gjithë qenia e psalmistit është në një gjendje intensivisht të trazuar.

Si ka mundësi që kujtesa e Zotit të sjellë ndjenja kaq të forta trazirash? Një seri pyetjesh shqetësuese nxjerrin në pah shkakun e agonisë së tij (Ps. 77:7-9): A ka ndryshuar Zoti? A mund të heqë dot dorë Zoti nga besëlidhja e Tij?

Kontrasti midis veprave shpëtuese të Perëndisë në të shkuarën dhe mungesës në dukje të Zotit në të tashmen shkakton tek psalmisti ndjenjën e braktisjes nga Perëndia. Nëse Zoti ka ndryshuar, atëherë psalmisti nuk ka shpresë, një përfundim që përpiqet ta refuzojë.

Ndërkohë, psalmisti nuk mund të flejë, sepse Zoti e mban zgjuar (Ps. 77:4). Kjo na sjell ndërmend personazhe të tjerë biblikë, ku pagjumësia u përdor në mënyrë providenciale nga Zoti për qëllimin e Tij (Zan. 41:1-8, Esteri 6:1, Dan. 2:1-3). Netët e gjata pa gjumë bëjnë që psalmisti të konsiderojë veprat shpëtuese të Zotit në të shkuarën, por me një përqasje të re (Ps. 77:5, 10).

Siguria që psalmisti merr nga Zoti nuk konsiston në shpjegimet për situatën e tij aktuale, por është një konfirmim i besnikërisë dhe besueshmërisë së Perëndisë (si tek Jobi). Psalmisti inkurajohet të presë me besim në Zotin, duke ditur se është i njëjti Zot që ka bërë mrekulli në të shkuarën e Izraelit (Ps. 77:11-18). Psalmisti gjithashtu kupton se "gjurmët e Tua nuk u njohën" (Ps. 77:11), duke dalluar udhëheqjen e Zotit edhe në situatat ku prezenca e Tij nuk ishte e dukshme për syrin njerëzor. Psalmisti e pranon se Zoti zbulohet dhe fshihet njëkohësisht, dhe prandaj ofron lavde ndaj rrugëve misterioze dhe sovrane të Zotit.

`Mendoni për kohët e shkuara kur Zoti ka punuar në jetën tuaj. Si mund t'ju ndihmojë ajo e vërtetë të përballeni me ato që po kaloni tani?`