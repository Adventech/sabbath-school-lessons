---
title:  Ditët e Këqija
date:  28/01/2024
---

`Lexoni Psalmin 74:18-22 dhe Psalmin 79:5-13. Çfarë rrezikohet këtu?`

Psalmisti përpiqet të kuptojë konfliktin e madh midis Zotit dhe fuqive të këqija, dhe drejtohet drejt durimit të madh të Perëndisë, si dhe drejt mençurisë dhe fuqisë së Tij të pafund.

Problemi i së keqes në Psalmet është kryesisht teologjik; në mënyrë të pashmangshme ka të bëjë me pyetje rreth Zotit. Kështu, shkatërrimi i Jeruzalemit dhe tempullit në parim shihet si një skandal hyjnor, sepse jepte një mundësi për të këqinjtë që të blasfemojnë Perëndinë. Trashëgimia e Zotit (populli i Izraelit) është shenja e zgjedhjes dhe besëlidhjes së Tij hyjnore (Lgj. Përt. 4:32-38, Lgj. Përt. 32:8, 9), që nuk do të dështojë kurrë. Koncepti i trashëgimisë së Perëndisë gjithashtu ka një dimension të kohëve të fundit, mbasi një ditë gjithë kombet do të bëhen trashëgimia e Zotit dhe do i shërbejnë Atij. Nocioni se kombet kanë pushtuar trashëgiminë e Zotit kërcënon këto premtime hyjnore.

Pa dyshim, psalmisti pranon se mëkatet e popullit kanë prishur marrëdhënien e besëlidhjes me Perëndinë dhe kanë sjellë mbi njerëzit pasoja (Ps. 79:8, 9). Mbijetesa e njerëzve varet vetëm nga ndërhyrja me hir e Perëndisë dhe restaurimi i besëlidhjes përmes shlyerjes së mëkatit. Zoti është "Perëndia i shpëtimit tonë", që përcjell besnikërinë e Tij ndaj premtimeve të besëlidhjes (Ps. 79:9).

Megjithatë, më e rëndësishme se restaurimi i fatit të Izraelit është mbrojtja e karakterit të Zotit para botës (Ps. 79:9). Nëse veprat e këqija të kombeve nuk ndëshkohen, do të duket sikur Zoti e ka humbur fuqinë e Tij (Ps. 74:18-23, Ps. 83:16-18, Ps. 106:47). Vetëm kur Zoti shpëton popullin e Tij, emri i Tij do të lartësohet.

Edhe sot, ekzistojnë të njëjtat parime si atëherë. Mëkatet tona, rëniet tona, të këqijat tona, mund të sjellin diskreditim jo vetëm mbi ne, por më keq, mbi Zotin, emrin e të cilit mbajmë. Veprimet tona të këqija mund të kenë efekte shkatërruese shpirtërore mbi dëshminë dhe misionin tonë. Sa njerëz janë larguar nga besimi ynë për shkak të veprimeve të atyre që mbajnë emrin e Krishtit?

`"Nderi i Zotit, nderi i Krishtit, përfshihet në përsosjen e karakterit të popullit të Tij" - Ellen G. White, Dëshira e Kohërave, f. 671. Si e kuptoni këtë të vërtetë të rëndësishme dhe, çfarë kuptimi ka në jetën tuaj të Krishterë?`