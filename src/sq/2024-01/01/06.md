---
title:  Bota e Psalmeve
date:  04/01/2024
---

`Lexoni Psalmi 16:8; Psalmi 44:8; Psalmi 46:1; Psalmi 47:1, 7; Psalmi 57:2; Psalmi 62:8; Psalmi 82:8; dhe Psalmi 121:7. Çfarë vendi zë Zoti në jetën e psalmistit?`

Bota e Psalmeve fokusohet tërësisht tek Perëndia; përpiqet të dorëzojë tek Zoti, në lutje dhe lavde, gjithë eksperiencat e jetës. Zoti është Krijuesi Sovran, Mbreti dhe Gjykatësi i gjithë tokës. Ai siguron gjithçka për fëmijët e Tij. Prandaj, duhet t'i besohet në çdo kohë. Edhe armiqtë e Perëndisë pyesin, " 'Ku është Perëndia yt?' ", kur populli i Zotit duket sikur po dështon (Ps. 42:10). Zoti është gjithmonë prezent dhe nuk e braktis popullin e Tij. Në fund, Psalmet përfytyrojnë një kohë kur të gjithë njerëzit dhe i gjithë krijimi do të adhurojë Perëndinë (Ps. 47:1; Ps. 64:9).

Fokusi tek Perëndia në jetë sjell fokusin tek adhurimi. Adhurimi ku përdoreshin Psalmet ishte në thelb i ndryshëm nga adhurimi siç kuptohet nga shumë njerëz sot, sepse adhurimi në kulturën biblike ishte qendra e natyrshme dhe e padiskutueshme e gjithë jetës në komunitet. Prandaj, çdo gjë që ndodhte, si e mira ashtu dhe e keqja, në jetën e njerëzve të Perëndisë shprehej në adhurim. Zoti e dëgjon psalmistin, kudo që të jetë, dhe i përgjigjet në kohën e Tij të përsosur (Ps. 3:4, Ps. 18:6, Ps. 20:6).

Psalmisti është i vetëdijshëm se vendbanimi i Zotit është në qiell, por në të njëjtën kohë, Zoti banon në Zion, në shenjtëroren në mes të popullit të Tij. Zoti është njëkohësisht larg dhe afër, kudo, dhe në tempullin e Tij (Ps. 11:4), i fshehur (Ps. 10:1) dhe i shfaqur (Ps. 41:12). Tek Psalmet këto karakteristika ekskluzive të Perëndisë në pamje të parë mblidhen së bashku. Psalmistët e kuptonin se afërsia dhe largësia ishin të pandashme brenda qenies së vërtetë të Perëndisë (Ps. 24:7-10). Psalmistët e kuptonin dinamikën e këtij tensioni shpirtëror. Vetëdija e tyre për mirësinë dhe prezencën e Perëndisë, në mes të çfarëdo lloj gjëje që po kalonin, është ajo që forcon shpresën e tyre, ndërkohë që presin për ndërhyrjen e Perëndisë, sido që të jetë dhe kurdo që të jetë.

`Si mund të na ndihmojnë Psalmet të kuptojmë se nuk mund të kufizojmë Zotin sipas disa aspekteve të ekzistencës sonë? Në çfarë pjesë nga jeta juaj përpiqeni ta mbani Zotin në distancë?`