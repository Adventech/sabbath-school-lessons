---
title:  Psalmet në Adhurimin e Izraelit të Lashtë
date:  31/12/2023
---

`Lexoni 1 Kronikave 16:7, Nehemia 12:8, Psalmi 18:1, Psalmi 30:1, Psalmi 92:1, Psalmi 95:2, Psalmi 105:2, Kolosianët 3:16, dhe Jakobi 5:13. Cilat ishin rastet që shtynë në shkrimin e disa psalmeve? Kur i përdornin Psalmet populli i Zotit?`

Psalmet u kompozuan për t’u përdorur në adhurimin privat dhe atë në komunitet. Ato këndoheshin si himne në adhurimin në tempull, siç duket edhe nga shenjat muzikore që përmendin instrumente (Ps. 61:1), nota (Ps. 9:1) dhe drejtues muzike (Ps. 8:1).

Në Biblën hebraike, titulli i Librit të Psalmeve është tehilim, "lavde", që reflekton qëllimin kryesor të tyre, të lavdërojnë Zotin. Në gjuhën tonë titulli Libri i Psalmeve vjen nga fjala Greke psalmoi, që gjendet në Septuagintën, një përkthim i hershëm (shekulli i dytë dhe i tretë p.k.) në Greqisht i Biblës Hebraike.

Psalmet ishin një pjesë e pazëvendësueshme e adhurimit të Izraelit. Për shembull, ato përdoreshin në dedikimet e tempullit, festat fetare, ceremonitë dhe gjatë vendosjes së arkës së besëlidhjes në Jeruzalem.

"Këngët e Lartësimit" (Psalmet 120-134), që gjithashtu njihen si këngët e pelegrinazhit, tradicionalisht këndoheshin gjatë pelegrinazhit në Jeruzalem gjatë tri festave kryesore të vitit (Eks. 23:14-17). "Hallel Egjiptian" (Psalmet 113-118) dhe "Hallel i Madh" (Psalmi 136) këndoheshin gjithashtu gjatë tri festave kryesore të vitit si dhe në festën e Hënës së Re dhe përkushtimit të tempullit. Hallel Egjiptian zinte një vend të rëndësishëm në ceremoninë e Pashkës. Psalmet 113 dhe 114 këndoheshin në fillim të vaktit të Pashkës dhe Psalmet 115-118 në fund (Mat. 26:30). "Hallel Ditor" (Psalmet 145-150) integrohej në lutjet e përditshme gjatë shërbesës së mëngjesit në sinagogë.

Psalmet jo vetëm që ishin pjesë e adhurimit të njerëzve, por edhe i udhëzonin ata për mënyrën sesi duhej të adhuronin Zotin në shenjtërore. Jezusi u lut me fjalët e Psalmit 22 (Mat. 27:46). Psalmet, gjithashtu zinin një vend të rëndësishëm në jetën e kishës së hershme (Kol. 3:16, Ef. 5:19).

`Megjithëse ne, sigurisht, nuk e adhurojmë Zotin në një shenjtërore tokësore si tempulli, si mund t'i përdorim Psalmet në adhurimin tonë, qoftë privat apo në bashkësi?`