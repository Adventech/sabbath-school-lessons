---
title:  Lutje të Frymëzuara
date:  03/01/2024
---

`Lexoni 2 Samuelit 23:1, 2 dhe Romakët 8:26, 27. Çfarë na mësojnë këto vargje për lutjen?`

Psalmet janë lutje dhe lavde të frymëzuara të Izraelit dhe kështu tek Psalmet është zëri i Zotit i përzier me atë të popullit të Tij. Psalmet supozojnë dinamizmin e një ndërveprimi të gjallë me Zotin.

Psalmistët i drejtohen Zotit personalisht si "Zoti im", "O Zot" dhe "Mbreti im" (Ps. 5:2, Ps. 84:3). Psalmistët shpesh i luten Zotit "të dëgjojë" (Ps. 5:1), "dëgjo lutjen time" (Ps. 39:12), “shiko” (Ps. 25:18), “m’u përgjigj” (Ps. 102:2), dhe “më shpëto” (Ps. 6:4). Këto janë qartësisht shprehje të dikujt që i lutet Perëndisë.

Bukuria dhe apeli mbresëlënës i Psalmeve si lutje dhe lavde qëndron në faktin se Psalmet janë Fjala e Perëndisë në formën e lutjeve dhe lavdeve të devotshme të besimtarëve. Psalmet, pra, u japin fëmijëve të Perëndisë një moment intimiteti, siç përshkruhet tek Romakët 8:26, 27: "Kështu, pra, edhe Fryma na ndihmon në dobësitë tona. Sepse ne nuk dimë çfarë të kërkojmë në lutjet tona, sikurse duhet; por vetë Fryma ndërhyn për ne me psherëtima të patregueshme. Dhe ai që heton zemrat e di cila është mendja e Frymës, sepse ai ndërhyn për shenjtorët, sipas Perëndisë".

Jezusi, gjithashtu citoi nga Psalmet, si në rastin tek Luka 20:42, 43, kur citoi direkt Psalmin 110:1 - " 'Vetë Davidi, në librin e Psalmeve, thotë: "Zoti i tha Zotit tim: Ulu në të djathtën time,	Derisa unë t'i vë armiqtë e tu si stol të këmbëve të tua" '.

Megjithëse disa Psalme kanë dalë, apo i referohen një ngjarjeje specifike historike dhe përjetimit të vetë psalmistëve, si dhe përjetimit të Izraelit si një komb, thellësia shpirtërore e Psalmeve flet në një varietet situatash në jetë, duke kaluar gjithë kufijtë kulturorë, fetarë, etnikë dhe gjinorë. Me fjalë të tjera, teksa lexoni Psalmet, do shihni se ato shprehin shpresë, lavde, frikë, inat, trishtim dhe vuajtje, gjëra që i përjetojnë të gjithë kudo, në çdo epokë, pavarësisht situatave. Ato kanë mesazh për të gjithë ne, në gjuhën e eksperiencave tona.

`Çfarë na tregon përdorimi i Psalmeve nga Jezusi në lidhje me rëndësinë që ato mund të kenë në eksperiencën tonë të besimit?`