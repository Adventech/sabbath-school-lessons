---
title:  Një Këngë në Çdo Stinë
date:  02/01/2024
---

`Lexoni Psalmi 3, Psalmi 33:1–3, dhe Psalmi 109:6–15. Cilat janë aspektet e ndryshme të eksperiencës njerëzore që përcillen nga këto Psalme?`

Psalmet e bëjnë komunitetin e besimtarëve të jenë të vetëdijshëm për gjithë eksperiencat njerëzore, dhe tregojnë se besimtarët mund të adhurojnë Zotin në çdo fazë të jetës. Tek to shohim:

(1) Himne, që lartësojnë Zotin për madhështinë dhe fuqinë e Tij në krijim, mbretërimin e Tij, gjykimin dhe besnikërinë. (2) Psalmet Falenderuese, që shprehin një mirënjohje të thellë për bekimet e bollshme të Perëndisë. (3) Vajtime, që janë dhimbje të ndjera dhe që i bëjnë thirrje Zotit për shpëtim nga shqetësimet. (4) Psalmet e Mençurisë, që janë një udhërrëfyes praktik për të jetuar me drejtësi. (5) Psalmet Mbretërore, që tregojnë për Krishtin, që është Mbreti sovran dhe Shpëtimtari i popullit të Perëndisë. (6) Psalmet Historike, që kujtojnë të kaluarën e Izraelit dhe nënvizojnë besnikërinë e Perëndisë dhe pabesinë e Izraelit për të mësuar brezat e ardhshëm të mos përsërisin të njëjtat gabime si paraardhësit e tyre, por të besojnë Zotin dhe të qëndrojnë besnikë ndaj besëlidhjes së Tij.

Poezia e Psalmeve tregon një fuqi të veçantë për të kapur vëmendjen e lexuesve. Megjithëse një pjesë e këtyre elementëve poetikë humbet gjatë përkthimit, mundemi ende, në gjuhën tonë, të vlerësojmë shumë prej tyre.

_1. Paralelizmi_ përfshin kombinimin e fjalëve, frazave, ose mendimeve simetrike. Paralelizmi na ndihmon të kuptojmë pjesët korresponduese. Për shembull: "Beko, shpirti im, Zotin, dhe të gjitha ato që janë tek unë të bekojnë emrin e Tij të shenjtë!" (Ps. 103:1, ). Në këtë paralelizëm, "shpirti im" është "të gjitha ato që janë tek unë", domethënë gjithë qenia e dikujt.

_2. Shëmbëlltyra_ përdor gjuhë simbolike për t’iu apeluar fort shqisave të lexuesve (për shembull, shpëtimi i Perëndisë përshkruhet si "hija e krahëve të Tij" (Ps. 17:8).

_3. Merizma_ përshkruan tërësinë përmes dy pjesëve të kundërta. "Unë bërtas ditë e natë para teje" tregon thirrje pa pushim (Ps. 88:1, ).

_4. Lojë fjalësh_ përdor tingullin e fjalëve për të nënvizuar një mesazh shpirtëror. Tek Psalmi 96:4, 5 fjalët Hebraike 'elohim, "zota" dhe 'elilim "idhuj" bëjnë një lojë fjalësh për të përcjellë mesazhin se zotat e kombeve vetëm sa duken sikur janë 'elohim, "zota", por janë thjesht 'elilim, "idhuj".

Në fund, fjala "selah" tregon një interlud të shkurtër, qoftë për të bërë një pushim dhe reflektuar për mesazhin e një pjese të caktuar tek psalmi ose për të bërë një ndryshim në shoqërimin muzikor (Ps. 61:4).