---
title:  Njihuni me Psalmistët
date:  01/01/2024
---

Mbreti David, emri i të cilit shfaqet në titullin e shumicës së Psalmeve, ishte aktiv në organizimin e liturgjisë për adhurimin në Izrael. Ai quhet "psalmisti i ëmbël i Izraelit"(2 Sam. 23:1). Dhiata e Re dëshmon për autorësinë e Davidit për disa Psalme (Mat. 22:43-45; Veprat 2:25-29, 34, 35; Veprat 4:25; Rom. 4:6-8). Shumë Psalme u kompozuan nga muzikantët e tempullit, që ishin gjithashtu Levitë: për shembull, Psalmi 50 dhe Psalmet 73-83 nga Asaf; Psalmi 42, Psalmet 44-49, Psalmet 84-85 dhe Psalmet 87-88 nga bijtë e Korahut; Psalmi 88 gjithashtu nga Heman Ezrahiti dhe Psalmi 89 nga Ethan Ezrahiti. Përtej tyre, Solomoni (Psalmi 72, Psalmi 127) dhe Moisiu (Psalmi 90) kanë qenë autorë të disa psalmeve.

`Lexoni Psalmi 25:1–5; Psalmi 42:1; Psalmi 75:1; Psalmi 77:1; Psalmi 84:1, 2; Psalmi 88:1–3; dhe Psalmi 89:1. Çfarë na zbulojnë këto Psalme në lidhje me eksperiencën që po përjetonin autorët e tyre?`

Fryma e Shenjtë frymëzoi psalmistët dhe përdori talentet e tyre në shërbim të Zotit dhe komunitetit të tyre të besimtarëve. Psalmistët ishin njerëz me një përkushtim të vërtetë dhe besim të thellë, e, megjithatë të prekur nga dekurajimi dhe tundimet, si të gjithë ne. Megjithëse u shkruan shumë kohë më parë, Psalmet reflektojnë me siguri një pjesë të eksperiencës sonë sot.

"Arriftë deri tek ti lutja ime, vëri veshin britmës sime. Sepse shpirti im është ngopur me të keqen, dhe jeta ime ka arritur deri në varr" (Ps. 88:2, 3). Kjo është një britmë e shpirtit në shekullin e njëzet e një po aq sa ishte britma e dikujt tjetër 3 000 vjet më parë.

Disa psalme përmendin vështirësi; disa fokusohen në gëzimet. Psalmistët i thërrisnin Zotit që t'i shpëtojë dhe përjetuan favorin e Tij të pamerituar. Ata lavdëruan Perëndinë për besnikërinë dhe dashurinë e Tij dhe u zotuan për përkushtimin e tyre të palodhur ndaj Tij. Psalmet pra janë dëshmi të Shpengimit hyjnor dhe shenja të hirit dhe shpresës së Perëndisë. Psalmet përcjellin një premtim hyjnor për të gjithë ata që përqafojnë, me anë të besimit, dhuntitë e Perëndisë për të falur dhe dhënë një jetë të re. Megjithatë, në të njëjtën kohë, nuk përpiqen të fshehin, mbulojnë, apo nënvlerësojnë vështirësitë dhe vuajtjet që gjenden në një botë të rënë.

`Si mund të gjejmë shpresë dhe ngushëllim duke ditur se edhe njerëzit besnikë, siç janë psalmistët, u përballën me disa nga të njëjtat vështirësi që kemi edhe ne?`