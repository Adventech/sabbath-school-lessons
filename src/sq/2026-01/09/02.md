---
title:  Të Shlyer nga Veprat e Liga
date:   22/02/2026
---

`Lexoni Kolosianëve 1:21, 22. Çfarë po lë të kuptohet Pali me referencën e tij për tjetërsimin dhe të qenit armiq? Dhe cili është rezultati përfundimtar i pritur i vdekjes së Krishtit? (shihni gjithashtu Ef. 5:27).`

Pali e ka pikturuar gjithmonë një tablo të errët të njerëzimit, të paktën të njerëzimit pa drejtësinë e Krishtit. Dhe kush sot, pothuajse dy mijë vjet më vonë, mund ta kundërshtonte këtë mendim? Dikush tha njëherë se e vetmja doktrinë e Krishterë që nuk ka nevojë të pranohet me besim është mëkatshmëria e njerëzimit.

Megjithatë, që nga hyrja e mëkatit, Perëndia ka marrë nismën për të na pajtuar me Veten e Tij, sado të këqinj që jemi. Domethënë, që në fillim, Perëndia ka punuar për të zgjidhur problemin e mëkatit, edhe nëse zgjidhja mund të gjendej vetëm në vdekjen e Tij në kryq.

Në Eden, Ai i thirri Adamit, kryeveprës së Tij të krijimit, "Ku je?" (Zan. 3:9). Dhe sot, Ai vazhdon të kërkojë delen e Tij të humbur - ne. Ai na kërkon një nga një. Ai ka një plan të përsosur për të na fituar, duke zbatuar premtimin embrional të ungjillit të Zanafillës 3:15, duke vënë armiqësi mes nesh dhe Satanit.

Ndonjëherë ungjilli bëhet kaq i ndërlikuar dhe teorik saqë ka pak kuptim praktik për jetesën e shekullit të njëzet e një. Por ai është në fakt mjaft i thjeshtë dhe i drejtpërdrejtë.

Ungjilli ka tri pjesë:

Së pari, meqenëse jemi të paaftë për të shpëtuar veten, Jezusi erdhi dhe vdiq për mëkatet tona. (Shihni Rom. 5:6–8).

Së dyti, duke e pranuar vdekjen e Tij si tonën nëpërmjet besimit, pendimit dhe pagëzimit, ne jemi të shfajësuar dhe të çliruar nga dënimi i mëkatit. (Shihni Rom. 5:9–11; Rom. 6:6,7).

Së treti, jeta që jetojmë tani është rezultat i bashkimit me Krishtin, i përjetimit të fuqisë së Tij rikrijuese dhe i jetesës së jetës së Tij në ne. (Shihni 2 Kor. 5:17–21, Gal. 2:20).

Këto nuk janë domosdoshmërisht hapa ose ngjarje të veçanta. Ato mund të ndodhin të gjitha menjëherë, sapo të jemi gati të pranojmë Jezusin në jetën tonë. Dhe ato mund të ripërtërihen çdo ditë teksa ia dorëzojmë Atij veten çdo mëngjes. Pavarësisht sesi secili prej nesh e ka përjetuar veprën shpëtuese të Krishtit në jetën tonë, themeli mbështetet gjithmonë mbi vdekjen e Jezusit. Tek ajo duhet të kthehemi gjithmonë.

`Kur shikoni veten tuaj, karakterin tuaj dhe qenien tuaj më të thellë, çfarë ju tregon kjo pamje për nevojën tuaj për kryqin?`