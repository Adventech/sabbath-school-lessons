---
title:  Për më tepër studim
date:   06/03/2026
---

“Ashtu si në ditët e apostujve, njerëzit u përpoqën me anë të traditës dhe filozofisë të shkatërronin besimin në Shkrime, ashtu edhe sot, me anë të ndjenjave të këndshme të kritikës së lartë, evolucionit, spiritualizmit, teozofisë dhe panteizmit, armiku i drejtësisë po kërkon t'i çojë shpirtrat në shtigje të ndaluara. Për shumë njerëz, Bibla është si një llambë pa vaj, sepse ata i kanë kthyer mendjet e tyre në kanale spekulative besimi, që sjellin keqkuptim dhe konfuzion. Puna e kritikës së lartë, në analizimin, hamendësimin, rindërtimin, po shkatërron besimin në Bibël si një zbulesë hyjnore. Ajo po ia vjedh fjalës së Perëndisë fuqinë për të kontrolluar, lartësuar dhe frymëzuar jetët njerëzore. Përmes spiritualizmit, turmave u mësohet të besojnë se dëshira është ligji më i lartë, se shthurja është liri dhe se njeriu i jep llogari vetëm vetes.

“Ndjekësi i Krishtit do të ndeshet me “fjalët joshëse”, kundër të cilave apostulli paralajmëroi besimtarët Kolosianë. Ai do të ndeshet me interpretime spiritualiste të Shkrimeve, por ai nuk duhet t'i pranojë ato. Zëri i tij duhet të dëgjohet në pohim të qartë të të vërtetave të përjetshme të Shkrimeve. Duke i mbajtur sytë të fiksuar tek Krishti, ai duhet të ecë përpara në mënyrë të qëndrueshme në shtegun e caktuar, duke hedhur poshtë të gjitha idetë që nuk janë në harmoni me mësimin e Tij. E vërteta e Perëndisë duhet të jetë subjekti për vështrimin dhe meditimin e tij. Ai duhet ta konsiderojë Biblën si zërin e Perëndisë që i flet drejtpërdrejt. Kështu ai do të gjejë urtësinë, që është hyjnore” — Ellen G. White, Veprat e Apostujve, f. 474, 475.

**Pyetje për Diskutim:**

`Çfarë do të thotë se në Krishtin “banon trupërisht gjithë plotësia e Hyjnisë” dhe Ai “është kreu i çdo principate dhe pushteti”? (Kolosianëve 2:9, 10, NKJV). Shihni gjithashtu Gjoni 1:1, Hebrenjve 1:3 dhe 1 Pjetrit 3:22.`

`Të gjithë ne me siguri kemi dëgjuar që Kolosianëve 2:14–16 përdoret si argument kundër Sabatit të ditës së shtatë. Çfarë problemesh të tjera, përveç atyre që trajtoi mësimi i kësaj jave, lindin nga përdorimi i këtyre vargjeve për të argumentuar se ne nuk kemi më nevojë të mbajmë urdhërimin e katërt?`

`Si veproni me ata që këmbëngulin se ne duhet t'i mbajmë edhe ligjet ceremoniale? Edhe pse, ndoshta, dikush mund të gjejë disa bekime shpirtërore ose teologjike në mbajtjen e tyre, çfarë problemesh lindin nga këmbëngulja se ato duhet të mbahen?`

`Ellen G. White shkroi më sipër, se ne duhet ta konsiderojmë Biblën “si zërin e Perëndisë që na flet drejtpërdrejt”. Përse duhet atëherë të ruhemi me zell nga kushdo ose çdo gjë, që do të dobësonte besimin tonë në autoritetin dhe frymëzimin e të gjithë Shkrimit, madje edhe pjesët që, në vende të caktuara, mund të na bëjnë të ndihemi në siklet?`