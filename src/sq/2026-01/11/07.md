---
title:  Për më tepër studim
date:   13/03/2026
---

“Kur Fryma e Perëndisë kontrollon mendjen dhe zemrën, shpirti i konvertuar shpërthen në një këngë të re; sepse ai kupton se në përvojën e tij premtimi i Perëndisë është përmbushur, se shkelja e tij është falur, mëkati i tij është mbuluar. Ai ka ushtruar pendim para Perëndisë për shkeljen e ligjit hyjnor, dhe besim ndaj Krishtit, i cili vdiq për shfajësimin e njeriut. ‘Duke u shfajësuar, pra, me anë të besimit’, ai ka ‘paqe me Perëndinë nëpërmjet Jezus Krishtit, Zotit tonë’- Romakëve 5:1.

“Por, për shkak se kjo përvojë është e tija, i Krishteri nuk duhet të rrijë duarkryq, i kënaqur me atë që është arritur për të. Ai që ka vendosur të hyjë në mbretërinë shpirtërore do të zbulojë se të gjitha fuqitë dhe pasionet e natyrës së parigjeneruar, të mbështetura nga forcat e mbretërisë së errësirës, janë rreshtuar kundër tij. Çdo ditë ai duhet të përtërijë kushtimin e tij, çdo ditë të luftojë me të keqen. Zakonet e vjetra, prirjet e trashëguara për të gabuar, do të përpiqen për epërsi, dhe kundër këtyre ai duhet të jetë gjithmonë vigjilent, duke luftuar me forcën e Krishtit për fitore. . .

“Fuqia e një jete më të lartë, më të pastër, më fisnike është nevoja jonë e madhe. Bota zë tepër vend në mendimet tona, dhe mbretëria e qiejve tepër pak.

“Në përpjekjet e tij për të arritur idealin e Perëndisë’ për të, i Krishteri nuk duhet të dëshpërohet për asgjë. Përsosmëria morale dhe shpirtërore, përmes hirit dhe fuqisë së Krishtit, u premtohet të gjithëve. Jezusi është burimi i fuqisë, burimi i jetës. . . Në emrin tonë Ai vë në veprim agjencitë e plotfuqishme të qiellit. Në çdo hap ne prekim fuqinë e Tij të gjallë” — Ellen G. White, Veprat e Apostujve, f. 476–478.

**Pyetje për Diskutim:**

` Cila ka qenë përvoja juaj me premtimin se jeni “shfajësuar me anë të besimit”? Si e ka ndryshuar jetën tuaj ky premtim i mrekullueshëm? Si lidhet ky premtim me idenë se ju gjithashtu “jeni ringjallur me Krishtin”?`

`Çfarë do të thotë për ju të jeni me mendjen te qielli? A është më e rëndësishme se të bësh mirë në tokë? Ku është ekuilibri?`

`Mendoni për llojin e ndikimit që ka jeta juaj mbi të tjerët. Dhe ndonëse priremi ta mendojmë këtë në kontekstin e ndikimit tonë individual, po ndikimi ynë si kishë? Si ndikon kisha juaj lokale në komunitetin tuaj lokal?`

`Lexoni Kolosianëve 3:11. Çfarë duhet të na tregojë kjo për unitetin që duhet të kemi në Krishtin?`