---
title:  Karakteri i Jetës së Re
date:   11/03/2026
---

Pasi përshkroi zakonet e këqija dhe cilësitë negative që hiqen dhe lihen mënjanë kur vijmë tek Krishti, Pali kalon te pozitivja — si të lëvizësh nga errësira në dritë.

`Lexoni Kolosianëve 3:12–14. Si përshkruhen besimtarët, dhe si mendoni se lidhet kjo me cilësitë që ata duhet të “veshin”?`

Ashtu si Izraeli, i thirrur nga Perëndia për të qenë populli i Tij i veçantë dhe për të pasqyruar karakterin e Tij, besimtarët në Jezus janë “të zgjedhurit e Perëndisë” (Kol. 3:12), “të zgjedhurit” e Tij. Megjithatë, jo të gjithë jetojnë në lartësinë e kësaj thirrjeje. Siç tha Jezusi: “‘Shumë janë të thirrur, por pak janë të zgjedhur’” (Mat. 22:14; krahasoni Mat. 24:22, 24, 31). Referencat e Palit për të zgjedhurit kanë një kuptim të ngjashëm (Rom. 8:33, 2 Tim. 2:10). Gjithashtu, ashtu si Izraeli, besimtarët janë “të dashur” nga Perëndia dhe “të shenjtë” (Ligji i Përt. 7:6–8). Ky privilegj mbart me vete një përgjegjësi të rëndësishme: të “shpallni lavditë e Atij që ju thirri nga errësira në dritën e tij të mrekullueshme” (1 Pjetrit 2:9). Dhe këtë e bëjmë me mënyrën se si jetojmë tani.

Tetë cilësitë e përmendura nga Pali janë një listë e gjatë! “Mëshirë të përzemërt, mirësi, përulësi, zemërbutësi, durim; duke duruar njëri-tjetrin dhe duke falur njëri-tjetrin”, dhe “mbi të gjitha... dashurinë” (Kol. 3:12–14). Këto mund të burojnë vetëm nga një zemër e bashkuar me Krishtin, sepse ato përshkruajnë karakterin e Tij dhe mënyrën se si Ai është sjellë me ne. Ne duhet t'i falim të tjerët “ashtu si edhe Krishti ju fali juve” (Kol. 3:13). Dashuria është “lidhja e përsosmërisë” (Kol. 3:14), sepse është dashuria e Tij ndaj nesh ajo që na lidh me Të dhe na mundëson të duam vërtet të tjerët (1 Gjonit 4:11, 12).

Këto cilësi ndikojnë në marrëdhëniet tona në dy mënyra. Së pari, tregimi i dashurisë, mëshirës, mirësisë dhe faljes ndaj të tjerëve na bekon ne dhe të tjerët. Është përmbushëse të duash dhe të bekosh të tjerët. Njerëzit normalisht do të na përgjigjen në të njëjtën mënyrë, dhe ne vazhdojmë të marrim mëshirën dhe faljen e Perëndisë (Mat. 5:7, Mat. 6:14). Së dyti, dhe më e rëndësishmja, ajo lavdëron Perëndinë dhe mund të inkurajojë të tjerët të besojnë dhe të ndjekin Jezusin, sepse tregon fuqinë e hirit hyjnor. “Asnjë ndikim tjetër, që mund të rrethojë shpirtin njerëzor nuk ka një fuqi të tillë sa ndikimi i një jete vetëmohuese. Argumenti më i fortë në favor të ungjillit është një i Krishterë i dashur dhe i dashurueshëm” — Ellen G. White, The Ministry of Healing, f. 470.

`Sa mirë e përfaqësoni Jezusin në mënyrën se si i trajtoni të tjerët, veçanërisht ata që mund të jenë të pasjellshëm me ju?`