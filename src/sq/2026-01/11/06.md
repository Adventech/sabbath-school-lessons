---
title:  Të Jetosh Jetën e Re
date:   12/03/2026
---

Shqetësimi i Palit për paqen dhe harmoninë në kishë shfaqet qartë në vargjet e fundit të Kolosianëve 3. Ne e kemi parë tashmë paqen e Perëndisë në disa detaje (shihni Mësimin 7). Ndryshe nga pax Romana, pax Kristi nuk është një paqe e imponuar nga jashtë, por duhet të “sundojë” brenda nesh. Kjo mund të ndodhë vetëm nëse Krishti është në kontroll.

`Lexoni Kolosianëve 3:16, 17. Çfarë konkretisht i mundëson Krishtit të jetë në kontroll dhe çfarë roli luan muzika në gjithë këtë?`

Gjuha është shumë përshkruese. Ajo paraqet fjalën e Krishtit që banon brenda nesh. Kjo ndodh kur e lexojmë Biblën me vëmendje për të dëgjuar dhe mësuar nga urtësia e Perëndisë. Me sa duket, edhe pse teksti grek është disi i paqartë, muzika luan një rol të rëndësishëm në “mësimin dhe këshillimin e njëri-tjetrit” (Kol. 3:16).

Por jo çfarëdo muzike. Pali përdor terminologji shumë specifike si këtu, ashtu edhe tek Efesianëve 5:19: “psalme, himne dhe këngë frymërore”.

Edhe pse nuk mund të jemi të sigurt, duket se këtu bëhet një dallim midis koleksionit ekzistues të psalmeve të Dhiatës së Vjetër dhe një koleksioni në rritje të himneve të Dhiatës së Re. “Këngët frymërore” mund të jetë një term më i përgjithshëm për çdo këngë lavdërimi, që lidhet me jetën shpirtërore ose jetën e kishës. Fjalët e këngëve janë mjeti për të mësuar të vërtetën dhe për të dhënë udhëzime për të jetuar jetën e re të një të Krishteri. Shumë himne të mëdha të shekujve të kaluar kanë mesazhe, që të ngrenë fuqimisht drejt shpresës dhe sigurisë, aq e nevojshme në një botë që na tërheq me kaq lehtësi të gjithëve poshtë.

Ndikimi i muzikës është i fuqishëm. Luajtja e harpës nga Davidi kishte një efekt qetësues mbi mbretin Saul (1 Sam. 16:23). Por, kur Davidi u bë rivali i tij, zemërimi dhe inati i Saulit u rritën (1 Sam. 18:10, 11). Muzika klasike e qetë është treguar klinikisht se zvogëlon ankthin, optimizon funksionin e trurit, rrit relaksimin, ndihmon me dhimbjen dhe rrit socializimin.

Kush prej nesh nuk e ka parë vetë ndikimin e fuqishëm që muzika, për mirë a për keq, mund të ketë mbi emocionet dhe mendimet tona? Muzika — ajo e duhura — mund të na ngrerë shpirtërisht.

`Na thuhet se çfarëdo që të bëjmë, “t’i bëjmë të gjitha në emër të Zotit Jezus” (Kol. 3:17). A mund të thoni me të vërtetë se e bëni këtë? Nëse jo, si mund të ndryshoni; pra, çfarë duhet të ndaloni së bëri nëse nuk mund ta bëni në emër të Zotit?`