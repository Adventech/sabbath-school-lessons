---
title:  Të Ecim në Urtësi
date:   19/03/2026
---

Cila është e vërteta më e rëndësishme që ne, si të Krishterë, mund ta dimë? Sigurisht, është se Jezus Krishti vdiq për mëkatet tona dhe se, nëpërmjet besimit në Të, ne mund të kemi jetën e përjetshme. Kjo është një e vërtetë që nuk do të mund ta kishim kuptuar kurrë vetë. Përkundrazi, ishte një e vërtetë që duhej të na thuhej, ose të na zbulohej. Dhe na është zbuluar – në Fjalën e Perëndisë.

Ka një sasi të madhe të vërtete, njohurie dhe urtësie që nuk do ta kishim ditur kurrë po të mos ishte për atë që Perëndia na ka zbuluar në Fjalën e Tij. Por kjo njohuri dhe urtësi nuk na është dhënë vetëm si njohuri, vetëm si diçka për t'u ditur. Përkundrazi, ne duhet ta jetojmë në jetën tonë këtë të vërtetë, këtë njohuri dhe këtë urtësi.

`Lexoni Kolosianëve 4:5, 6. Në çfarë situatash tregon Pali se ne veçanërisht kemi nevojë “të ecim me urtësi”? Pse mund të jetë kështu?`

Për fat të keq, si të Krishterë, ndonjëherë jemi gjithçka tjetër, por jo të Krishterë! Dhe, siç tregoi Pali, (duke cituar Isaia 52:5), Izraeli ishte gjithashtu një gur pengese për Johebrenjtë: “Sepse emri i Perëndisë blasfemohet ndër Johebrenj për shkakun tuaj” (Rom. 2:24). Mënyra se si veprojmë ndaj të tjerëve, veçanërisht ndaj atyre që nuk janë të besimit tonë, ka shumë rëndësi (shihni Titi 2:5, 2 Pjet. 2:2). Një shtëpi e Krishterë, një mbledhje e të rinjve për lutje në vend se për të bërë prapësi, mirësitë e thjeshta dhe një shpirt i qetë e i durueshëm flasin shumë për ata që po vëzhgojnë për të parë nëse rrëfimi ynë është i vërtetë apo jo.

Tek Kolosianëve 4:6, Pali fokusohet veçanërisht te fjalët që themi: “Fjala juaj të jetë gjithmonë me hir”. Më shumë se thjesht të mira ose të sjellshme, fjalët që themi duhet të nxiten dhe të përshkohen nga hiri i Perëndisë përmes ndikimit të Frymës së Shenjtë.

“E ndrequr me kripë”. Ndryshe nga përkufizimi i botës për të folurit “me kripë”, fjalët tona duhet të jenë të përshtatshme dhe tërheqëse për ata të cilëve u drejtohemi.

“Që të dini se si duhet t’i përgjigjeni secilit”. Vetëm Fryma e Shenjtë mund të na japë fjalët e duhura në kohën e duhur për qëllimin e duhur dhe të përgatisë mendjet e dëgjuesve për mesazhin që ne “duhet” të ndajmë (edhe këtu përdoret, dei – shihni komentet e djeshme për Kolosianëve 4:4).

`Mendoni për fjalët tuaja, veprimet tuaja dhe mënyrën se si ecni para të tjerëve. Çfarë mesazhi po dërgoni për besimin tuaj dhe çfarë do të thotë të jesh i Krishterë?`