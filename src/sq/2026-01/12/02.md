---
title:  Burrat dhe Gratë
date:   15/03/2026
---

Në Dhiatën e Re përfshihen disa grupe udhëzimesh për shtëpitë e Krishtera (shihni Efes. 5:21–6:9, Kol. 3:18–4:1; Titit 2:1–10; 1 Pjet. 2:18–3:7). Veçanërisht, këto “kode shtëpiake”, siç quhen ato, nuk janë plotësisht hierarkike, por përfshijnë elemente për t’i bërë marrëdhëniet më reciproke dhe ndërtuese për njëri-tjetrin.

`Lexoni Kolosianëve 3:18, 19. Çfarë ekuilibri shihni? Çfarë këshillash shtesë jep Pali tek Efesianëve 5:22–25, 33?`

Disa burra citojnë: “O gra, nënshtrojuni burrave tuaj” (Kol. 3:18), dhe ndalen aty, por vini re kushtin e rëndësishëm që Pali shton: “ashtu si ka hije në Zotin”. Askund në Dhiatën e Re nuk mësohet se gratë duhet t'u nënshtrohen në gjithçka burrave; as që gratë janë shërbëtore apo të nënshtruara; as që ato duhet t'u nënshtrohen verbërisht çdo teke apo dëshire të burrave të tyre. Pika e Palit është se besnikëria e gruas është së pari ndaj Zotit dhe së dyti ndaj burrit të saj. Individualiteti i gruas nuk duhet të gëlltitet nga burri i saj, as ai nuk mund të veprojë si ndërgjegjja e saj.

Dashuria e Krishtit për kishën, duke e dhënë Veten për të, ilustron se si burrat duhet t'i duan gratë e tyre (Efes. 5:25). Ata do të jenë besnikë pavarësisht kostos. Ata do të marrin vendime që janë në interesin më të mirë të gruas, megjithëse normalisht këto interesa duhet të jenë në një linjë. Një dashuri si kjo e bën më të lehtë për gruan t'i bindet urdhrit të Perëndisë për të respektuar burrin e saj (Efes. 5:33).

Një martesë e shëndetshme e Krishterë karakterizohet nga reciprociteti – duke u konsultuar me njëri-tjetrin, duke i menduar gjërat së bashku dhe duke marrë vendime si çift. Ndonjëherë, kur merren vendime që kanë implikime serioze për të gjithë familjen, mund të jetë e përshtatshme të përfshihen fëmijët në këto diskutime, por prindërit nuk duhet kurrë të grinden para tyre. Pas një procesi të tillë, nëse burri dhe gruaja nuk arrijnë dot një marrëveshje, rruga biblike drejt paqes është që gruaja të pranojë gjykimin e burrit të saj, me kusht që të mos shkelë Fjalën e Perëndisë. Në të njëjtën mënyrë, shumica, në mos të gjithë, e burrave mund të kujtojnë rastet kur ishin të lumtur që i dëgjuan dhe morën këshillat e grave të tyre. Sa më shumë që burri dhe gruaja të punojnë së bashku si një ekip, aq më e lumtur do të jetë martesa.

`Si mund të shmangim të bëjmë atë që, për fat të keq, është bërë gjatë gjithë historisë: t'i marrim parimet e bukura të shprehura në këto tekste dhe t'i kthejmë në diçka të keqe?`