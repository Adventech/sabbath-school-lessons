---
title:  Për më tepër studim
date:   02/01/2026
---

“Perëndia ju ka zgjedhur për shpëtim nëpërmjet shenjtërimit të frymës dhe besimit të së vërtetës. Prandaj qëndroni të patundur. . . . Nëse i shërbeni Perëndisë me besnikëri, do të hasni paragjykime dhe kundërshtime; por mos u provokoni kur vuani padrejtësisht. Mos u hakmerrni. Mbani fort integritetin tuaj në Jezus Krishtin. Kthejeni fytyrën tuaj si një strall drejt qiellit. Lërini të tjerët të thonë fjalët e tyre, dhe të ndjekin rrugën e tyre të veprimit; ju duhet të ecni përpara në butësinë dhe përulësinë e Krishtit. Bëjeni punën tuaj me qëllim të palëkundur, me pastërti zemre, me gjithë fuqinë dhe forcën tuaj, duke u mbështetur në krahun e Perëndisë. Natyrën e vërtetë dhe të lartësuar të punës suaj mund të mos e njihni kurrë. Vlerën e qenies suaj mund ta matni vetëm me jetën e dhënë për t'ju shpëtuar. . . .

“Për çdo shpirt që rritet në Krishtin do të ketë kohë lufte të zellshme dhe të gjatë; sepse fuqitë e errësirës janë të vendosura të kundërshtojnë rrugën e përparimit. Por kur shikojmë drejt kryqit të Krishtit për hir, nuk mund të dështojmë. Premtimi i Shpenguesit është: ‘Unë nuk do të të lë, as nuk do të të braktis. ’‘Unë jam me ju gjithmonë, deri në mbarim të botës’”—Ellen G. White, në The Youth’s Instructor, 9 Nëntor 1899.

**Pyetje për Diskutim:**

`Pali u burgos disa herë, gjithmonë padrejtësisht. Si reagoni ju kur trajtoheni padrejtësisht? Çfarë premtimesh biblike mund të sugjeroni për kohë të tilla?`

`Për përndjekjen e të krishterëve, Tertuliani, një udhëheqës i hershëm i kishës, tha: “Sa më shpesh të na kositni, aq më shumë rritemi në numër; gjaku i të krishterëve është farë”—Alexander Roberts dhe James Donaldson, ed., Ante-Nicene Fathers (Peabody, MA: Hendrickson Publishers, Inc., 1999), vëll. 3, f. 55. Në të njëjtën kohë, përndjekja në disa vende dhe kohë e ka penguar shumë punën e kishës. Cilat janë mënyrat se si mund t'i mbështesim ata, që vuajnë përndjekje për besimin e tyre?`

`Mendoni për vargun përmendësh të kësaj jave në dritën e vështirësive që vuajti Pali. “Gëzohuni gjithmonë”? Çfarë do të thotë kjo? Si supozohet ta bëjmë këtë? Dikush që doni është i sëmurë ose vdes. Ju humbni punën tuaj. Ju keni dhimbje të mëdha fizike. Ndoshta çelësi për ta kuptuar këtë është të pyesim: “Të gëzohemi gjithmonë për çfarë”? Domethënë, pavarësisht nga situata jonë, për çfarë mund të gëzohemi gjithmonë?`