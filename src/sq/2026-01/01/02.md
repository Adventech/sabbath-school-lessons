---
title:  Pali, i Burgosuri i Jezus Krishtit
date:   28/12/2025
---

Letrat drejtuar Filipianëve dhe Kolosianëve quhen Letrat e Burgut sepse u shkruan ndërsa Pali ishte në burg, (të tjerat janë letrat e Efesianëve dhe Filemonit). Shumica e komentatorëve mendojnë se ato u shkruan teksa Pali ishte në Romë, rreth viteve 60–62 pas Krishtit (shih Vep. 28:16).

`Lexoni Efesianëve 3:1 dhe Filemonit 1. Cila është domethënia e mënyrës se si Pali e karakterizon burgimin e tij?`

Pali ia ka kushtuar jetën shërbimit të Jezus Krishtit. Nëse ky shërbim përfshin të qenit i burgosur, ai është gati. Pali e përshkruan veten si “një ambasador në pranga” (Ef. 6:20). Ai kishte qenë në udhëtime misionare, duke themeluar kisha dhe, duke trajnuar punëtorë për Zotin. Ai mund të ketë pyetur: “Pse jam këtu kur mund të bëja kaq shumë më tepër pa këto pranga?” Pali u burgos edhe më vonë, kur shkroi letrën e 2-të Timoteut, e cila konsiderohet një Letër Pastorale. Pra, të paktën pesë libra të Dhiatës së Re u shkruan teksa ai ishte në burg.

Në asnjë nga letrat e burgut Pali nuk përmend saktësisht se ku ishte i burgosur; kështu, disa kanë sugjeruar Efesin ose Cezarenë. Por nuk ka asnjë provë biblike që Pali të ketë qenë ndonjëherë i burgosur në Efes. Cezarea mund të duket një mundësi më e mundshme, përveçse nuk ka asnjë kërcënim të dukshëm për jetën e Palit në këtë qytet. Megjithatë, ky kërcënim ekziston padyshim në kohën kur u shkrua letra drejtuar Filipianëve (shihni Fil. 1:20, Fil. 2:17).

Kjo letër na jep disa të dhëna të tjera se ku ishte Pali në kohën e burgimit të tij. Së pari, kishte një pretorium. Kjo mund t'i referohet rezidencës zyrtare të një guvernatori provincial, si ajo në Jerusalem, ku Jezusi u mor në pyetje nga Pilati (Mat. 27:27, Gjoni 18:33), dhe në Cezare, ku Pali ishte i burgosur (Vep. 23:35). Por Pali e përdor qartë këtë term, jo për një vend, por në lidhje me njerëzit. Ai thotë se “e gjithë garda pretoriane” u njoh me ungjillin (Fil. 1:13). Në Romë, këta ishin ushtarë elitarë, deri në 14 000, të cilët mbronin perandorin dhe ruanin të burgosurit e tij.

Së dyti, Pali dërgon gjithashtu përshëndetje nga besimtarët në “shtëpinë e Cezarit” (Fil. 4:22). Kjo tregon se Pali ishte i burgosur në Romë dhe në kontakt me ata që shërbenin në familjen perandorake.

`Si mësojmë të nxjerrim më të mirën nga çdo situatë e vështirë në të cilën gjendemi? Pse kjo nuk është gjithmonë e lehtë për t'u bërë?`