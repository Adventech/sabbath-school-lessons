---
title:  Pali dhe Kolosi
date:   31/12/2025
---

Nuk kemi asnjë të dhënë që Pali të ketë vizituar ndonjëherë Kolosin, gjë që na tregon sërish diçka për efektivitetin e strategjisë së tij ungjillizuese. Së pari, ishte Epafra, një banor i Kolosit (Kol. 4:12), i cili solli ungjillin në atë qytet (Kol. 1:7). Por si u konvertua ai? Me shumë mundësi, ishte në mesin e viteve 50, kur Pali ishte në Efesin aty pranë dhe “të gjithë ata që banonin në Azi dëgjuan fjalën e Zotit Jezus” (Vep. 19:10; krahasoni Vep. 20:31).

Libri i Zbulesës dëshmon sesa gjerësisht u përhap ungjilli në këtë zonë (Zb. 1:4). Shpjegimi më i besueshëm për këtë sukses, përfshirë përhapjen e tij në Kolos, është si rezultat i punës së të konvertuarve të Palit, të cilët e dëgjuan mesazhin për herë të parë në Efes, qyteti më i rëndësishëm në Azinë e Vogël dhe një port i madh. Epafra dëgjoi predikimin e Palit në Efes dhe, duke u bërë një nga bashkëpunëtorët e tij, e çoi ungjillin përsëri në qytetin e tij të lindjes, Kolos.

Vetë qyteti, rreth nëntë milje (15 kilometra) në juglindje të Laodicesë, po gërmohet vetëm kohët e fundit, kështu që dimë më pak për të në krahasim me qytetet më të shquara të rajonit. Ne e dimë se kishte një popullsi të konsiderueshme hebreje me “deri në dhjetë mijë Hebrenj, që jetonin në atë zonë të Frigjisë”—Arthur G. Patzia, New International Biblical Commentary: Efesianëve, Kolosianëve, Filemonit (Peabody, MA: Hendrickson Publishers Inc., 1990), vëll. 10, f. 3. Monedhat e prera në Kolos tregojnë se njerëzit atje, si në shumë qytete romake, adhuronin një sërë perëndish. Praktikat pagane dhe ndikimet e forta kulturore padyshim u sollën të Krishterëve atje sfida të jashtëzakonshme, jo vetëm në ungjillizimin e qytetit, por edhe thjesht në qëndrimin besnik ndaj besimit të pastër të ungjillit. Një tjetër i Krishterë i shquar në Kolos ishte Filemoni, i cili mund të jetë konvertuar pothuajse në të njëjtën kohë me Epafran.

`Lexoni Filemonit 15, 16. Shihni gjithashtu Kolosianëve 4:9. Në cilën rrugë e drejtoi butësisht Pali Filemonin që të ndiqte me Onesimin?`

Edhe pse ligji Romak kërkonte që Pali t'ia kthente Onesimin Filemonit, Pali i bën thirrje zemrës dhe ndërgjegjes së Filemonit si një bashkëbesimtar dhe e nxiti atë ta trajtojë Onesimin,jo si skllav, por si vëlla (Filemonit 16).

`Sado që e neveritim idenë e skllavërisë në çfarëdo forme, dhe dëshirojmë që Pali ta kishte dënuar këtë praktikë, si pajtohemi me atë që Pali thotë këtu? (Sa interesante që, gjatë skllavërisë në Amerikë, Ellen G. White u tha në mënyrë specifike Adventistëve të kundërshtonin ligjin që urdhëronte njerëzit të kthenin skllevërit e arratisur).`