---
title:  Për më tepër studim
date:   30/01/2026
---

“Ai që qëndron më afër Krishtit do të jetë ai që në tokë ka marrë më thellë nga fryma e dashurisë së Tij vetëmohuese, — dashuri që ‘nuk krekoset, nuk fryhet, . . . nuk kërkon të sajat, nuk pezmatohet lehtë, nuk mendon të keqen’ (1 Korintasve 13:4, 5) — dashuri që e lëviz dishepullin, ashtu siç e lëvizi Zotin tonë, të japë gjithçka, të jetojë, të punojë dhe të sakrifikojë, madje deri në vdekje, për shpëtimin e njerëzimit. Kjo frymë u manifestua në jetën e Palit. Ai tha: ‘Sepse për mua të rrosh është Krishti;’ sepse jeta e tij ua zbuloi Krishtin njerëzve; ‘dhe të vdesësh është fitim’ — fitim për Krishtin; vetë vdekja do të manifestonte fuqinë e hirit të Tij dhe do të mblidhte shpirtra tek Ai. ‘Krishti do të lartësohet në trupin tim’- tha ai, ‘qoftë me jetë, qoftë me vdekje’ Filipianëve 1:21, 20” — Ellen G. White, Dëshira e Kohërave, f. 549.

“Koha nuk është larg kur sprova do të vijë për çdo shpirt. Damka e bishës do të na imponohet. Ata që hap pas hapi janë dorëzuar para kërkesave botërore dhe janë përshtatur me zakonet e botës, nuk do ta kenë të vështirë t'u dorëzohen pushteteve në fuqi, në vend që t'i nënshtrohen përqeshjes, fyerjes, kërcënimit me burgim dhe vdekjes. . .

“Kur moria e vëllezërve të rremë të dallohet nga të vërtetët, atëherë të fshehurit do të zbulohen dhe me hosana do të rreshtohen nën flamurin e Krishtit. Ata që kanë qenë të ndrojtur dhe të pasigurt do të deklarohen hapur për Krishtin dhe të vërtetën e Tij. Më të dobëtit dhe më hezituesit në kishë do të jenë si Davidi — të gatshëm të veprojnë dhe të guxojnë. Sa më e thellë të jetë nata për popullin e Perëndisë, aq më të shndritshme do të jenë yjet. Satani do t'i ngacmojë rëndë besnikët; por, në emër të Jezusit, ata do të dalin më shumë se fitimtarë” — Ellen G. White, Testimonies for the Church, vëll. 5, f. 81, 82.

**Pyetje për Diskutim:**

`Mendoni për paralajmërimin në citatin e mësipërm për ata, që "hap pas hapi janë dorëzuar para kërkesave të botës dhe janë përshtatur me zakonet e saj". Çfarë mund të përfshijë kjo? Diskutoni se si kjo mund të zbatohet jo vetëm për individët, por edhe për kishën si një e tërë.`

`Perëndia thotë:“ ‘Ata që më nderojnë Unë do t'i nderoj’ ” (1 Sam. 2:30, NKJV). Në çfarë mënyrash e nderojmë Perëndinë? A është e njëjta gjë si t'i "japim lavdi Atij" (Zbul. 14:7, NKJV)? Pse po, ose pse jo?`

`Si mund ta kuptojmë konceptin e veprimit për shpëtimin tonë pa rënë në grackën e legalizmit?`