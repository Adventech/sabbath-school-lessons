---
title:  Të Qëndrojmë të Përsosur dhe të Plotë
date:   24/03/2026
---

Janë shkruar libra për jetën me qëllim dhe kishën me qëllim. Ndonëse "me qëllim" mund të mos jetë termi i duhur, një "fokus i qartë te qëllimi" është jetik për të realizuar çdo përpjekje kuptimplote. Jeta dhe shërbesa e Palit, si dhe ajo e bashkëpunëtorëve të tij dhe apostujve të tjerë, e shembëllejnë këtë fokus (shihni Fil. 3:13, 14). Rezultatet flasin vetë — ungjilli u përhap me shpejtësi në të gjithë Perandorinë Romake dhe më gjerë (Kol. 1:23). I njëjti fokus nevojitet edhe sot.

Siç e përmendëm në një mësim të mëparshëm, Epafra ndoshta luajti një rol kyç në përhapjen e ungjillit në Kolose dhe në qytetet e afërta të Laodicesë dhe Hierapolisit (shihni Mësimin 1). Përshëndetjet dhe lutjet e tij për këto kisha ishin pa dyshim shumë inkurajuese për besimtarët atje. Lutjet e Epafras kishin një fokus të qartë — që Kolosianët të "qëndronin të përsosur dhe të plotë në gjithë vullnetin e Perëndisë" (Kol. 4:12). Le t'i shqyrtojmë më me kujdes komponentët e pasur të kësaj lutjeje.

Të qëndrojmë. Fjala do të thotë të qëndrosh i patundur dhe i palëvizur, gjë që është e mundur vetëm duke qenë "të themeluar dhe të patundur" në besim dhe të sigurt për të vërtetën e ungjillit (Kol. 1:23, NKJV). E njëjta fjalë përdoret disa herë nga Pali në lidhje me betejën kundër "kurtheve të djallit" (Ef. 6:11) dhe, duke u bërë ballë forcave të errësirës përmes fuqisë hyjnore, duke veshur "gjithë armatimin e Perëndisë" (Ef. 6:10–18; krahasoni 2 Tim. 2:19).

Të përsosur. Fjala i referohet përsosmërisë së karakterit, që gjen shprehjen e saj përfundimtare në dashurinë flijuese (Mat. 5:44, 48) nga ata, që nuk do të pretendojnë kurrë se kanë "arritur" (Fil. 3:12–15, NIV).

Të plotë. Kjo fjalë e fuqishme do të thotë të kënaqësh plotësisht ose ta çosh diçka në masën e plotë. Përdoret për Abrahamin, i cili ishte "plotësisht i bindur" se Perëndia do të bënte atë që premtoi, ndonëse njerëzisht e pamundur (Rom. 4:21, NKJV), dhe për Palin, i cili u forcua nga Zoti në mënyrë që "mesazhi të predikohej plotësisht" përmes tij (2 Tim. 4:17, NKJV).

Gjithë vullneti i Perëndisë. Fjala "gjithë" është gjithëpërfshirëse. Vetë Pali u lut që Kolosianët të mbusheshin me njohurinë e vullnetit të Perëndisë, "të jetonin denjësisht për Zotin dhe t'i pëlqenin atij në çdo aspekt" (Kol. 1:9, 10, NET) përmes "fuqisë së Tij të lavdishme" (Kol. 1:11, NKJV).