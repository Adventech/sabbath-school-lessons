---
title:  Për më tepër studim
date:   27/03/2026
---

“Shpirti që i dorëzohet Krishtit bëhet fortesa e Tij, të cilën Ai e mban në një botë të rebeluar, dhe Ai synon që asnjë autoritet tjetër të mos njihet në të, përveç autoritetit të Tij. Një shpirt i mbajtur në këtë mënyrë nën zotërimin e fuqive qiellore është i papushtueshëm nga sulmet e Satanit. Por, nëse nuk i dorëzohemi kontrollit të Krishtit, ne do të dominohemi nga i ligu. Ne në mënyrë të pashmangshme do të jemi nën kontrollin e njërës ose tjetrës prej dy fuqive të mëdha, që luftojnë për supremaci në botë. Nuk është e nevojshme që ne të zgjedhim me qëllim shërbimin e mbretërisë së errësirës për të rënë nën sundimin e saj. Mjafton vetëm të neglizhojmë të lidhemi me mbretërinë e dritës. Nëse nuk bashkëpunojmë me fuqitë qiellore, Satani do të marrë në zotërim zemrën dhe do ta bëjë atë vendbanimin e tij. Mbrojtja e vetme kundër së keqes është banimi i Krishtit në zemër përmes besimit në drejtësinë e Tij. Nëse nuk lidhemi jetësisht me Perëndinë, nuk mund t'u rezistojmë kurrë efekteve të papastra të dashurisë për veten, vetëkënaqësisë dhe tundimit për të mëkatuar. Ne mund të heqim dorë nga shumë zakone të këqija, përkohësisht mund të ndahemi nga Satani; por pa një lidhje jetike me Perëndinë, përmes dorëzimit tonë tek Ai çast pas çasti, ne do të mposhtemi. Pa një njohje personale me Krishtin dhe një bashkësi të vazhdueshme, ne jemi në mëshirën e armikut dhe në fund do të bëjmë atë që ai urdhëron” — Ellen G. White, Dëshira e Kohërave, f. 324.

**Pyetje për Diskutim:**

`Shikoni citatin e Ellen G. White më sipër. Po, ka vetëm dy anë në konfliktin e madh dhe, nëse nuk zgjedhim me vetëdije Krishtin, jemi në anën e Satanit (Luka 11:23). Sado që kjo ide mund të shqetësojë ndjeshmërinë tonë, Perëndia nuk ka asnjë detyrim të sigurohet që të vërtetat e Tij të mos e fyejnë atë. Çfarë ju tregon ky realitet se sa thelbësore është në të vërtetë dorëzimi i vullnetit tuaj tek Krishti?`

`Lexoni Zbulesa 14:14–16. Shiu i hershëm i Rrëshajave bëri të mundur që fara e ungjillit të mbinte e të rritej, ndërsa shiu i vonët e përgatit tokën për korrjen e fundit. Si lidhet Zbulesa 14:12 me këtë perspektivë?`

`Cilat janë mënyrat e ndryshme se si ne, si kishë në tërësi dhe si besimtarë individualë, ndikohemi nga kultura dhe bota që na rrethon? Si mund të mbrohemi nga ndikimet negative të botës, të cilat kanë qenë gjithmonë një problem për popullin e Perëndisë në çdo epokë?`