---
title:  “Jeta e Mëparshme” e Palit
date:   02/02/2026
---

Është një përvojë e zakonshme për të Krishterët e konvertuar të mendojnë për jetën e tyre në terma para dhe pasi të pranonin Jezusin, ashtu siç bën Pali tek Filipianëve 3. Megjithatë, me të drejtë apo jo, ne nganjëherë flasim për ata që nuk janë të Krishterë si “njerëz të mirë”, dhe, të paktën sipas standardeve të botës, shumë prej tyre janë me të vërtetë. Nga ana tjetër, krahasuar me standardet e Perëndisë askush nuk është, madje as të Krishterët.

`Tek Filipianëve 3:4–6, Pali tregon shumë gjëra në jetën e tij për të cilat dikur kishte qenë krenar. Cilat janë ato? Si do ta përshkruanit “të mirën” në jetën tuaj (në të kaluarën dhe të tashmen)?`

Pali bën një kontrast të nënkuptuar midis Judenjve besimtarë, që po përhapin doktrinë të rreme dhe besimtarëve të parrethprerë, që mbështeten plotësisht tek Krishti për shpëtimin e tyre dhe nuk kanë besim në veprat e thjeshta njerëzore si rrethprerja (shihni Heb. 6:1, Heb. 9:14; krahasoni Rom. 2:25–29). Edhe pse jeta e kaluar dhe prejardhja e Palit do të kishin qenë mjaft mbresëlënëse për bashkatdhetarët e tij Judenj, asnjë nga këto gjëra nuk kontribuoi në shpëtimin e tij. Në fakt, ato në të vërtetë e penguan, sepse e verbuan për njëfarë kohe ndaj nevojës së tij për Krishtin.

Pali nuk ishte thjesht i rrethprerë — ai ishte “i ditës së tetë”, që do të thotë se ai, një Izraelit nga lindja dhe që i përkiste popullit të besëlidhjes ishte rrethprerë në ditën e tetë. Për më tepër, ai ishte nga fisi i Beniaminit, territori i të cilit përfshinte disa nga qytetet më të rëndësishme të Izraelit. Pali jo vetëm që dinte hebraisht, por, si student i Gamalielit Plak (Veprat 22:3, Veprat 26:4, 5) dhe një Farise, ai do të kishte qenë i zhytur në njohurinë e ligjit dhe se si, të paktën sipas traditës, duhej të zbatohej.

Pali ishte aq i zellshëm për ligjin saqë e persekutoi kishën për shkak të kërcënimit të perceptuar prej saj ndaj mënyrës së jetesës Judeje, të cilën ai mendonte se e përcaktonte ligji. Interesante, megjithëse “i paqortueshëm” përsa i përket asaj “drejtësie” me origjinë njerëzore, Pali e kuptoi se ligji ishte në të vërtetë shumë më i thellë dhe më kërkues sesa mund ta imagjinonte, dhe se pa Krishtin ai qëndronte para tij i dënuar.

`Krahasoni Romakëve 7:7–12 me Mateu 5:21, 22, 27, 28. Çfarë pike vendimtare shprehin si Jezusi ashtu edhe Pali për ligjin, dhe pse është “besimi në Krishtin” (Fil. 3:9, NKJV), dhe jo ligji, burimi i vetëm i drejtësisë? Shiheni në këtë mënyrë: Sa mirë e zbatoni ju ligjin, të paktën në mënyrën si tha Jezusi që duhet ta zbatojmë?`