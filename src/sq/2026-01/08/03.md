---
title:  I Parëlinduri i Çdo Krijese
date:   16/02/2026
---

Në Dhiatën e Re, termi “i parëlindur” pothuajse gjithmonë i referohen Jezusit (shihni Luka 2:7, Rom. 8:29, Heb. 1:6, Zb. 1:5), duke përfshirë të dyja rastet në Letrën drejtuar Kolosianëve. Por edhe kur u referohet të tjerëve, nuk do të thotë domosdoshmërisht ai që ka lindur i pari kronologjikisht. Koncepti biblik i “të parëlindurit” thekson marrëdhënien e veçantë që një bir ka me atin e tij, pavarësisht nga rendi i lindjes. Gjithashtu, ka raste të bijve më të vegjël që janë më të shquar: Isaku, Jakobi dhe Jozefi, për të përmendur disa.

Davidi, megjithëse ishte më i vogli nga tetë bijtë, u vajos mbret (1 Sam. 16:10–13), dhe nëpërmjet psalmistit Perëndia tha: “Unë do ta bëj atë të parëlindurin Tim, më të lartin e mbretërve të tokës” (Ps. 89:27, NKJV). Ai gjithashtu i thotë Moisiut: “Izraeli është biri im i parëlindur” (Eksodi 4:22, ESV). Në këtë kuptim, pra, termi nënkupton i pari përsa i përket epërsisë.

`Lexoni Kolosianëve 1:15–17. Çfarë arsyesh jep Pali pse Jezusi quhet “i parëlinduri i çdo krijese” (NKJV)?`

Qartësisht, Pali nuk ka për qëllim të sugjerojë se Jezusi ishte qenia e parë e krijuar. Në fakt, ai e përjashton kategorikisht këtë mundësi. Dy herë, në dy mënyra të ndryshme, ai thotë se Jezusi krijoi të gjitha gjërat. Ato u krijuan nga Ai dhe për Të (Kol. 1:16). Në të dyja rastet, Jezusi tregohet si agjenti personal nëpërmjet të cilit Perëndia kreu procesin e krijimit (shihni gjithashtu Ef. 3:9, Gjoni 1:1–3, Zb. 4:11).

Deklarata e Palit është sa më gjithëpërfshirëse që të jetë e mundur. Të gjitha, do të thotë, të gjitha në kuptimin hapësinor (qielli dhe toka), ontologjik (të dukshme dhe të padukshme) dhe funksional (frone, zotërime, principata, pushtete). Këto terma të fundit zakonisht u referohen qenieve engjëllore (shihni Ef. 3:10, Ef. 6:12). Për t'u siguruar që të mos keqkuptohet, Pali gjithashtu tregon se Jezusi ekzistonte “përpara të gjithave” (Kol. 1:17). Shprehja greke mund të nënkuptojë përparësi në rang, si edhe në kohë, por në çdo rast tjetër në shkrimet e Palit, i referohet kohës (shih, për shembull, 1 Kor. 2:7, Gal. 1:17, Ef. 1:4).

Një arsye tjetër që Pali jep për epërsinë e Jezusit është se “të gjitha gjërat mbahen së bashku në të” (Kol. 1:17, NET). Fjala greke (synistēmi) fjalë për fjalë do të thotë "bashkoj" ose "bashkërendoj". Jezusi është faktori bashkues i universit, jo vetëm për shkak të rolit të Tij si Krijues, por edhe sepse Ai është Shpenguesi.

`Perëndia, Krijuesi, vdiq për ne. Çfarë mund t'i shtonin më tepër kësaj veprat tona? Pse, ideja se veprat tona mund t'i shtojnë diçka asaj që Krishti ka bërë tashmë për ne, është blasfemi?`