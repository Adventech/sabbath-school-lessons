---
title:  Madhështia e Krishtit
date:   14/02/2026
---

### Lexoni për studimin e kësaj jave
Zan. 1:26, 27; Kol. 1:13–19; Gjoni 1:1–3; Ef. 1:22; 1 Kor. 12:12–27; 1 Kor. 4:9; Rom. 6:3, 4.

> <p>Vargu Përmendësh</p>
> “Ai [Krishti] është shëmbëlltyra e Perëndisë së padukshëm, i parëlinduri i çdo krijese. Sepse nëpërmjet Tij u krijuan të gjitha gjërat, ato që janë në qiej dhe ato që janë mbi dhe, të dukshme dhe të padukshme, qofshin frone apo zotërime, principata apo pushtete. Të gjitha gjërat u krijuan nëpërmjet Tij dhe për Të. Dhe Ai është përpara të gjithave, dhe në Të qëndrojnë të gjitha gjërat” (Kolosianëve 1:15–17, NKJV).

Me mësimin e kësaj jave, i rikthehemi shqyrtimit tonë të Letrës drejtuar Kolosianëve (shihni Mësimet 1 dhe 2). Në Mësimin 2, të Enjten, pamë se tek Kolosianëve 1:9–12, Pali lutet për besimtarët në Kolos, duke kërkuar që ata të jetojnë në një mënyrë të pëlqyeshme për Perëndinë. Në vargjet 12 dhe 13, ai vë në kontrast dy sfera: atë të dritës dhe të errësirës, “mbretërinë e dritës” (Kol. 1:12, NIV) dhe “pushtetin e errësirës” (Kol. 1:13, NIV). Perëndia At na ka bërë të denjë të marrim pjesë në trashëgiminë e përjetshme të sferës së dritës, na ka çliruar nga fuqia e errësirës dhe “na ka transferuar në mbretërinë e Birit të Tij të dashur, në të cilin kemi shpengimin, faljen e mëkateve” (Kol. 1:13, 14, ESV).

Me fjalë të tjera, është në Jezusin, në personin e Jezusit, i Cili është gjithashtu Perëndia Krijuesi ynë, që ne kemi shpengim. Ai e siguroi shpengimin tonë për ne, dhe me anë të besimit tek Ai ne jemi zhvendosur nga sfera e errësirës në mbretërinë e Birit të Tij të dashur.

Këtë javë do të shqyrtojmë një nga deklaratat më gjithëpërfshirëse dhe më sublime për Jezusin në Dhiatën e Re. Çfarë do të thotë që Jezusi është “shëmbëlltyra e Perëndisë së padukshëm”, por edhe “i parëlinduri i çdo krijese” (Kol. 1:15, NIV)?

_*Studioni mësimin e kësaj jave për t’u përgatitur për të Shtunën, 21 Shkurt._