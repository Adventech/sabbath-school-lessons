---
title:  “Fillimi” (dhe Nismëtari)
date:   18/02/2026
---

`Lexoni Kolosianëve 1:18. Cila është lidhja midis idesë së Krishtit si kreu dhe Atij si “fillimi”?`

Në hebraisht fjalët për krye (roʾš) dhe fillim (rēʾšît) janë të lidhura. Rasti i parë i fjalës së fundit në Shkrim është te Zanafilla 1:1, “Në fillim [rēʾšît] Perëndia krijoi qiejt dhe tokën”. Jezusi është kreu i njerëzimit dhe i kishës, jo vetëm për shkak të Mishërimit, por edhe sepse Ai është Krijuesi.

Në greqisht, fjala për fillim (archē) ka një kuptim të gjerë. Këtu “fillimi” i referohet Jezusit si burimi ose nismëtari i kishës (Kol. 1:18), dhe kështu Kreu i saj, ashtu siç Ai është “fillimi” ose nismëtari i krijimit.

Jezusi nuk është vetëm nismëtari përsa i përket krijimit dhe kishës, Ai është gjithashtu — nëpërmjet ringjalljes së Tij nga të vdekurit (Rom. 6:3, 4) — nismëtari i krijimit të ri. Për shkak se paga e mëkatit është vdekja, fitorja e Tij mbi vdekjen tregon gjithashtu fitoren e Tij mbi mëkatin dhe fuqinë e Tij për të na rikrijuar në shëmbëlltyrën e Tij. E gjithë kjo tregon pse Ai është “i parëlinduri prej së vdekurish”, (për kuptimin e “të parëlindurit” shihni studimin e së Hënës). Ringjallja e Tij është më e shquara, edhe pse jo e para (Moisiu ishte i pari, prandaj pasoi mosmarrëveshja me djallin për trupin e tij [Juda 9]). Pa ringjalljen e Krishtit, askush tjetër nuk mund të ringjallej nga të vdekurit.

Është e dobishme në këtë pikë të rishikojmë shkurtimisht të gjitha arsyet që Pali ka dhënë për epërsinë e Jezusit:

1. Ai është manifestimi i përsosur i Perëndisë së padukshëm.
2. Ai është agjenti me anë të të cilit u krijuan të gjitha gjërat.
3. Ai ekzistonte përpara të gjithave, dhe të gjitha gjërat bashkohen në Të.
4. Ai është kreu i kishës, e cila është trupi i Tij.
5. Ai është nismëtari i Krijimit dhe i ri-krijimit.
6. Ai e ka mposhtur mëkatin dhe vdekjen dhe kështu ka fituar të drejtën për të ringjallur të gjithë ata që i besojnë Atij si Shpëtimtar.
7. Jezusi ka ekzistuar gjithmonë, por tani, në sajë të gjithë kësaj, Ai ka arritur të ketë epërsinë si Kreu i njerëzimit dhe Kreu i kishës.

`Çfarë duhet të ndryshoni në mënyrë që të mund ta përjetoni më mirë epërsinë e Krishtit në jetën tuaj?`