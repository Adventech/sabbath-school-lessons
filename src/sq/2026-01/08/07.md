---
title:  Për më tepër studim
date:   20/02/2026
---

“Një njeri që ishte thjesht një njeri dhe tha ato lloj gjërash që tha Jezusi, nuk do të ishte një mësues i madh moral. Ai ose do të ishte një i çmendur — në të njëjtin nivel me njeriun që thotë se është një vezë e zier pa lëvozhgë — ose përndryshe do të ishte Djalli i Ferrit. Ju duhet të bëni zgjedhjen tuaj. Ose ky njeri ishte dhe është Biri i Perëndisë: ose përndryshe një i çmendur ose diçka më e keqe. Mund t'ia mbyllni gojën duke e quajtur budalla, mund ta pështyni dhe ta vrisni si një demon; ose mund të bini në këmbët e Tij dhe ta quani Zot dhe Perëndi. Por le të mos vijmë me ndonjë marrëzi patronizuese se Ai ishte një mësues i madh njerëzor. Ai nuk na e ka lënë këtë mundësi. Ai nuk e kishte ndërmend” — C. S. Lewis, Mere Christianity (New York, Collier Books, 1952), f. 41.

“Ati është gjithë plotësia e Hyjnisë trupërisht, dhe është i padukshëm për shikimin e vdekshëm.

“Biri është gjithë plotësia e Hyjnisë e manifestuar. Fjala e Perëndisë e deklaron Atë të jetë ‘shëmbëlltyra e qartë e personit të Tij’”—Ellen G. White, Evangelism, f. 614.

“Krishti është Biri i Perëndisë para-ekzistues, me ekzistencë në Vetvete. . . Duke folur për para-ekzistencën e tij, Krishti e çon mendjen prapa nëpër epoka të panumërta. Ai na siguron se kurrë nuk ka pasur një kohë, kur Ai të mos ishte në bashkësi të ngushtë me Perëndinë e përjetshëm. . .

“Ai ishte i barabartë me Perëndinë, i pafund dhe i plotfuqishëm. . . Ai është Biri i përjetshëm, me ekzistencë në Vetvete”—Ellen G. White, Evangelism, f. 615.

**Pyetje për Diskutim:**

`Ndaluni më shumë te çështja e hyjnisë së përjetshme të Jezusit. Mendoni për implikimet e të gjithë planit të shpëtimit dhe kuptimin e sakrificës në kryq nëse Jezusi do të kishte qenë diçka tjetër përveç Perëndisë së përjetshëm, Ai që nuk ishte krijuar kurrë, por kishte ekzistuar gjithmonë, nga përjetësia e kaluar. Pse është ky mësim kaq i rëndësishëm? Në klasë, flisni se çfarë do të nënkuptonte nëse, në fakt, Jezusi nuk do të ishte i përjetshëm, por në njëfarë mënyre do të ishte edhe Vetë i krijuar. Pra, çfarë humbet në këtë lloj të menduari?`

`Kur mendojmë për Jezusin, ungjillin dhe planin e shpëtimit, pse duhet ta mbajmë konceptin e përfshirjes dhe interesit të të gjithë universit në atë që Jezusi ka bërë këtu, si pjesë e të menduarit tonë? Çfarë duhet të ketë ndodhur në mendjet e tyre kur panë Krijuesin e tyre, Krijuesin e tyre të përjetshëm, në kryq? Është një gjë që ne të mahnitemi prej saj, por universi i parënë e njihte Atë në lavdinë e Tij të përjetshme. Çfarë duhet t'u ketë kaluar nëpër mend teksa panë Atë që kishin adhuruar në qiell të vdiste në kryq?`

`Çfarë do t'i thoshit dikujt që nuk beson se Ati dhe Biri kanë bashkë-ekzistuar gjithmonë? Pse është kjo një e vërtetë kaq e rëndësishme? Si do ta shpjegonit se nuk ka pasur kurrë një kohë kur Ati ishte pa Birin, përveçse në kryq, kur pati një “ndarje të përkohshme të fuqive hyjnore”? (Shihni Komentet e Ellen G. White, The SDA Bible Commentary, vëll. 7, f. 924).`