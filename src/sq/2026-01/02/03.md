---
title:  Kërkesat e Lutjes së Palit
date:   05/01/2026
---

Disa vite më parë, ishte një pastor që fliste për lutjet që vërtiten rreth meje, meje, meje, dhe nevojave apo dëshirave të mia. Ai me të drejtë i karakterizoi ato si "lutje të vogla egoiste", sepse Perëndia ka gjëra më të mëdha në mendje.

`Lexoni lutjen e Palit tek Filipianëve 1:9–11. Cili është fokusi i saj, dhe çfarë kërkesash të mëdha bën ai? Çfarë ju tregon kjo për lutjen?`

Kjo lutje është vetëm dyzet e tri fjalë në greqisht, por përmbledh të gjitha shqetësimet e Palit, të cilat do t'i shtjellojë në pjesën tjetër të letrës: dashuria, njohuria, aftësia dalluese, të qenit i sinqertë, mosshkaktimi i skandalit dhe drejtësia që kemi nëpërmjet Jezus Krishtit. Nën këtë lutje, si dhe shprehjet e mëparshme të falënderimit të Palit, është një theks mbi kishën në tërësi. Lutja e Palit është plotësisht e fokusuar tek të tjerët, në emër të gjithë kishës dhe për mirëqenien e saj. Le të shohim më nga afër disa nga elementët individualë të lutjes:

Dashuria të teprojë gjithnjë e më shumë. Pali nuk lutet vetëm për më shumë dashuri, por për dashuri të drejtuar në një drejtim specifik: "në njohuri dhe në çdo aftësi dalluese" (Fil. 1:9). Referenca për njohurinë nuk është vetëm për njohuri intelektuale, por nënkupton një njohuri të gjërave shpirtërore, që mund të fitohet vetëm përmes bashkësisë me Perëndinë dhe studimit të Fjalës së Tij (shihni Efes. 1:17, Efes. 4:13, 1 Tim. 2:4).

Aftësia dalluese. Kjo shpjegohet nga Pali si të jeni në gjendje "të dalloni gjërat më të mira", (duke i dalluar nga ato që janë moralisht të dëmshme) "dhe kështu të jeni të pastër dhe të paqortueshëm" (Fil. 1:10).

Të qenit i sinqertë. Fjala në greqisht do të thotë "i gjykuar nga drita e diellit" dhe i referohet një pastërtie të panjollë veprimi: "Gjithçka që bëjnë të Krishterët duhet të jetë po aq transparente sa drita e diellit" —Ellen G. White, Reflecting Christ, f. 71.

Mosshkaktimi i skandalit. Kjo do të thotë të mos jesh një gur pengese, të mos thuash ose të bësh asgjë, që do ta bënte më të vështirë për një person të besonte.

Drejtësia nëpërmjet Krishtit. Pali e trajton gjerësisht këtë në letrat drejtuar Romakëve dhe Galatasve dhe do ta shtjellojë atë edhe tek Filipianëve 3. Ne nuk kemi drejtësi në vetvete, por vetëm atë, që marrim nëpërmjet Krishtit.

`Çfarëdo tjetër që të bëjmë, si mundet dashuria jonë "të teprojë gjithnjë e më shumë"?(Fil. 1:9). Përse është kjo kaq e rëndësishme për jetën e Krishterë? (Shihni gjithashtu 1 Kor. 13:1–8).`