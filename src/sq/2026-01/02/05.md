---
title:  Fruti i Ungjillit
date:   07/01/2026
---

Marrëdhënia e Palit me Kolosianët ishte e ndryshme nga ajo me Filipianët. Ai i përfshiu ata mes atyre që "nuk e kanë parë fytyrën time në mish" (Kol. 2:1). Megjithatë, Pali i siguron ata, ashtu siç bëri me Filipianët, se e falënderon Perëndinë për ta dhe "gjithmonë" lutet për ta.

`Lexoni Kolosianëve 1:3–8. Për cilat nga tri gjërat e falenderon Pali Perëndinë?`

Pali bashkon tre virtytet që përmend në vende të tjera: besimin, shpresën dhe dashurinë (shihni 1 Kor. 13:13, 1 Sel. 1:3, 1 Sel. 5:8). Vini re se Pali nuk ua atribuon këto gjëra Kolosianëve. Ai falënderon Atin për to, sepse siç thotë Jakobi ato janë ndër dhuratat "e mira dhe të përsosura" që marrim prej Tij (Jakobi 1:17). Kur shohim dashurinë që Perëndia ka për ne, ajo na çon në besimin në Krishtin (Efes. 2:4–8), dhe ne marrim shpresën e qiellit. Pjetri e përshkruan atë si "një trashëgimi të paprishshme, të panjollë dhe që nuk fishket, e ruajtur në qiej për ju" (1 Pjet. 1:4).

Pali gjithashtu thekson se ungjilli është i besueshëm, sepse bazohet në "fjalën e së vërtetës". Kjo është një shprehje që Pali e përdor gjetkë në lidhje me fjalën e frymëzuar të Perëndisë (shihni 2 Kor. 6:7, 2 Tim. 2:15). Ndryshe nga "fjala e njerëzve", ajo vepron "me efektshmëri" në ata që besojnë (1 Sel. 2:13) dhe përmbush vullnetin e Perëndisë (Isa. 55:11). Kështu, kur shpallet ungjilli, fuqia e Perëndisë shfaqet përmes veprës së Frymës së Shenjtë në zemrat e dëgjuesve dhe njerëzve që përgjigjen. Vetë ungjilli prodhon frytin, sepse është "fjala e jetës" (Fil. 2:16).

Ndoshta ajo që është më e mahnitshme është përhapja e ungjillit në një periudhë kaq të shkurtër kohe. Brenda rreth tridhjetë vitesh nga vdekja dhe ringjallja e Krishtit, Pali tashmë mund të thoshte se ishte përhapur "në gjithë botën" (Kol. 1:6). Pak më vonë në të njëjtin kapitull, ai thotë se ungjilli "iu predikua çdo krijese nën qiell" (Kol. 1:23). Sistemi i gjerë rrugor romak bëri të mundur komunikimin dhe udhëtimin e shpejtë, gjë që bëri që letrat e Palit të qarkullonin kaq gjerësisht dhe shpejt. Por është fuqia e Perëndisë që vepron përmes fjalës ajo që lind jetën shpirtërore në një person (Jakobi 1:18, 1 Pjet. 1:23), duke e bërë atë një krijesë të re në Krishtin (2 Kor. 5:17).

`Tek Kolosianëve 1:5, Pali shkruan për "shpresën që është ruajtur për ju në qiej". Cili është kuptimi juaj për atë shpresë dhe pse zbatohet për ju personalisht, edhe pse jeni vërtet të padenjë?`