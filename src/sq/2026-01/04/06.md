---
title:  Misteri i Perëndishmërisë
date:   22/01/2026
---

Një varg i njohur në Bibël është 1 Korintasve 8:2: “Nëse dikush mendon se di diçka, ai ende nuk di asgjë siç duhet të dijë” (NKJV). Nuk ka asnjë temë për të cilën ne dimë gjithçka. Ne gjithmonë mund të mësojmë diçka më shumë për çdo gjë. Sa më e vërtetë është kjo për realitetet e përjetshme të lidhura me Hyjninë dhe Mishërimin? Pali i referohet shpesh përulësisë së mahnitshme të Krishtit duke u bërë një qenie njerëzore. Është një temë që edhe përjetësia do të ishte e pamjaftueshme për ta eksploruar.

`Lexoni Romakëve 8:3, Hebrenjve 2:14–18 dhe Hebrenjve 4:15. Çfarë e karakterizoi përulësinë e Jezusit dhe marrjen e Tij të natyrës njerëzore?`

Si ishte e mundur që Biri i përjetshëm i Perëndisë, nëpërmjet veprimit të Frymës së Shenjtë (shihni Luka 1:35), të bëhej një qenie hyjnore-njerëzore në barkun e Marisë? Të lë pa mend se si i pafundmi dhe i përjetshmi mund të bëhej papritur një qenie njerëzore e kufizuar dhe e nënshtruar ndaj vdekjes. Kjo është zemra e asaj që Pali e quan “misteri i perëndishmërisë” (1 Tim. 3:16).

Në himnin e bukur të Filipianëve 2, Pali e shtjellon këtë përulësi, në disa aspekte, më plotësisht se kudo tjetër në Shkrim.

- “Duke qenë në trajtë Perëndie” (Fil. 2:6). Fjala morphē(trajtë) i referohet natyrës së Tij hyjnore, se Jezusi ishte i barabartë me Atin (krahasoni Gjoni 1:1).
- “Zbrazi Veten” (Fil. 2:7, NASB). Natyra misterioze e Jezusit që zbrazi Veten nga prerogativat/privilegjet e Tij hyjnore — në mënyrë që Ai të mund të bëhej me të vërtetë njeri dhe të tundohej si ne — është befasuese.
- “Ai e përuli veten” (Fil. 2:8). Duke marrë natyrën njerëzore, Jezusi kaloi nga supremacia universale në shërbëtorinë absolute, e kundërta e synimit të Luciferit.
- “Vdekja, madje edhe vdekja e kryqit” (Fil. 2:8). Nuk kishte mënyrë më të turpshme për të vdekur sesa mënyra që Jezusi zgjodhi, duke e planifikuar atë me Atin në “këshillën e paqes” (Zak. 6:13), duke e ilustruar atë paraprakisht përmes Moisiut që ngriti lart gjarprin (Num. 21:9, Gjoni 3:14), dhe kështu, duke u bërë “mëkat për ne . . . që ne të mund të bëheshim drejtësia e Perëndisë në të” (2 Kor. 5:21).

`Si mundet dhe duhet që përqendrimi në atë që Jezusi bëri për ne në kryq — duke e parë kryqin si shembullin tonë të dorëzimit dhe përulësisë — të na bëjë më të përulur, si dhe më të nënshtruar ndaj Perëndisë?`