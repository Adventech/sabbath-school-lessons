---
title:  Kurajo për të Qëndruar
date:   23/04/2024
---

`Krahasoni Veprat 5:28–32, Efesianët 6:10–12, dhe Zbulesa 3:11. Çfarë parimi kryesor gjejmë në këto tekste?`

Një nga karakteristikat dalluese të Valdensëve, dhe e secilit prej Reformatorëve, ishte besnikëria totale ndaj Perëndisë, bindja e tyre ndaj autoritetit të Shkrimeve, dhe përkushtimi i tyre ndaj Krishtit dhe jo Papatit. Mendjet e tyre ishin ushqyer me historitë e Dhiatës së Re, që tregonin besim dhe kurajo.

Ata mund të thonë bashkë me Pjetrin dhe apostujt, "Duhet t'i bindemi Perëndisë më shumë sesa njerëzve" (Veprat 5:29). Ata përqafuan thirrjen e Palit, "Forcohuni në Zotin dhe në forcën e fuqisë së Tij" (Ef. 6:10). Ata e morën seriozisht këshillën e Jezusit, "Mbaje fort atë që ke, që të mos të marrë ndokush kurorën tënde" (Zb. 3:11). Në vend që të dorëzoheshin para traditave të kishës Romake, këta njerëz këmbëngulës në besim kishin kurajon të qëndronin për të vërtetat e Fjalës së Perëndisë.

Valdensët ishin një nga grupet e para, që e morën Biblën në gjuhën e tyre. Një histori mbresëlënëse sesi e kopjuan me dorë Biblën, treguar nga Jean Leger, një shkrimtar për Biblën nga Valdensët, ka informacionet e para të punës së tyre përfshi edhe skicat. Valdensët kopjuan në fshehtësi Shkrimet në komunitetet e tyre në malet e Italisë Veriore dhe Francës Jugore. Të rinjtë udhëzoheshin nga prindërit e tyre që në moshë të hershme për të kopjuar pjesë të mëdha të Shkrimeve. Skuadra me kopjues të Biblës punuan së bashku për të kopjuar Biblën. Shumë nga këta Valdensë udhëtuan nëpër Evropë si tregtarë duke ndarë në heshtje të vërtetat e Shkrimeve. Disa u regjistruan në universitete, dhe kur kishin mundësi, ndanin pjesë të mëdha të Shkrimeve me studentët e tyre. Të udhëzuar nga Fryma e Shenjtë, në momentin e duhur kur ndjenin se takonin njerëz të sinqertë dhe të hapur, u jepnin atyre pasazhe të çmuara të Shkrimeve. Shumë paguan me jetë për besnikërinë dhe përkushtimin e tyre. Megjithëse Valdensët nuk kuptonin qartësisht çdo mësim të Biblës, ata e ruajtën të vërtetën e Fjalës së Perëndisë për shekuj të tërë, duke e ndarë me të tjerët.

"Por shtegu i të drejtëve është si drita e agimit, që shkëlqen gjithnjë e më mirë deri sa të bëhet ditë e plotë" (Fj. Urta. 4:18). Solomoni krahason rrugën ku Zoti drejton fëmijët e Tij si dielli që ngjitet lart e më lart. Nëse Zoti thjesht do të kishte shtypur një buton kozmik dhe dielli do të shndriste papritur me gjithë shkëlqimin e vet, do të verboheshim. Pasi errësira kishte pushtuar botën për shekuj të tërë, Zoti ngriti njerëz të përkushtuar ndaj Fjalës së Tij, që vazhdonin ta studionin edhe më tepër.

`Si mund të reflektojmë dritën e Krishtit, dhe të shkëlqejmë në komunitetet tona? A shkëlqejmë?`