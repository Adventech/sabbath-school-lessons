---
title:  Drita e Mposht Errësirën
date:   22/04/2024
---

`Lexoni Juda 3, 4. Çfarë paralajmërimi gjejmë këtu dhe si u aplikua për kishën e Krishterë?`

Libri i Judës u shkrua diku në vitin 65 për të Krishterët besnikë, që "u shenjtëruan në Perëndinë Atë dhe të ruajtur në Jezu Krishtin" (Juda 1:1). Këta besimtarë besnikë u nxitën të "luftojnë për besimin, që u qe transmetuar shenjtorëve një herë e përgjithmonë. Sepse depërtuan ndërmjet jush disa njerëz,...që e kthejnë hirin e Perëndisë tonë në imoralitet" (Juda 1:3, 4). Këto thirrje ishin edhe më domethënëse për besimtarët në Mesjetë mbas vërshimit të praktikave pagane brenda në kishë dhe traditave njerëzore, që kompromentuan Fjalën e Perëndisë. Për shumë shekuj, njerëz si Valdensët qëndruan si kampionë për të vërtetat e Shkrimit. Ata besuan se Krishti ishte ndërmjetësuesi i tyre i vetëm dhe Bibla është i vetmi burim autoriteti. "Në çdo epokë ka pasur dëshmitarë për Perëndinë – njerëz, që kishin besim në Krishtin si i vetmi ndërmjetësues midis Perëndisë dhe njeriut, që e pranonin Biblën si të vetmin udhëzues të jetës, dhe që mbanin Sabatin e vërtetë" - Ellen G. White, Konflikti i Madh, f. 61.

`Lexoni Zbulesa 2:10. Çfarë premtimi u jep Perëndia atyre, që i qëndrojnë besnikë edhe përballë vetë vdekjes?`

Këto fjalë u shkruan për Kishën në Smirnë. Një nga zotat kryesorë paganë të qytetit ishte Dionisi, zoti i festave dhe i pjellorisë. Kur priftërinjtë e Dionisit vdiqën, u vendos një kurorë mbi kokat e tyre gjatë funeralit. Gjoni bën një kontrast midis kësaj kurore tokësore, që u vendoset të vdekurve dhe kurorës së jetës, që u vendoset atyre që fitojnë mbi forcat e së keqes. Kurora e jetës përfaqëson ata që duruan persekutime, vështirësi, vuajtje dhe vetë vdekjen për hir të Krishtit.

Kurora e jetës i frymëzon këta besimtarë besnikë t'i bëjnë ballë vdekjes për hir të Krishtit. Kurora e jetës gjithmonë motivon besimtarët në rrethana sfiduese. Ka frymëzuar Valdensët përmes dhimbjes dhe persekutimit. Ata e dinin se do shihnin Jezusin një ditë dhe do të jetonin me Të përgjithmonë. Kurora e jetës gjithashtu na frymëzon edhe ne: mund të jemi duke kaluar vështirësi tani, por një kurorë jete na pret teksa i fiksojmë sytë tanë tek Jezusi.

`Çfarë ju inkurajon në kohë sfidash? Çfarë ju frikëson? Çfarë premtimesh mund të kujtoni për këto kohë?`