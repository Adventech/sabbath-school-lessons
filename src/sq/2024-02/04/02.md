---
title:  Të Persekutuar, Por Fitimtarë
date:   21/04/2024
---

`Lexoni Danieli 7:23–25 dhe Zbulesa 12:6, 14. Çfarë periudha profetike na referohen në këto pasazhe?`

Sa herë që populli i Zotit qëndron besnik, Satani tërbohet. Shpesh vijon persekutimi. Profeti Daniel përshkroi një kohë, ende në të ardhmen për të, kur kisha e mesjetës do të bënte "luftë kundër" dhe "do të persekutonte" popullin e Perëndisë (Dan. 7:21, 25). Profeti Gjon e përshkruan këtë periudhë si një kohë kur kisha e Zotit u detyrua të ikte në shkretëtirë, ku "të ushqehej një kohë, disa kohë dhe gjysmën e një kohe" (Zb. 12:14). Zbulesa 12:6 shton, "Gruaja iku në shkretëtirë, ku kishte vend të përgatitur nga Perëndia". Populli i Zotit u ushqye në shkretëtirë. Fjala e Tij i forcoi dhe i ruajti, teksa konflikti i madh vazhdoi gjatë kësaj periudhe të gjatë dhe të errët të zotërimit papal.

Populli i Zotit gjeti një "vend të përgatitur" nga Zoti. Gjatë sfidave më të mëdha të jetës, Zoti gjithmonë përgatit një vend për ndjekësit e Tij besnikë. Gjatë persekutimit të tyre më të madh, populli i Tij gjeti strehë në kujdesin dhe dashurinë e Tij (Shiko Psalmi 46).

1 260 ditët, dhe një kohë, kohët, dhe gjysma e një kohe tek Zbulesa 12:6, 14 u referohen së njëjtës periudhë (3½ kohë ose vite x 360 ditë/vit = 1 260 ditë). Profecia Biblike shpesh përshkruhet me simbole. Në pjesët profetike të Danielit dhe Zbulesës, një ditë profetike është baraz me një vit konkret. Këtë parim një ditë-vit e gjejmë tek Numrat 14:34 dhe Ezekieli 4:6.

Parimi ditë-vit mbështetet jo vetëm nga këto dy tekste, por edhe në shkrimet gjerësisht. William Shea, një studiues kronologjist i Dhiatës së Vjetër, jep 23 vargje si fakte biblike në Dhiatën e Vjetër për këtë parim. Interpretues të Biblës e kanë përdorur këtë parim përgjatë shekujve.

Visigotët, Vandalët, dhe Ostrogotët ishin fise që besonin doktrinat ndryshe nga mësimet zyrtare të Romës.

1 260 ditët filluan kur fisi i fundit, Ostrogotët, u dëbuan nga Roma në vitin 538. Kjo periudhë e errësirës shpirtërore vazhdoi deri në vitin 1798, kur gjenerali i Napoleonit, Berthier, e hoqi papën nga Roma. Shumë të Krishterë u martirizuan gjatë kësaj periudhe të gjatë, sepse iu bindën vetëm Fjalës së Perëndisë. Edhe në vdekje triumfuan. Në Krishtin ishin të lirë nga faji dhe vargonjtë e mëkatit, që i mposhtën "përmes gjakut të Qengjit". Fitorja e Krishtit në kryq mbi Satanin ishte edhe fitorja e tyre. Megjithëse vdiqën, vdekja e tyre është thjesht një pushim derisa Krishti të kthehet.

`Si jua forcon besimin përmbushja e profecisë në Bibël?`