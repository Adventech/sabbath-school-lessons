---
title:  Vdekja në Dhiatën e Re
date:   04/06/2024
---

`Lexoni Gjoni 11:11–14, 21–25; 2 Timoteut 1:10; 1 Korintasve 15:51–54; dhe 1 Selanikasve 4:15-17. Si krahasohen përshkrimet e vdekjes në Dhiatën e Re me ato në Dhiatën e Vjetër?`

Si Dhiata e Vjetër ashtu dhe ajo e Re përdorin simbolin e vdekjes si një gjumë. Të paktën pesëdhjetë e tri herë në Bibël, fjala "gjumë" përdoret për vdekjen. Shkrimtarët e Biblës pajtohen se nuk ka ndonjë ekzistencë të ndërgjegjshme në një shpirt të pavdekshëm, që del nga trupi menjëherë mbas vdekjes.

Dhiata e Re i shton një dimension tjetër, që lë të kuptohet tek Dhiata e Vjetër: ringjallja e lavdishme në kthimin e Krishtit.

Ungjijtë theksojnë se jeta e përjetshme është vetëm në Krishtin. Gjithë demonët në ferr nuk mund t’u marrin dot besimtarëve sigurinë e jetës së përjetshme. Krishti e mundi vdekjen në kryq. Varri nuk mund të mbajë dot viktimat e veta. Ringjallja e Krishtit është garancia se gjithë besimtarët një ditë do të ringjallen nga varret kur Ai të kthehet.

Shikoni këto fjalë të Palit: "Në qoftë se të vdekurit nuk ringjallen, as Krishti nuk është ringjallur. Por në qoftë se Krishti nuk është ringjallur, i kotë është besimi juaj; ju jeni ende në mëkatet tuaja! Edhe ata që fjetën në Krishtin janë të humbur" (1 Kor. 15:16-18). Si mund t'i kuptosh këto vargje nëse të vdekurit pas vdekjes janë tashmë në qiell? Çfarë do të thotë Pali me fjalën "janë të humbur", nëse në fakt ata tashmë janë në qiell?

Përkundrazi, Pali tregon se ringjallja e Krishtit është themeli i ringjalljes sonë, dhe se pa ringjallje, "besimi juaj është i kotë; ju jeni ende në mëkatet tuaja", dhe të vdekurit që ngelen në tokë, janë të humbur.

Këto vargje përshtaten më së miri me tekstet e tjera të Biblës në lidhje me shpresën që kemi në ringjalljen gjatë kthimit të Jezusit, kur do të marrim "një trashëgimi që nuk prishet, të panjollë dhe të pafishkur, që është ruajtur në qiejt për ju" (1 Pjet. 1:4). Nëse, nga ana tjetër, të vdekurit janë tashmë në qiell, pse Pjetri flet për një trashëgimi "që ruhet në qiell" për ne? Është e qartë se besimtarët e Dhiatës së Re prisnin me padurim ardhjen e Krishtit dhe ringjalljen e të vdekurve, dhe kjo shpresë i frymëzoi për të qëndruar besnikë gjatë sprovave të jetës.

`Pse ringjallja është një shpresë kaq e fuqishme për besimin e Krishterë? Po sikur të kishim kryqin, por jo ringjalljen? Çfarë shprese do të kishim? Pse, atëherë, ringjallja është pjesë kaq e rëndësishme e besimit tonë?`