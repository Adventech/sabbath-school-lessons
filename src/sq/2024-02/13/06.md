---
title:  Dy Përjetësi
date:   27/06/2024
---

`Lexoni 2 Korintasve 5:10, Romakët 14:10, 11, dhe Zbulesa 20:11-15. Çfarë na thonë në lidhje me pyetjen se përse të liqtë ringjallen sërish?`

Që të zgjidhet problemi i mëkatit në mënyrë që e keqja të mos dalë më prapë, çdokush duhet të bindet se Zoti ka qenë i drejtë në gjithë rrugët e Tij. Përfundimisht, çdo gju do të përulet, duke pranuar drejtësinë e Perëndisë në konfliktin e madh, gjithashtu edhe Satani dhe engjëjt e tij, dhe pranojnë se nuk ka pasur asnjë arsye për t’u rebeluar kundër Zotit. Vini re këto hollësi nga Ellen G. White: "Menjëherë sapo të hapen regjistrat dhe sytë e Jezusit hedhin vështrimin drejt të këqinjve, ata janë të vetëdijshëm për çdo mëkat që kanë bërë. Shohin fiks se ku kanë devijuar këmbët e tyre nga rruga e pastër dhe e shenjtë, dhe sesa larg i ka çuar krenaria dhe rebelimi për të thyer ligjin e Perëndisë. Tundimet joshëse që pranuan duke shijuar mëkatin, bekimet që shkelën, lajmëtarët e Zotit që i përçmuan, paralajmërimet që refuzuan, valët e mëshirës që u përplasën me kokëfortësinë e tyre, zemra e papenduar - të gjitha shfaqen si të ishin shkruar në letra zjarri...

"E gjithë bota e ligë qëndron në gjykim para standartit të Zotit nën akuzën e tradhëtisë së lartë kundër qeverisjes së qiellit. Ata nuk kanë askënd që të mbrojë kauzën e tyre; janë pa justifikime; dhe dënimi me vdekje të përjetshme shqiptohet kundër tyre" - Konflikti i Madh, f. 666, 668.

`Lexoni Zbulesa 20:9; Psalmi 37:20; dhe Malakia 4:1, 2. Çfarë hollësish na japin këto pasazhe në lidhje me shkatërrimin përfundimtar të mëkatit dhe mëkatarëve dhe shpërblimit të të drejtëve?`

Lajmi i mirë është se Satani dhe engjëjt e tij të këqinj do të shkatërrohen në liqenin e zjarrtë. Mëkati dhe mëkatarët do të konsumohen. Sipas Zbulesës 20:9, do të përpihen, shkatërrohen dhe jo të torturohen përjetësisht. Vargu tjetër përdor shprehjen "përgjithmonë". Në varësi të kontekstit, fjala "përgjithmonë" nuk do të thotë gjithmonë "pa mbarim", por, derisa diçka të përfundojë plotësisht. (Shiko Eks. 21:6; 1 Sam. 1:22, 28; Juda 7; dhe 2 Pjet. 2:4-6). Për të humburit, shkatërrimi vetë, jo veprimi i shkatërrimit, do të jetë përherë. Zoti nuk është torturuesi i përjetshëm.

`Në fund, një nga dy përjetësitë na pret të gjithëve ne. Të humburit, fatkeqësisht marrin "pagën" e tyre - vdekjen e përjetshme. Pse, pra, e vetmja shpresë e jona që të mos marrim atë që meritojmë, që është vdekja, gjendet tek besimi në drejtësinë e Jezusit?`