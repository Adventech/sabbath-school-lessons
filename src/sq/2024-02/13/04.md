---
title:  Mijëvjeçari në Tokë
date:   25/06/2024
---

Zbulesa 19 përfundon me një portretizim dramatik të kthimit të Jezusit dhe shkatërrimit të të këqinjve. Por historia nuk përfundon këtu. Zbulesa 20 na prezanton me periudhën prej 1 000 vitesh, që njihet si "mijëvjeçari".

`Lexoni Zbulesa 20:1-3. Cili është fati i Satanit kur kthehet Jezusi?`

Imazhet tek Zbulesa 20:1-3 janë simbolike. Satani nuk është me të vërtetë i lidhur me zinxhirë dhe i mbyllur në një humnerë. Për 1 000 vjet ai izolohet në tokën e papopulluar, i lidhur kështu nga pasojat që i shkaktoi vetë. Në 2 Pjetrit 2:4, lexojmë se Satani dhe engjëjt e tij u ruajtën për dënim me "zinxhirët e errësirës". Satani do të kufizohet në tokë, nga një zinxhir rrethanash, ku nuk ka askënd që ta tundojë. Për 1 000 vjet, ai do të shohë shkatërrimin dhe fatkeqësinë që ka sjellë rebelimi i tij.

Fjala Greke, që përkthehet "humnerë" është e njëjta fjalë si abisi. Është gjithashtu e njëjta fjalë që përdoret tek Septuaginta, përkthimi Grek i Dhiatës së Vjetër, për të përshkruar tokën gjatë Krijimit. "Toka ishte pa trajtë, e zbrazët dhe errësira e mbulonte sipërfaqen e humnerës" (Zan. 1:2). Në Septuagintë, fjala "humnerë" është fjala Greke abisos. Përshkruan një tokë të shkretë. "Humnera" nuk është ndonjë humnerë nëntokësore apo ndonjë humnerë zvarritëse diku atje në univers. Vepra shkatërruese e mëkatit të Satanit si dhe kaosi i tmerrshëm që paraprin Ardhjen e Dytë e ka çuar tokën mbrapa, pa trajtë, në errësirë, ashtu siç ishte para krijimit.

`Lexoni Jeremia 4:23-26 dhe Jeremia 25:33. Si e përshkruajnë këtë skenë profetët biblikë?`

Profetët këtu theksojnë shkatërrimin katastrofik në ardhjen e dytë të Krishtit dhe se asnjë njeri nuk ngelet i gjallë në tokë gjatë kësaj periudhe prej njëmijë vjetësh. Satani dhe engjëjt e tij të këqinj ngelen vetëm të mendojnë për pasojat e rebelimit të tyre. I gjithë universi e mëson sërish se paga e mëkatit është vdekja. Zoti trajton problemin e mëkatit në një mënyrë të tillë, që mos përsëritet më (Nah. 1:9). Ka tri mënyra kryesore sesi Zoti e bën këtë. Së pari, Ai zbulon dashurinë e Tij të pakufishme, dëshirën pasionante, dhe përpjekjet e pafundme për të shpëtuar gjithë njerëzimin. Së dyti, Ai zbulon drejtësinë e Tij. Së treti, lejon universin të shohë pasojat përfundimtare të mëkatit dhe rebelimit.