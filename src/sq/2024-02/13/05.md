---
title:  Gjykimi gjatë Mijëvjeçarit
date:   26/06/2024
---

`Lexoni Zbulesa 20:4-6. Çfarë bëjnë të drejtët gjatë 1 000 viteve, dhe pse është e rëndësishme kjo gjë?`

Gjatë mijëvjeçarit të drejtët do të kenë një mundësi të shohin me sytë e tyre drejtësinë e Perëndisë dhe dashurinë sesi Ai e ka trajtuar problemin e mëkatit. Kush nuk ka pyetje për t'i bërë Zotit në lidhje me atë sesi rrodhën gjërat? Tani, gjatë mijëvjeçarit në qiell, të shpëtuarit mund t'i bëjnë këto pyetje. Nëse një njeri i afërt ose mik i ngushtë nuk është në qiell, të shpëtuarit kanë mundësinë të kuptojnë më mirë vendimin e Zotit për ta. Në një mënyrë të re, edhe më fort se më parë, të shpëtuarit do të kuptojnë përpjekjet e fuqishme të Perëndisë për të shpëtuar çdo person që ka jetuar në tokë. Do të kuptojnë sërish se çdokush që ka humbur është për shkak të refuzimit të tij për të pranuar Krishtin. Vetëm atëherë, kur të përfundojnë 1 000 vitet, Zoti do të bëjë gjyqin përfundimtar-vdekjen e dytë, që është shkatërrimi i përjetshëm-i të humburve.

`Lexoni Zbulesa 20:7-9. Si përfundojnë 1 000 vitet? Cili është fati i Satanit dhe ndjekësve të tij?`

Për 1 000 vjet, Satani nuk ka pasur kë të tundojë ose mashtrojë. Ai dhe engjëjt e tij kanë ngelur të vetëm që të reflektojnë mbi pasojat shkatërruese të mëkatit. Në fund të mijëvjeçarit, të liqtë që kanë vdekur ringjallen për t’u përballur me gjykimin dhe për të marrë shpërblimin e tyre final (Zb. 20:5).

Tani Satani ka një ushtri të madhe me ndjekës. Megjithëse Satani ka vuajtur mposhtjen gjatë konfliktit të madh, ai inkurajohet teksa shikon turmat e mëdha të të humburve. Duke qenë se nuk ka hequr ende dorë nga rebelimi i tij, shkon të mashtrojë këto "kombe". Satani i frymëzon që të bëjnë një përpjekje të fundit për të rrëzuar Zotin dhe për të ngritur mbretërinë e tij. Termi "Gog dhe Magog" përdoret për të simbolizuar Satanin dhe të humburit në të gjitha kohët. Satani dhe ndjekësit e tij rrethojnë "kampin e shenjtorëve dhe qytetin e dashur" (Zb. 20:9).

Në mbyllje të mijëvjeçarit, jo vetëm që të liqtë ringjallen, por Qyteti i Shenjtë, Jeruzalemi i Ri, zbret nga qielli në tokë (Zb. 21:2)! Shenjtorët kanë jetuar dhe kanë mbretëruar me Krishtin në Jeruzalemin e Ri për njëmijë vjet. Tani, në fund të 1 000 viteve, qyteti zbret në tokë bashkë me Zotin, Jezusin, engjëjt dhe gjithë të shpëtuarit. Çdokush është prezent për betejën e fundit të konfliktit të madh. Mëkati është gati të fshihet njëherë e përgjithmonë!

`Çfarë ju tregon caktimi i kohës për gjykimin final për karakterin e Zotit?`