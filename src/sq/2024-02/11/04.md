---
title:  'Të Identifikojmë Bishën: Pjesa 1'
date:   11/06/2024
---

`Lexoni Zbulesa 13:1, 2. Nga del kjo bishë dhe kush i jep autoritet?`

Libri i Zbulesës identifikon dragoin kryesisht me Satanin. Zbulesa 12:3-5 thotë se dragoi u përpoq të shkatërrojë, "që sa u lind", "foshnjën mashkull", që më vonë u "mor nga Zoti në fronin e Tij". Ishte djalli, që përmes Romës pagane, u përpoq të shkatërronte Krishtin (shiko Mat. 2:16-18). Kryearmiku i Perëndisë dhe njeriut punon nëpërmjet institucioneve politike dhe fetare për të arritur qëllimet e tij.

Na thuhet për këtë bishë se, "Dragoi i dha fuqinë e tij, fronin e tij dhe autoritet të madh" (Zb. 13:2). Kjo profeci u përmbush me saktësi qindra vjet më vonë, kur Perandori Romak, Kostandini, shpërnguli kryeqytetin e tij nga Roma në atë që sot njihet si Stambolli, në Turqinë e sotshme. Kjo bëri të kishte një vakum pushteti në fronin e mëparshëm të Cezarit, në qytetin perandorak të Romës. Kështu, Roma pagane i dha bishës fronin e saj, ose kryeqytetin.

Isaac Backus thotë, "Duke e shpërngulur fronin e perandorisë në Kostandinopojë,.... Kostandini i hapi rrugën peshkopit të Romës që të lartësojë veten mbi gjithë njerëzit në tokë, dhe mbi Zotin e Qiellit" - The Infinite Importance of the Obedience of Faith, and of Separation from the World, f. 16 (cituar në Le Roy Edwin Froom, The Prophetic Faith of Our Fathers, vol. 3, f. 213). Sipas Thomas Hobbes, "Papati, nuk është gjë tjetër veçse fantazma e perandorisë së rënë të Romës, që ulet e kurorëzuar mbi varr" - Leviathan (New York: Oxford University Press, 1996), f. 386. Një analizë e kujdesshme tregon se bisha e detit tek Zbulesa 13 është një fuqi apostate fetare, që del nga Roma dhe bëhet sistemi mbarëbotëror i adhurimit (Zb. 13:3, 4). Kjo bishë nuk është një person; është një organizatë fetare që ka zëvendësuar të vërtetën e Fjalës së Perëndisë për të pranuar dekretet e njeriut.

`Lexoni Zbulesa 13:1, 6. Çfarë fjalë kyçe përdoren për të identifikuar bishën?`

Bibla përkufizon blasfeminë tek Gjoni 10:33 dhe Luka 5:21 me dy shembuj: (1) një njeri që pretendon të jetë Zoti, dhe (2) një njeri që pretendon të falë mëkatet. Këto akuza ishin të padrejta, sepse Jezusi është në të vërtetë Zoti dhe prandaj, ka të drejtën të falë mëkatet. Papati Romak ka dy doktrina dalluese që Bibla i quan blasfemi: pretendon se priftërinjë e tij kanë fuqinë të falin mëkatet dhe se papa ka cilësitë e Zotit në tokë.