---
title:  Të Vulosur për Qiellin
date:   17/06/2024
---

Në krizën që po vjen për çështjen e adhurimit, populli besnik i Zotit nuk do të bjerë para presionit të botës(Zb. 14:12). Ata do të vulosen nga Fryma e Shenjtë (Ef. 4:30) dhe nuk mund të tunden. Në kohën e lashtë vulat vërtetonin origjinalitetin e dokumentave zyrtare. Ato ishin shenja të veçanta. Meqenëse konflikti i fundit përqendrohet tek adhurimi dhe autoriteti i Zotit siç zbulohet në ligjin e Tij, atëherë është me vend që ta gjejmë vulën e Zotit të inkorporuar/përfshirë tek ligji i Tij (krahaso Isa. 8:16).

`Lexoni Eksodi 20:8-11. Çfarë elementësh të një vule gjenden tek urdhërimi i Sabatit?`

Këtu kemi tre elementë të një vule origjinale: (1) Emri i atij që i përket, "Zoti Perëndia yt". (2) Titulli i Tij, Ai që "bëri" - Krijuesi. (3) Territori i tij, "qielli dhe toka, deti dhe çdo gjë në të". Një vulë ndonjëherë quhet shenjë në Bibël (Rom. 4:11). Këto dy fjalë përdoren në mënyrë të ndërsjelltë. Si shenja apo vula e Perëndisë në zemër të ligjit të Zotit, Sabati është në qendër të konfliktit të madh mbi çështjen e adhurimit (Ezek. 20:12, 20; Zb. 12:17).

`Krahasoni Zbulesa 7:1-3 dhe Zbulesa 14:1 me Zbulesa 13:16, 17. Ku merret vula e Perëndisë dhe damka e bishës? Pse mendoni sa ka një ndryshim?`

Vula e Perëndisë vendoset në ballë. Balli është simboli i mendjes dhe përfaqëson vendimet e vetëdijshme.

Damka e bishës merret ose në ballë ose në dorë, gjë që tregon se njerëzit binden në mënyrë intelektuale dhe nga zgjedhja e tyre për të pranuar gënjeshtrat e Satanit, ose përndryshe, konformohen/pajtohen me adhurimin e rremë në mënyrë që të mos vriten.

Djalli i urren ata që i binden Perëndisë. Konflikti i madh arrin kulmin kur dragoi (Satani) bën luftë me besimtarët që kanë ngelur, që "mbajnë urdhërimet e Perëndisë dhe kanë besimin e Jezusit" (Zb. 14:12). Ata janë të vendosur në besnikërinë e tyre ndaj Krishtit.

`Pse besnikëria ditë për ditë ndaj Zotit është çelësi për t’u përgatitur për krizat e fundit që po vijnë?`