---
title:  Kë Adhurojmë?
date:   18/06/2024
---

Në ditët e fundit, konflikti i madh do të zhvillohet në një mënyrë dramatike mbi çështjen e adhurimit. A do të adhurojmë Krijuesin, apo do të adhurojmë bishën dhe figurën e saj? Nuk ka anë të mesme. Engjëlli i parë i Zbulesës 14 i nxit njerëzit të " 'adhurojnë Atë që bëri qiellin dhe tokën, detin dhe burimet e ujërave' " (Zb. 14:7). Për të mbështetur më tej thirrjen e qiellit, engjëlli i tretë zbulon pasojën e tmerrshme, nëse ndokush adhuron bishën: "Do të pijë edhe ai nga vera e zemërimit të Perëndisë, që është derdhur e papërzier në kupën e zemërimit të Tij" (Zb. 14:10). Nga ana tjetër, ata që adhurojnë Krijuesin përshkruhen si ata që mbajnë "urdhërimet e Perëndisë dhe kanë besimin e Jezusit" (Zb. 14:12).

Krijimi është baza e adhurimit të vërtetë (Zb. 4:11). Meqenëse Zoti "krijoi gjithë gjërat përmes Jezus Krishtit" (Ef. 3:9), Satani e urren Krijuesin dhe është përpjekur, përmes pushteteve tokësore, të ndryshojë Sabatin, memorialin e Krijimit (Dan. 7:25). Konflikti, që po vjen mbi çështjen e ligjit të Zotit fokusohet tek autoriteti. Nëse Satani mund ta fshijë adhurimin në Sabat, ai mund të deklarojë se autoriteti i tij është më i madh se autoriteti i Zotit. Për ta arritur këtë, Satani do të përpiqet të bindë ose detyrojë gjithë botën që të pranojë një Sabat të fallsifikuar.

Sado e vështirë të jetë që ta shohim këtë të ndodhë tani, siç e kemi vënë re edhe më parë, bota po ndryshon shumë shpejt. Kriza e COVID-19 tregoi se brenda natës, bota jonë u bë një vend tjetër. Megjithëse nuk i dimë gjithë detajet që do të çojnë tek damka e bishës, nuk është e vështirë ta imagjinojmë. Bota është shumë e destabilizuar, dhe me teknologjinë mahnitëse, ajo që na paralajmëron Bibla, mund të ndodhë në fakt shumë më shpejt nga sa mund ta imagjinojmë.

`Lexoni Zbulesa 13:13-17. Çfarë penalitete specifike ngrihen kundër atyre, që nuk marrin damkën e bishës?`

Ata që janë besnikë ndaj Krishtit, ndryshe nga ata që ndjekin bishën dhe figurën e saj, do të përballen me penalitete ekonomike si dhe me kërcënimin për vdekje. Njerëzimi ngelet njësoj siç ka qenë: i korruptuar, i etur për pushtet dhe i dhunshëm. Pavarësisht gjërave që nuk i dimë ende sesi do të zhvillohen ekzaktësisht ngjarjet e fundit, nuk është shumë e vështirë të përfytyrojmë persekutimin e fundit. Megjithëse është shkruar në një kontekst komplet tjetër, këto fjalë tek Gjoni e tregojnë të gjithën. Kur flet për Jezusin, Gjoni shkruan se Ai "nuk kishte nevojë që ndokush të jepte dëshmi për njeriun, sepse Ai e dinte ç'kishte përbrenda njeriut" (Gjoni 2:25).

`Mendoni për korrupsionin e njerëzimit dhe të keqen që njerëzit janë të aftë të bëjnë. Pse kjo tregon sesa e lehtë është të ndodhin ngjarjet e fundit? Gjithashtu, edhe më e rëndësishme, çfarë duhet të na mësojë kjo e vërtetë e trishtë në lidhje me ruajtjen e zemrave tona?`