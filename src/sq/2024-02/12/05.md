---
title:  Shiu i Parë dhe i Fundit
date:   19/06/2024
---

`Lexoni Joeli 2:21-24 dhe Veprat 2:1-4, 41-47. Çfarë parashikimi u përmbush në shekullin e parë? Çfarë impakti kishte?`

Derdhja e Frymës së Shenjtë në ditën e Rëshajave filloi fuqishëm në kishën e Krishterë. Tre mijë u konvertuan në një ditë. Në Veprat shkruhet për mrekulli pas mrekullie të transformimit nga hiri i Zotit: "shumë nga ata që ua kishin dëgjuar fjalën besuan; dhe numri i burrave u bë rreth pesë mijë" (Veprat 4:4). Vetëm 120 besimtarë u mblodhën të luten, por lutja sillte ndryshimin dramatik. Shumë shpejt kishës iu shtuan mijëra besimtarë. Edhe "një numër i madh priftërinjsh i bindej besimit" (Veprat 6:7). Po, madje dhe shumë priftërinj u bënë ndjekës të Jezusit.

Kur dishepujt u persekutuan ashpër në Jeruzalem, ata "shkuan kudo që të predikojnë fjalën" (Veprat 8:4). U mbollën kisha kudo në gjithë Judenë, Samarinë dhe Galilenë (shiko Veprat 9:31). Mbas konvertimit, apostulli Pal shpalli Krishtin në gjithë botën Mesdhetare. Në Selanik, disa Judenj që e kundërshtonin ungjillin u shprehën kështu: " 'Ata që e kanë bërë rrëmujë botën, kanë ardhur edhe këtu' " (Veprat 17:6). Çfarë dëshmi e fuqishme në lidhje me atë që mund të arrinte kisha në fillimet e saj. Përmes fuqisë nga Fryma e Shenjtë, dishepujt arritën në një kohë të shkurtër botën e njohur në atë kohë. Parashikimi i Joelit për shiun e parë u përmbush në ditën e Rrëshajave, por shiu i fundit do të bjerë me një fuqi edhe më të madhe në të korrën e fundit në tokë.

`Lexoni Zakaria 4:6, Zakaria 10:1; Hosea 6:3, dhe Jakobi 5:7, 8. Sipas këtyre vargjeve, si do të përfundohet puna e Zotit në tokë?`

Termat, shiu "i parë" dhe "i fundit" janë marrë nga cikli i korrjes në Izrael. Shiu i parë binte gjatë vjeshtës për të çelur farën. Shiu i dytë binte gjatë pranverës për të rritur të korrat. Kjo përshkruan punën e Frymës së Shenjtë për të shpallur ungjillin. "Teksa 'shiu i parë' u dha, në derdhjen e Frymës së Shenjtë gjatë hapjes së ungjillit, për të bërë mbjelljen e farave të çmuara, ashtu dhe 'shiu i dytë' do të bjerë në përfundimin e ungjillit për të pjekur të korrat" - Ellen G. White, Konflikti i Madh, f. 611, 612.