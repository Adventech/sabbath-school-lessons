---
title:  Thirrja me Zë të Lartë
date:   20/06/2024
---

`Lexoni Zbulesa 18:1-4, Habakuku 2:14, dhe Mateu 24:14. Çfarë na thonë këto vargje sesi do të përfundohet puna e Zotit në tokë?`

Engjëlli, që lajmëron rënien e Babilonisë ka "autoritet të madh". Ashtu si engjëjt tek Zbulesa 14, ky engjëll përfaqëson lajmëtarët njerëzorë. Ky engjëll zbulon lavdinë e Perëndisë kaq fort sa ndriçon gjithë tokën. Fjala Greke për autoritet ose pushtet në Dhiatën e Re është fjala eksousia. Shpesh i referohet triumfit të Krishtit mbi principatat dhe fuqitë e ferrit. Jezusi e përdor këtë fjalë në Ungjillin e Mateut në harmoni me dërgimin e dishepujve të Tij. Tek Mateu 10:1 Jezusi u jep dishepujve të Tij autoritet mbi principatat dhe fuqitë e ferrit. Ai i dërgon me fuqinë hyjnore që të jenë fitimtarë në betejën midis së mirës dhe së keqes. Tek Mateu 28, i dërgon sërish me " 'gjithë autoritetin...në qiell dhe në tokë'", që të " 'shkojnë dhe të bëjnë dishepuj nga të gjithë kombet' " (Mat. 28:18, 19).

Të mbushur me fuqinë e Frymës së Shenjtë, duke shkuar me autoritetin e Krishtit të gjallë, që me jetën dhe vdekjen e Tij triumfoi mbi principatat dhe fuqitë e ferrit, kisha e Dhiatës së Re ndriçoi tokën me lavdinë e Perëndisë. Mbas pak vitesh, dishepujt shpallën ungjillin në botën e njohur të asaj kohe (Kol. 1:23).

Në kohët e fundit, Fryma e Shenjtë do të derdhet me një fuqi të paparë më parë, dhe ungjilli do të shpërndahet me shpejtësi në gjithë skajet e dheut. Mijëra do të konvertohen në një ditë dhe hiri i Zotit, dhe e vërteta do të ndikojnë mbi gjithë planetin. Në këtë mënyrë bota do të paralajmërohet dhe, ungjilli dhe shpresa që ofron, do të shpërndahen në mbarë botën.

"Puna e madhe e ungjillit nuk do të mbyllet me më pak manifestim të fuqisë së Perëndisë nga sa u hap. Profecitë, që u mbushën në derdhjen e shiut të parë gjatë hapjes së ungjillit do të mbushen sërish gjatë mbylljes në shiun e dytë...

"Shërbëtorë të Perëndisë, me fytyrën e shndritur nga shenjtërimi, do të shkojnë nga vendi në vend për të shpallur mesazhin nga qielli. Me mijëra zëra, në gjithë tokën, do të jepet paralajmërimi. Mrekullitë do të bëhen, të sëmurët do të shërohen, dhe shenja dhe çudi do të ndjekin besimtarët" - Ellen G. White, Konflikti i Madh, f. 611, 612.

`Çfarë e pengon derdhjen e fuqishme të Frymës së Shenjtë në shiun e fundit dhe thirrjen me zë të lartë? Sado i vogël të jetë roli ynë si individë, çfarë roli mund të përmbushim, duke qenë të hapur për të marrë dhe për t’u mbushur me Frymën e Shenjtë?`