---
title:  Besnikëri ndaj Zotit dhe Fjalës së Tij
date:   16/06/2024
---

`Lexoni Fjalët e Urta 23:23, Gjoni 8:32, dhe Gjoni 17:17. Cila është tema kryesore që gjendet në këto vargje?`

Përgjatë epokave, konflikti i madh ka qenë një betejë midis së vërtetës dhe gabimit. Satani është një gënjeshtar dhe ati i gënjeshtrave (Gjoni 8:44). Jezusi është autori i gjithë së vërtetës. Ai deklaroi, " 'Unë jam rruga, e vërteta dhe jeta' " (Gjoni 14:6). E vërteta që na çliron nga mashtrimet e Satanit gjendet në Fjalën e Perëndisë. Bibla demaskon strategjinë e Satanit dhe zbulon planet e Zotit. Shkrimet janë një llambë në këmbët tona (Ps. 119:105). Psalmisti deklaron, "Zbulimi i fjalëve të Tua ndriçon dhe u jep mendje njerëzve të thjeshtë" (Ps. 119:130). Pastaj shton, "Shuma e fjalës Tënde është e vërteta" (Ps. 119:160).

`Lexoni 2 Pjetri 1:16-21. Çfarë sigurie jep apostulli në lidhje me profecinë? Çfarë ilustrime përdor për të treguar rëndësinë e Fjalës profetike të Perëndisë?`

Nuk kemi shkuar mbas "përrallave të sajuara me mjeshtëri". Profecitë e Fjalës së Perëndisë ndriçojnë rrugën përpara. Ato na ndihmojnë të dallojmë të vërtetën nga gabimi. Pa Biblën, do të ngelemi pre e opinioneve njerëzore dhe mund të mashtrohemi lehtësisht. "Populli i Zotit drejtohet tek Shkrimet për të gjetur mbrojtje kundër influencës së mësuesve të rremë dhe fuqisë mashtruese të frymërave të errësirës. Satani përdor çdo mjet të mundshëm për të ndaluar njerëzit që të njohin Biblën; sepse fjalët e saj të qarta zbulojnë mashtrimet e tij... Mashtrimi i madh i fundit është para nesh. Antikrishti do të bëjë mrekulli para syve tanë. Ky mashtrim do të jetë kaq i ngjashëm me të vërtetën sa do të jetë e pamundur ta dallosh pa Shkrimet e Shenjta... Vetëm ata, që e kanë forcuar mendjen me të vërtetën e Biblës do të mund të qëndrojnë në konfliktin e madh të fundit. Çdo shpirt njeriu do të përballet me provën: T'i bindem Perëndisë apo njeriut? Ora vendimtare është afër. A janë vendosur fort këmbët tona mbi shkëmbin e fjalës së pandryshueshme të Perëndisë? A jemi përgatitur të qëndrojmë fort për të ruajtur urdhërimet e Perëndisë dhe besimin e Jezusit?" - Ellen G. White, Konflikti i Madh, f. 593, 594.

`Konsiderojini pyetjet në citatin më lart. Çfarë do të na mundësojë që t'i bëjmë ballë krizës së fundit? Çfarë na shpërqendron nga studimi i Fjalës së Zotit? Si mund të kompromentojmë të vërtetën për shkak të kënaqësive personale?`