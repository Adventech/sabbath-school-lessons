---
title:  'Bindja: Fryti i Besimit'
date:   02/05/2024
---

`Lexoni Romakët 3:27–31; Romakët 6:15–18; dhe Romakët 8:1, 2. Çfarë na mësojnë këto vargje për shpëtimin vetëm me anë të drejtësisë së Krishtit?`

Një erë e re po vinte në kishën e Krishterë në ditët e Lutherit. Dhjetëra mijëra njerëz u mësuan të mos shihnin tek vetja e tyre mëkatare, por të shihnin drejt Jezusit. Pa dyshim këta njerëz, kur shihnin veten dhe sesi ishin, shihnin vetëm gjëra që i dekurajonin. E cili besimtar nuk ka të njëjtën ndjenjë sot? Prandaj na duhet të shohim drejt Jezusit.

Hiri i Zotit na ndryshon. Një ditë, John Wesley mori pjesë në një takim Moravian në Londër. Wesley u mahnit kur dëgjoi të lexohej prezantimi i Lutherit për letrën e Romakëve. Për herë të parë në jetën e tij filloi të kuptojë ungjillin. Diçka e nxiste përbrenda, dhe ndjeu një tërheqje të fortë drejt Krishtit që kishte dhënë jetën e Tij për të. Ai tha, "Ndjeva se besoja tek Krishti, vetëm tek Krishti për shpëtimin: dhe m’u dha një siguri, se Ai kishte hequr mëkatet e mia, po të miat, dhe më kishte shpëtuar nga ligji i mëkatit dhe vdekjes" - John Whitehead, The Life of Rev. John Wesley, M.A. (London: Stephen Couchman, 1793), f. 331.

`Lexoni 1 Pjetrit 2:2, 2 Pjetrit 3:18, Kolosianët 1:10, dhe Efesianët 4:18–24. Çfarë të vërtetash jetësore zbulojnë këto vargje në lidhje me jetën e Krishterë?`

Reformatorët vazhdimisht studionin Fjalën për të zbuluar të vërteta të tjera. Të pakënaqur me status quo, dhe as me eksperiencën fetare që nuk rritej, ishin gjithmonë duke kërkuar të njihnin më mirë Krishtin. Shumë të Krishterë që besonin në Bibël gjatë Mesjetës paguan një çmim shumë të lartë për këtë përkushtim. Ata u torturuan, burgosën, internuan, dhe u ekzekutuan. Pasuritë e tyre u konfiskuan, shtëpitë e tyre u dogjën, tokat e tyre u rrëmbyen dhe familjet e tyre u persekutuan. Kur u dëbuan nga shtëpitë e tyre, kërkuan një qytet "ndërtuesi i të cilit ishte Zoti" (Heb. 11:10). Kur u torturuan, bekuan torturuesit e tyre, dhe kur u hodhën në qelitë e errëta, kërkuan premtimet e Perëndisë për një të nesërme më të shndritshme. Megjithëse trupat e tyre u burgosën, ata ishin të lirë - të lirë në Krishtin, të lirë në të vërtetat e Fjalës së Tij, të lirë në shpresën e kthimit të Tij të afërt.

`Kur shihni veten, çfarë shprese për shpëtimin keni?`