---
title:  Të Ndriçuar nga Fryma
date:   30/04/2024
---

Një ditë teksa studionte në bibliotekën e Universitetit, Martin Luther arriti në një pikë kthese në jetën e tij. Ai zbuloi një kopje të Biblës në Latinisht. Nuk e dinte më parë se ekzistonte një libër i tillë. Me gëzim, lexoi kapitull mbas kapitulli, varg mbas vargu. U mahnit me qartësinë dhe fuqinë e Fjalës së Perëndisë. Teksa shfletoi faqet e saj, Fryma e Shenjtë i ndriçoi mendjen. Ndjeu udhëheqjen e Frymës së Shenjtë teksa të vërtetat që ishin errësuar nga traditat zbuloheshin në faqet e Shkrimit të Shenjtë. Kur përshkruan eksperiencën e tij të parë me Biblën, ai thotë, "Ah sikur Zotit të më jepte një libër të tillë!"

**Çfarë parimesh mund të marrim nga vargjet në vijim në lidhje me mënyrën sesi duhet ta interpretojmë Biblën?**

`Gjoni 14:25, 26`

`Gjoni 16:13–15`

`2 Pjet. 1:20, 21`

Ajo që është kaq e fuqishme në këto vargje është siguria se, e njëjta Frymë e Shenjtë që frymëzoi shkrimtarët e Biblës na udhëzon edhe ne teksa lexojmë Shkrimin. Ai është interpretuesi hyjnor i së vërtetës hyjnore. Fatkeqësisht, shumë të Krishterë sot e nënvlerësojnë elementin e mbinatyrshëm në Bibël dhe ekzagjerojnë elementin njerëzor. Meqenëse Satani nuk na e heq dot më Biblën, bën gjënë tjetër: e zhvesh nga karakteri i saj i mbinatyrshëm, duke e bërë thjesht një libër letrar, apo më keq, një vegël shtypëse të fesë për të kontrolluar masat.

Reformatorët e panë qartë se Fryma e Shenjtë - jo priftërinjtë, murgjërit, apo papët - është interpretuesi i pagabueshëm i Shkrimeve. Ka një korrespondencë interesante midis John Knox, Reformator në Skoci, dhe Marisë, Mbretëresha e Skocisë. "Thotë Maria: 'Ti e interpreton Shkrimin në një mënyrë, dhe ata [mësuesit Katolikë në Romë] e interpretojnë në një mënyrë tjetër, kë duhet të besoj, dhe kush mund të gjykojë'? 'Ti duhet t'i besosh Zotit, që flet hapur fjalën e Tij', iu përgjigj Reformatori; 'dhe përveç asaj që të mëson fjala, nuk duhet të besosh as njërin as tjetrin. Fjala e Zotit është e qartë në vetvete; dhe, nëse del ndonjë paqartësi në ndonjë vend, Fryma e Shenjtë, që nuk e kundërshton kurrë Veten, do e shpjegojë këtë edhe më qartë, në mënyrë që të mos ngelet asnjë dyshim dhe asnjë injorancë' " - David Laing, The Collected Works of John Knox, vol. 2, f. 281, 284, cituar nga Ellen G. White, Konflikti i Madh, f. 251.