---
title:  Vetëm Krishti... Vetëm Hiri
date:   01/05/2024
---

`Lexoni Efesianët 2:8, 9; Romakët 3:23, 24; Romakët 6:23; dhe Romakët 5:8–10. Çfarë na mësojnë këto vargje për planin e shpëtimit?`

Zoti ka siguruar shpëtimin si një dhuratë. Fryma e Tij e Shenjtë na drejton të pranojmë me anë të besimit se Krishti e ka siguruar falas përmes vdekjes së Tij në kryqin e Kalvarit. Jezusi, Biri i shenjtë i Perëndisë, dha jetën e Tij të përsosur për të shlyer mëkatet tona.

Drejtësia hyjnore kërkon bindje të përsosur. Jeta e përsosur e Krishtit qëndron në vend të jetëve tona të papërsosura. Ligji hyjnor që kemi thyer na dënon me vdekje të përjetshme. Bibla është e qartë. Nga zgjedhjet tona mëkatare kemi "rënë" nga ideali i Zotit për jetët tona. Kemi mëkatuar. Në vetvete nuk mund të përmbushim kërkesat e drejta të një Zoti të shenjtë. Si rezultat, meritojmë vdekjen e përjetshme. Por, ka lajme të mira. Apostulli Pal na siguron, "Sepse paga e mëkatit është vdekja, por dhuntia e Perëndisë është jeta e përjetshme në Jezu Krishtin, Zotin tonë" (Rom. 6:23). Është një dhunti që nuk e meritojmë; nëse do ishte për shkak të veprave, do e meritonim, dhe nëse ka një të vërtetë që shkëlqen fort nga ungjilli, është se nuk e fitojmë dot shpëtimin.

Martin Luther dhe Reformatorët Protestantë zbuluan Krishtin dhe vetëm Krishtin si burim të shpëtimit të tyre. Ishte më pas që Lutheri filloi të predikojë mesazhin e hirit shpëtues të Krishtit. Turma u mblodhën për të dëgjuar këto mesazhe jetë-ndryshuese. Fjalët e tij ishin si uji i ftohtë në shkretëtirën e jetëve të tyre. Njerëzit ishin prangosur nga traditat e kishës së mesjetës dhe rituale, që nuk jepnin jetë shpirtërore. Mesazhi biblik i Lutherit preku zemrat dhe jetët që ndryshuan.

Teksa Luther lexonte Dhiatën e Re, u mahnit me mirësinë e Perëndisë. U mahnit me dëshirën e Zotit për të shpëtuar gjithë njerëzimin. Pikëpamjet populiste të mësuara nga drejtuesit e kishës në atë kohë ishin se shpëtimi ishte pjesërisht punë e njerëzve dhe pjesërisht punë e Zotit. Lutheri zbuloi se vdekja e Krishtit në kryq ishte e mjaftueshme për gjithë njerëzimin.

"Krishti u trajtua ashtu siç e meritojmë ne, në mënyrë që ne të trajtohemi ashtu siç e meriton Ai. Ai u dënua për mëkatet tona, në të cilat nuk kishte asnjë pjesë, në mënyrë që ne të shfajësohemi në drejtësinë e Tij, në të cilën nuk kemi asnjë pjesë. Ai vuajti vdekjen që ishte e jona, në mënyrë që ne të marrim jetën që ishte e Tij" - Ellen G. White, Dëshira e Kohërave, f. 25.

Çfarë përmbledhje e fuqishme dhe e mrekullueshme e ungjillit, që mund të shfajësohemi nga një drejtësi "në të cilën nuk kemi pjesë". Çfarë premtimi!

`Nëse shpëtimi është vepër e Perëndisë në Krishtin, çfarë roli luajnë veprat tona të mira në jetën e Krishterë? Si mund të konfirmojmë rëndësinë e veprave të mira në eksperiencën tonë pa i bërë ato themelin e shpresës sonë?`