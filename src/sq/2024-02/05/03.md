---
title:  Të Pasosh Fjalën e Zotit
date:   29/04/2024
---

`Lexoni 2 Korintasve 4:1–6 dhe 2 Korintasve 2:14. Çfarë na tregojnë këto vargje për konfidencën/besimin e Palit, pavarësisht sfidave me të cilat u përball gjatë shpalljes së të vërtetës në Fjalën e Perëndisë?`

Apostulli Pal u përball me ngjarje të vështira në punën e tij për të shpërndarë ungjillin; megjithatë, kishte besimin se Fjala e Zotit do të fitonte në fund, "sepse", siç thotë, "nuk kemi asnjë forcë kundër së vërtetës, por vetëm pro së vërtetës" (2 Kor. 13:8).

Reformatorët u përballën me sfida të ngjashme; megjithatë, me anë të besimit qëndruan besnikë në Fjalën e Perëndisë. Një shembull kurajo përballë gjithë gjasave është William Tyndale. Dëshira e madhe e Tyndale ishte që të siguronte një përkthim të saktë dhe të lexueshëm të Biblës në Angli. Ai u përkushtua për të përkthyer Biblën nga gjuhët origjinale dhe të korrigjonte disa nga gabimet në përkthimin e Wycliffe afërsisht 140 vjet më parë. Në fund, edhe Tyndale u arrestua dhe u gjykua. Shumë prej përkthimeve të tij të Biblës, që u botuan në Worms, Gjermani, u dogjën publikisht. Gjyqi i tij ndodhi në Belgjikë në vitin 1536. Ai u dënua me akuzën për herezi dhe u dënua me djegie. Ekzekutuesit e tij e mbytën teksa e lidhën në turrën e druve dhe pastaj dogjën trupin e tij. Fjalët e tij të fundit u shqiptuan me zell dhe zë të larte teksa tha, "Zot, hap sytë e Mbretit të Anglisë". Zoti në mënyrë të mrekullueshme iu përgjigj lutjes së Tyndale.

Brenda katër viteve nga vdekja e tij, u botuan katër përkthime të Biblës në anglisht. Në vitin 1611, u botua përkthimi King James Version i Biblës, dhe kryesisht përkthimi bazohej mbi punën e Tyndale. 54 akademikët, që nxorën këtë vepër u mbështetën fort në përkthimet e mëparshme të Tyndale. Mund të përllogaritet se 76 përqind e Dhiatës së Vjetër dhe 83 përqind e Dhiatës së Re në King James Bible të vitit 1611 ishte përkthimi i Tyndale. Në vitin 2011 King James Version festoi përvjetorin e 400, duke kaluar rekordin e një miliard Biblave të botuara. King James Version ka ndikuar jetën e dhjetra milionave njerëzve në botë. Sakrifica e William Tyndale ia vlejti.

Pavarësisht sesa e vështirë mund të duket apo sa sfiduese mund të jenë rrethanat, Tyndale dhe kolegët e tij që besonin në Bibël, besuan se Zoti po vepronte në çdo gjë sipas vullnetit të Tij. Jeta e Tyndale bëri ndryshimin në përjetësi.

`Lexoni Danieli 12:3 dhe Zbulesa 14:13. Si aplikohen këto tekste në jetën e Tyndale? Tani mendoni për jetën tuaj dhe ndikimin tuaj tek të tjerët. Çfarë inkurajimi iu japin këto vargje në lidhje me mundësinë për të ndikuar në përjetësi tek të tjerët?`