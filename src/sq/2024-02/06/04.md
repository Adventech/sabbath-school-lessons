---
title:  Dy Dëshmitarët Vriten
date:   07/05/2024
---

`Lexoni Zbulesa 11:7-9. Duke mbajtur mend se gjuha e përdorur këtu është simbolike, çfarë parashikojnë këto vargje në lidhje me atë që do të ndodhë me dy dëshmitarët e Zotit, Dhiatën e Vjetër dhe të Re?`

Në vitin 538, Perandoria Romake pagane kishte rënë. Justiniani, perandori i Romës në Lindje, i dorëzoi Papa Vigiliusit autoritetin civil, politik dhe fetar. Periudha e gjatë e dominimit të kishës mesjetare filloi. Vazhdoi deri në vitin 1798. Gjenerali Francez, Berthier, me urdhër të Napoleonit, marshoi i papenguar drejt Romës në 10 Shkurt 1798. Papa Pius VI u zu rob dhe u soll në Francë, ku dhe vdiq. Kjo datë shënon fundin e parashikuar nga profecia të autoritetit sekular të kishës Romake, fundin e 1 260 ditëve ose viteve siç përshkruhej tek Danieli dhe Zbulesa (shikoni studimin e ditës së djeshme).

Çfarë manifestimi i fuqishëm i së vërtetës në profecinë biblike! Danieli, që shkroi 500 vjet para Krishtit, e parashikoi me shumë saktësi këto ngjarje që ndodhën mbi 2 300 vite më vonë. Pra, mund të kemi vërtet besim në profecitë e dhëna në Bibël.

Ndërkohë, gjatë gjithë kësaj kohe, e vërteta e ungjillit u mbajt gjallë nga dy dëshmitarët e Fjalës. Por kishte sfida edhe më të mëdha, që kërcënonin të vërtetën biblike. Bisha që ngjitej nga humnera (Satani) bëri luftë kundër Shkrimeve. Ai filloi një sulm të ri kundër autoritetit të Biblës përmes Revolucionit Francez që filloi në vitin 1789.

Gjatë Revolucionit Francez, qeveria vendosi zyrtarisht Kultin e Arsyes si një fe ateiste të sponsorizuar nga shteti, me qëllim që të zëvendësonte Krishterimin. Festivali i Arsyes u zhvillua në gjithë kombin në 10 Nëntor 1793. Kishat në gjithë Francën u kthyen në Tempuj të Arsyes, dhe një grua e gjallë u kurorëzua si Perëndesha e Arsyes. Biblat u dogjën nëpër rrugë. Zoti u deklarua sikur nuk ekzistonte, dhe vdekja u deklarua si një gjumë i përjetshëm. Satani punoi përmes këtyre njerëzve të paperëndishëm për të vrarë dy dëshmitarët e Zotit. Trupat e tyre të vdekur do "të shtriheshin" nëpër rrugët e qytetit të madh, që shpirtërisht quhen Sodoma dhe Egjipti, atje ku u kryqëzua Zoti ynë" (Zb. 11:8).

Egjipti ishte një kulturë me shumë perëndi, që mohonte Perëndinë e vërtetë (shiko Eksodi 5:2). Sodoma përfaqësonte një imoralitet të madh. Gjatë Revolucionit Francez, dy dëshmitarët e Zotit - Dhiata e Vjetër dhe e Re - dergjeshin të vdekura për shkak të ateizmit dhe imoralitetit, që u shfaq teksa vetëpërmbajtja humbi gjatë revolucionit dhe gjakderdhjes.

Zbulesa 11:9 thotë se trupat e dy dëshmitarëve të Perëndisë do të ngeleshin pa varr për "tri ditë e gjysmë", dmth "ditë" profetike, që përfaqësojnë tre vjet e gjysmë në të vërtetë. Ateizmi arriti kulmin në Revolucionin Francez, të paktën për tre vjet e gjysmë. Kjo periudhë u zgjat nga 26 Nëntor 1793, kur doli një dekret në Paris për ndalimin e fesë, deri në 17 Qershor 1797, kur qeveria Franceze i hoqi ligjet ndaluese për fenë.