---
title:  E Vërteta Fitimtare
date:   09/05/2024
---

Pavarësisht sulmeve të armikut, puna e Zotit në tokë do të arrijë një kulm të lavdishëm. Ungjilli do t'i predikohet "çdo kombi, çdo gjuhe, dhe çdo populli" (Zb. 14:6). Konflikti i madh midis Krishtit dhe Satanit do të përfundojë, ku Krishti i mund plotësisht fuqitë e ferrit. Mbretëria e Zotit do të fitojë ndaj së keqes, dhe mëkati do të fshihet përgjithmonë nga universi. Zbulesa 11 fillon me përpjekjen e Satanit përmes Revolucionit Francez që të shkatërrojë besimin e Krishterë dhe të zhdukë besimin në Perëndi, por kapitulli përfundon me fitoren e mbretërisë së Perëndisë mbi principatat dhe fuqitë e së keqes. U jep inkurajim të gjithëve, që shkojnë përmes sprovave të zjarrta për shkak të Krishtit dhe të vërtetës së Tij.

`Lexoni Zbulesa 11:15-18. Sipas këtyre vargjeve, çfarë ngjarje ndodhin në fund të kohës kur bien shtatë trumpetat?`

Mbretëritë e kësaj bote u bënë mbretëri të Zotit tonë. Krishti është fitimtar. E keqja është mposhtur. Jezusi fiton dhe Satani humbet. Drejtësia triumfon. E vërteta mbretëron. Do ishte mirë nëse ndjekim udhëzimet: "Çfarëdo që ngrihet mbi autoritetin e njeriut do të bjerë; por ajo që themelohet mbi shkëmbin e fjalës së pandryshueshme të Perëndisë do të qëndrojë përjetë" - Ellen G. White, Konflikti i Madh, f. 288.

`Lexoni Zbulesa 11:19. Çfarë pa Gjoni që ishte hapur në qiell? Dhe çfarë pa teksa shikonte drejt qiellit?`

Tempulli i Perëndisë në qiell u hap që të shikonte Gjoni. Teksa vështronte Vendin Shumë të Shenjtë, pa arkën e besëlidhjes. Në shenjtëroren e Dhiatës së Vjetër, që ishte një model sipas origjinales në qiell, prezenca e lavdishme e Perëndisë shfaqej midis dy figurave engjëllore, që gjendeshin në krye të arkës së besëlidhjes. Brenda arkës ishte ligji i Zotit. Megjithëse shpëtohemi me anë të hirit vetëm përmes besimit, bindja ndaj ligjit të Zotit tregon nëse besimi ynë është i vërtetë. Ligji i Zotit është baza e standardit të gjykimit (Jakobi 2:12). Ky fakt bëhet veçanërisht i rëndësishëm dhe domethënës në kohët e fundit (shiko Zb. 12:17; Zb. 14:12).

`Si na flet sot kontrasti i qartë midis paperëndishmërisë së Revolucionit Francez dhe kulmit të lavdishëm të përshkruar tek Zbulesa 11?`