---
title:  Dy Dëshmitarët
date:   04/05/2024
---

### Lexoni për studimin e kësaj jave
Zb. 11:3–6; Zak. 4:14; Zb. 12:5, 6, 14, 15; Dan. 7:25; Isa. 54:17; Ps. 119:89; Zb. 11:15–18.

> <p>Vargu Përmendësh</p>
> "Bari thahet, lulja fishket, por fjala e Perëndisë tonë mbetet përjetë" (Isaia 40:8).

Përgjatë shekujve, Fjala e Perëndisë gjithashtu është ndarë, dyshuar, dhe injoruar. Është mbyllur nëpër manastire, është djegur në sheshe publike. Besimtarët e saj janë përqeshur, tallur, burgosur, madje dhe martirizuar. Por në gjithë këto, Fjala e Zotit ka mbijetuar.

Kisha e mesjetës persekutoi të Krishterët besnikë, që besojnë në Bibël. Megjithatë, Fjala e Zotit ndriçoi errësirën. Shtypja dhe persekutimi nuk e ndalën shpalljen e Fjalës së Perëndisë. Teksa përkthyesi i Biblës në Anglisht, William Tyndale, u gjykua për besimin e tij, iu kërkua të tregonte se kush e kishte ndihmuar më shumë për shpërndarjen e Fjalës së Perëndisë. Ai u mendua për një çast dhe u përgjigj: "Peshkopi i Durhamit". Gjyqtarët u befasuan.

Tyndale shpjegoi se në një rast, peshkopi bleu një sasi të përkthimit të tij të Biblës në Anglisht, dhe e dogji në publik. Ajo që nuk ia priste mendja peshkopit, ishte se kjo e ndihmoi shumë kauzën e së vërtetës. Ai kishte blerë Biblat me një çmim më të lartë se zakonisht. Me një blerje kaq të madhe Tyndale kishte mundësi të botonte më shumë Bibla të tjera nga ato që u dogjën. E vërteta e hedhur në pluhur do të ngrihej sërish e sërish që të shkëlqejë me gjithë shkëlqimin e vet.

Këtë javë, do të eksplorojmë sulmin më të keq ndaj Shkrimeve dhe besimit të Krishterë. Gjatë Revolucionit Francez, gjaku mbuloi rrugët e Francës. Gijotina u instalua në sheshet publike të Parisit, dhe mijëra njerëz u vranë. Ateizmi u bë fe zyrtare. Megjithatë, dëshmia e Fjalës së Perëndisë nuk mund të heshtte.

_*Studioni mësimin e kësaj jave bazuar në kapitujt 12-17 te Konflikti i Madh, për t’u përgatitur për Sabatin, 11 Maj._