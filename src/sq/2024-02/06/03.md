---
title:  Periudhat Kohore Profetike
date:   06/05/2024
---

`Krahasoni Zbulesa 11:3 dhe Zbulesa 12:5, 6, 14, 15 me Danielin 7:25. Çfarë ngjashmërish shikoni në këto periudha profetike?`

Dy dëshmitarët " 'do të profetizojnë një mijë e dyqind e gjashtëdhjetë ditë, të veshur me thasë' " (Zb. 11:3). Kjo është e njëjta periudhë kohore si dyzet e dy muajt gjatë të cilëve "Johebrenjtë, (ata që kundërshtojnë të vërtetën e Zotit) do të shkelin qytetin e shenjtë (Zb. 11:2). Armiqtë e Zotit shkelin me këmbë të vërtetën e Perëndisë për 1 260 ditë (42 x 30 = 1 260, ku çdo ditë simbolizon një vit në profecinë apokaliptike), dhe dy dëshmitarët e Zotit, Dhiata e Vjetër dhe e Re, profetizojnë kundër tyre gjatë së njëjtës kohë.

Siç edhe e kemi parë (shikoni mësimin 4), Danieli 7:25 thotë se briri i vogël, që do të dalë nga copëzimi i Perandorisë Romake do të përndjekë popullin e Perëndisë " 'për një farë kohe, disa kohë dhe për gjysmën e një kohe' " . Një "kohë" është një vit (360 ditë). Prandaj, tri kohë e gjysmë janë 1 260 ditë.

Zbulesa 12:6 flet për 1 260 ditë persekutimi të popullit të Perëndisë. Zbulesa 12:14 flet për një kohë, disa kohë dhe gjysmë kohe. Zbulesa 13:5 flet për 42 muaj. Shohim se 42 muaj dhe 1 260 ditë përmenden tek Zbulesa 11:2, 3. Gjithë këto profeci përshkruajnë aspekte të ndryshme të së njëjtës periudhë kohore.

Kur autoriteti i Shkrimeve neglizhohet, dalin autoritete të tjera (njerëzore). Kjo shpesh çon drejt përndjekjes së atyre, që ruajnë Fjalën e Perëndisë, gjë e cila ndodhi gjatë kohës së dominimit papal nga viti 538 deri në vitin 1798, atëherë kur kisha e mesjetës ra në një errësirë të thellë shpirtërore. Dekretet e njerëzve zëvendësuan urdhërimet e Perëndisë. Traditat njerëzore mbuluan thjeshtësinë e ungjillit. Kisha e Romës u bashkua me fuqitë sekulare për të shtrirë autoritetin e saj mbi gjithë Evropën.

Gjatë këtyre 1 260 viteve, Fjala e Perëndisë - dy dëshmitarët e Tij - ishin veshur me thasë. Të vërtetat e tyre ishin të fshehura nën një grumbull të madh traditash dhe ritualesh. Këta dy dëshmitarë vazhduan të profetizonin; Bibla ende fliste. Pavarësisht errësirës shpirtërore, Fjala e Zotit mbijetoi. Kishte nga ata që e shijonin atë dhe jetonin sipas urdhërimeve të saj. Por, ndryshe nga masat në Evropë, këta ishin të pakët. Valdensët, John Huss, Jerome, Martin Luther, Ulrich Zwingli, John Calvin, John dhe Charles Wesley, dhe shumë Reformatorë të tjerë ishin besnikë ndaj Fjalës së Zotit me aq sa e kuptonin.

`Cilat janë disa nga mësimet sot, që mbahen nga shumë të Krishterë dhe, që bazohen tek traditat në vend të Fjalës së Perëndisë?`