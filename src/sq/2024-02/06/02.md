---
title:  Dy Dëshmitarët
date:   05/05/2024
---

`Lexoni Zbulesa 11:3-6. Listoni pesë cilësi të dy dëshmitarëve që gjeni në këto pasazhe.`

Tek Zakaria 4, profeti pa dy degë ulliri në secilën anë të shandanit - e njëjta figurë që gjejmë tek Zbulesa 11. Zakarias i tregohet se çfarë përfaqëson kjo. " 'Këta janë dy të vajosurit, që rrinë afër Zotit të të gjithë dheut'" (Zakaria 4:14). Pema e ullirit furnizon shandanin me vaj në mënyrë që të vazhdojë të ndriçojë. Ne kujtohemi për atë që shkroi psalmisti: "Fjala jote është një llambë në këmbët e mia dhe një dritë në rrugën time" (Ps. 119:105). Vaji përfaqëson Frymën e Shenjtë (Zak. 4:2, 6). Vegimi i Gjonit tek Zbulesa 11 përshkruan Fjalën e Perëndisë, që shpallet me fuqinë e Frymës së Shenjtë për të ndriçuar botën.

Këta dy dëshmitarë mund të profetizojnë dhe të bëjnë që shiu të mos bjerë për aq kohë sa parashikojnë. Ata mund ta kthejnë ujin në gjak dhe të godasin tokën me plagë. Me anë të fjalës së Zotit, Elia tha se nuk do bjerë shi në Izrael, dhe si përgjigje e lutjes së tij, nuk pati shi për tre vjet e gjysëm (shiko Jakobi 5:17). Pastaj iu lut Zotit, dhe shiu u kthye mbasi profetët e rremë të Baalit nuk i jepnin dot fund thatësirës (1 Mbretërve 17, 18). Moisiu, përmes Fjalës së Perëndisë, solli plagë të ndryshme mbi Egjiptasit, përfshi kthimin e ujit në gjak, sepse Faraoni refuzoi të linte të lirë popullin e Zotit (Eksodi 7).

Ata që përpiqen të dëmtojnë Shkrimet do të konsumohen nga zjarri, që del nga goja e tyre. Zoti thotë, " 'Duke qenë se keni folur në këtë mënyrë, Unë do t'i bëj fjalët e Mia si zjarr në gojën tënde, dhe këtë popull si dru, që ai do të përpijë' " (Jer. 5:14). Fjala e Perëndisë shpall gjykim mbi gjithë ata që e refuzojnë. Fjala e Tij është si zjarri në gojë.

Tek Gjoni 5:39, Jezusi deklaroi se Shkrimet e Dhiatës së Vjetër dëshmojnë për Të. Ai gjithashtu thotë se ungjilli do të shpallet "si një dëshmi" për gjithë botën (Mat. 24:14), dhe Dhiata e Re, së bashku me Dhiatën e Vjetër, është baza e kësaj dëshmie. Një fjalë që vjen nga e njëjta rrënjë (martis) si dhe fjala dëshmi e përdorur në këto dy vargje, shfaqet tek Zbulesa 11:3.

Cilët janë këta dy dëshmitarë? Në dritën e këtyre temave biblike dhe karakteristikave të dhëna tek Zbulesa 11, mund të dalim në përfundimin (jo në mënyrë dogmatike) se këta dy dëshmitarë janë Shkrimet e Dhiatës së Vjetër dhe Dhiatës së Re, që i komunikojnë botës dritën e Zotit dhe të vërtetën.

`Shumë të Krishterë sot kanë tendencën të nënvlerësojnë rëndësinë e Dhiatës së Vjetër, duke e emërtuar si të pavlefshme dhe të panevojshme për shkak se kemi Dhiatën e Re. Çfarë nuk shkon me këtë qëndrim?`