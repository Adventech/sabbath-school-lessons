---
title:  Arsyeja Njerëzore Përveç Shkrimit
date:   17/04/2024
---

Fryma e Shenjtë punon përmes mendjes sonë. Ajo na fton të eksplorojmë misteret e universit. Siç e ka thënë hapur dikush, "Si të Krishterë nuk i bëjmë kontroll trurit tek dera e kishës". Megjithatë, arsyeja njerëzore brilante në vetvete nuk është e aftë të zbulojë të vërtetat hyjnore të Shkrimeve. E vërteta nuk është çështje e opinionit njerëzor. Është çështje e zbulesës hyjnore.

`Lexoni Fjalët e Urta 16:25, Gjyqtarët 21:25, dhe Isaia 53:6. Çfarë na zbulojnë në lidhje me strategjinë mashtruese të Satanit?`

Një nga mashtrimet më efektive të djallit është që të na bëjë të besojmë se arsyeja njerëzore, pa ndihmën e Frymës së Shenjtë dhe e painformuar nga Fjala e Perëndisë, mjafton për të kuptuar vullnetin e Perëndisë. Mund të ketë një rrugë që na duket e drejtë, për ne apo madje dhe gjithë kulturat, por mund të jetë plotësisht e gabuar në sytë e Zotit.

Disa vite më parë, unë dhe gruaja ime vendosëm të ngjiteshim në një pyll afër hotelit ku po qëndronim. Zakonisht, jam shumë i mirë me drejtimet, dhe pas ngjitjes për rreth një orë duke marrë shtigje të ndryshme, isha goxha i sigurt se do mund ta gjeja rrugën për t’u kthyer pa u lodhur shumë, por kuptova shumë shpejt se dëshpërimisht kishim humbur në pyll. Dielli do të perëndonte, dhe kisha frikë për më të keqen. Fatmirësisht, takuam disa alpinistë të tjerë që e dinin rrugën. Kishim devijuar të paktën pesë milje, por ishim afër një rruge kryesore. Duke qenë se makina e tyre ishte parkuar atje afër, na ndihmuan për t’u kthyer në hotel. Kur gjetëm dikë që e dinte rrugën dhe dikë që kishte mundësi për të na kthyer në destinacion, kishim gjetur zgjidhjen që na shpëtoi.

Zoti nuk na ka lënë të vetëm në udhëtimin tonë nga toka drejt qiellit. Fryma e Shenjtë na tregon Shkrimet e Shenjta që na drejtojnë për në shtëpi. E vërteta dhe gënjeshtra, e drejta dhe e gabuara, e mira dhe e keqja - këto mund të kuptohen siç duhet vetëm nën dritën e Fjalës së Perëndisë. Ajo gjë që kontradikton Zotin dhe Fjalën e Tij është gabim, dhe gabimi është gjithmonë i rrezikshëm; ajo që është në harmoni me Zotin është e vërtetë dhe e mirë. Sa e rëndësishme, pra, është ta bëjmë Fjalën e Perëndisë arbitrin tonë final për të vendosur për të vërtetën dhe moralin.

`Pse mendja njerëzore pa ndihmën e Frymës së Shenjtë nuk mund të zbulojë dot të vërtetat hyjnore? Diskutoni marrëdhënien midis arsyes njerëzore dhe zbulesës hyjnore. Si na ndihmon konkretisht arsyeja të kuptojmë zbulesën hyjnore? Për shembull, shikoni Danielin 2, një profeci që mbulon historinë e botës nga koha e Babilonise deri në të ardhmen. Si mundet një profeci e tillë t'i bëjë apel arsyes njerëzore?`