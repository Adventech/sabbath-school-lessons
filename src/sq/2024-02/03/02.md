---
title:  'Kompromisi: Strategjia e Fshehur e Satanit'
date:   14/04/2024
---

`Krahasoni Gjoni 14:6 me Gjonin 8:44. Cili është kontrasti midis karakterit të Jezusit dhe atij të Satanit, që shihet në këto vargje?`

Ajo që thotë Jezusi është e vërtetë, sepse Ai është autori i së vërtetës. E vërteta del nga zemra e mençur, e dashur, dhe e gjithëdijshme e Perëndisë. Ai është themeli i realitetit dhe gjithë së vërtetës.

Nga ana tjetër, Satani është një gënjeshtar dhe baba i gjithë gënjeshtrave. Ai është përgatitur që të përdorë gënjeshtrën, mashtrimin, keqinformimin, dhe shtrembërimin e së vërtetës për të devijuar popullin e Zotit nga rruga. Ai mashtroi Evën në Eden, duke shtrembëruar të vërtetën, duke krijuar dyshim dhe, duke mohuar haptazi atë që kishte thënë Zoti. Thënia e Satanit, "ju nuk keni për të vdekur aspak" në kontekstin e ngrënies së frutit, ishte në kundërshtim të hapur me atë që tha Zoti. Përgjatë shekujve Satani ka përdorur të njëjtën strategji. Ai nënvlerëson besimin në Fjalën e Perëndisë, kundërshton vullnetin e zbuluar të Zotit, shtrembëron Shkrimet, dhe me raste keq citon Biblën në avantazhin e tij.

`Lexoni Fjalët e Urta 23:23, Gjoni 17:17, dhe Gjoni 8:32. Çfarë ngjashmërie shikoni në këto vargje Biblike në lidhje me të vërtetën e Fjalës së Perëndisë? Cili është mesazhi i tyre qendror?`

"Satani e dinte mirë se Shkrimi i Shenjtë do të mundësonte njerëzit të dallonin mashtrimet e tij dhe t'i bënin ballë fuqisë së tij. Ishte me anë të fjalës që edhe Shpëtimtari i botës i bëri ballë sulmeve të tij. Në çdo sulm, Krishti nxori mburojën e së vërtetës së përjetshme, duke thënë, 'Është shkruar'. Çdo sugjerim të armikut, Ai e kundërshtoi me mençurinë dhe fuqinë e fjalës. Që Satani të mund të mbajë njerëzit në vargonjtë e tij, dhe të vendosë autoritetin uzurpues të papës, duhet t'i mbajë ata injorantë për Shkrimet. Bibla lartëson Zotin dhe i jep njeriut vendin që i takon; prandaj, të vërtetat e saj të shenjta duhej të fshiheshin dhe shtypeshin. Kjo logjikë u përvetësua nga Kisha Romake. Për qindra vjet u ndalua qarkullimi i Biblës. Njerëzve u ndalohej ta lexonin apo ta kishin në shtëpitë e tyre, dhe priftërinj dhe prelatë pa moral i interpretuan mësimet e saj për të mbështetur pretendimet e tyre. Kështu, papa u pranua pothuajse universalisht si zëvendësi i Zotit në tokë, duke u veshur me autoritet mbi kishën dhe shtetin" - Ellen G. White, Konflikti i Madh, f. 51.

`Diskutoni për mënyrat sesi përpjekjet e Satanit për të shtrembëruar ose keqinterpretuar Fjalën e Zotit funksionojnë sot.`