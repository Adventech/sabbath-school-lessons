---
title:  Në Pritje të Kohës
date:   13/05/2024
---

Megjithëse Reformatorët Protestantë besuan në kthimin literal, të dukshëm, të dëgjueshëm dhe të lavdishëm të Krishtit, gradualisht kuptimi i kësaj të vërtete biblike ndryshoi. Predikues populistë të shekullit të 19të mësuan se Krishti do të vijë të themelojë mbretërinë e Tij në tokë dhe të vendosë 1 000 vite paqe. Kjo çoi drejt letargjisë shpirtërore dhe përkushtimit patetik ndaj vlerave shpirtërore.

Në të njëjtën mënyrë, dishepujt e Krishtit e keqkuptuan kuptimin e vërtetë të ardhjes së Mesias. Ata menduan se Ai do të vijë si një gjeneral pushtues që do të thyejë zgjedhën Romake, dhe jo si Dikush që do t'i çlironte nga dënimi dhe vargonjtë e mëkatit. Kështu, nuk kuptuan mënyrën e ardhjes së Tij.

`Lexoni Veprat 1:9-11; Zbulesa 1:7; dhe Mateu 24:27, 30, 31. Çfarë ju mësojnë këto vargje për mënyrën e kthimit të Zotit tonë?`

Kur Krishti erdhi për herë të parë si një foshnjë në grazhdin e Betlehemit, shumë pak njerëz e dalluan ardhjen e Tij. Por, kur të vijë për herë të dytë, "çdo sy" do ta shohë Atë. Çdo vesh do e dëgjojë rënien e trumpetës gjatë kthimit të Tij. Çdo qenie njerëzore në tokë do të sodisë lavdinë e Tij. Nuk duhet të mashtrohemi. Shkrimet i kanë bërë shumë të qarta rrethanat e kthimit të Tij.

"Një nga të vërtetat më solemne dhe më të lavdishme që është shfaqur në Bibël është ajo e ardhjes së dytë të Krishtit për të përfunduar veprën e madhe të shpengimit. Për njerëzit e Zotit, që për kaq shumë kohë janë endur në 'cepat dhe hijet e vdekjes', u është dhënë një shpresë e çmuar, frymëzuese në premtimin e shfaqjes së Tij, i cili është 'ringjallja dhe jeta', që 't'i sjellë sërish në shtëpi'. Doktrina e ardhjes së dytë është nota kryesore e Shkrimeve të Shenjta. Që nga dita kur çifti i parë hodhën hapat e tyre të trishta larg Edenit, fëmijët e besimit kanë pritur ardhjen e të Premtuarit që të thyejë dhe fuqinë e shkatërimtarit dhe t'i sjellë sërish në Parajsën që humbën" - Ellen G. White, Konflikti i Madh, f. 299.

Një drejtues i hershëm Adventist, Luther Warren, u tregonte të rinjve, "E vetmja mënyrë që të jesh gati për ardhjen e Krishtit është të bëhesh gati dhe të qëndrosh gati". Mesazhi i kthimit të afërt të Krishtit është një apel urgjent për secilin prej nesh që të shqyrtojë zemrën e vet dhe të vlerësojë jetën e tij shpirtërore. Është një thirrje për të bërë një jetë të perëndishme. Nuk mund të jesh neutral nën dritën e lavdishme të kthimit të Krishtit.

`Lexoni 1 Selanikasve 5:2-5 dhe Hebrenjtë 9:28. Çfarë inkurajimi na japin këto vargje në lidhje me mënyrën e kthimit të Krishtit?`