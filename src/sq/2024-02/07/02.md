---
title:  Premtimi i Kthimit të Tij
date:   12/05/2024
---

Reformatorët Protestantë dhe emigrantët, që lanë Hollandën për të shkuar në botën e re, ishin të etur për ardhjen e Jezusit. Për ta ardhja e dytë e Krishtit ishte një ngjarje e gëzueshme që e prisnin me padurim. John Wycliffe priste ardhjen e Krishtit si shpresë për kishën. Calvin foli për gjithë Reformatorët kur foli për kthimin e lavdishëm të Krishtit si "ngjarja më e mbarë". Për njerëzit besnikë të Perëndisë, ardhja e dytë e Krishtit ishte diçka që duhej përqafuar, jo për t’u frikësuar.

`Lexoni Gjoni 14:1-3, 1 Selanikasve 4:13-18, dhe Titi 2:11-14. Pse këto pasazhe Biblike u kanë dhënë kaq shpresë të Krishterëve përgjatë shekujve?`

Është e lehtë të kuptosh pse besimi në ardhjen e dytë të Krishtit ka sjellë kaq shpresë dhe gëzim për të Krishterët, që besojnë në Bibël. I drejton drejt fundit të sëmundjeve, vuajtjeve dhe vdekjes. I nxit drejt fundit të varfërisë, padrejtësisë dhe shtypjes. Pret fundin e konflikteve dhe luftës. Parashikon një botë të ardhme me paqe, lumturi, dhe një miqësi që zgjat me Krishtin dhe gjithë të shpëtuarit nga të gjitha epokat.

" Ardhja e Zotit ka qenë në gjithë kohët shpresa e ndjekësve të Tij të vërtetë. Premtimi i Shpëtimtarit në malin e ullinjve, se do të kthehej sërish, ndriçoi të ardhmen e dishepujve të Tij, duke mbushur zemrat e tyre me gëzim dhe shpresë që nuk mund të mposhtej nga trishtimi dhe sprovat. Në mes të vuajtjeve dhe persekutimit, shfaqja e Zotit të madh dhe Shpëtimtarit Jezus Krisht ishte shpresa e bekuar. Kur të Krishterët e Selanikut u mbushën me trishtim teksa varrosnin të afërmit e tyre, që kishin shpresuar ta shihnin ardhjen e Zotit, Pali, mësuesi i tyre, i kujtoi për ringjalljen, që do të ndodhë në ardhjen e Shpëtimtarit. Ata që vdiqën në Krishtin do të ringjallen të parët; pastaj ne të gjallët, që do të kemi mbetur, do të rrëmbehemi bashkë me ata mbi retë, për të dalë përpara Zotit në ajër; dhe kështu do të jemi përherë bashkë me Zotin. Ngushëlloni, pra njëri-tjetrin me këto fjalë.-1 Selanikasve 4:16-18. - Ellen G. White, Konflikti i Madh, f. 302.

`Pse Ardhja e Dytë është kaq e rëndësishme për besimin tonë? Veçanërisht për shkak se e dimë se të vdekurit flenë (shikoni mësimin 10), pse ky mësim ka një rëndësi kaq të madhe? Pa të, pse do të ngelemi, siç shprehet Pali, në një situatë të pashpresë? (shiko 1 Kor. 15:15-18).`