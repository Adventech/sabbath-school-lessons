---
title:  Koha më e Gjatë Profetike
date:   16/05/2024
---

`Lexoni Ezdra 7:7-13. Kur doli dekreti që lejonte robërit e Izraelit në Persi të liroheshin dhe rindërtonin tempullin e tyre?`

Dekreti doli nga Artakserks, mbreti i Persisë, në vitin 457 para Krishtit. Dekreti ishte i fundit nga tre dekretet, që lejonin Judenjtë të ktheheshin dhe të rindërtonin Jeruzalemin dhe restauronin shërbesat në tempull. Ky dekret i tretë ishte ai më i ploti dhe shënoi fillimin e profecisë së 2 300 ditëve/viteve.

`Lexoni Danieli 9:25, 26. Kur do të fillonte kjo periudhë profetike? Çfarë ngjarjesh kryesore parashikojnë këto vargje?`

Në këtë profeci mahnitëse, Danieli parashikoi se që nga "dalja e urdhërit për të restauruar dhe rindërtuar Jeruzalemin" deri tek Mesia do të ishin 69 javë profetike, ose 483 ditë profetike, ose vite literale. Meqenëse dekreti doli në vjeshtë të vitit 457 p.k., 483 vite binin në vjeshtë të vitit 27 m.k. Fjala "Mesia" do të thotë "I Vajosuri". Në vjeshtë të vitit 27 m.k. Krishti u pagëzua dhe mori vajosjen e Frymës (Veprat 10:38). Mbas pagëzimit të Tij, Jezusi shkoi në Galile, "duke predikuar ungjillin e mbretërisë së Zotit, dhe, duke thënë, 'u mbush koha' " (Marku 1:14, 15).

Në vjeshtë të vitit 31 m.k., në mes të javës së fundit profetike, tre vjet e gjysmë mbas pagëzimit të Tij, Jezusi u kryqëzua. Sistemi i flijimeve, që tregonte drejt Qengjit të Perëndisë, përfundoi me flijimin e Krishtit në Kalvar. Simboli u përmbush, dhe rrjedhimisht gjithë flijimet dhe ofertat e sistemit ceremonial përfunduan.

`Lexoni Danieli 9:27. Si do të përfundonte profecia e shtatëdhjetë javëve?`

Shtatëdhjetë javët, ose 490 vitet, të caktuara veçanërisht për Judenjtë, përfunduan në vitin 34 m.k. me refuzimin e ungjillit nga Sinedri (Veprat 6:8-7:60).

Nëse zbresim 490 vite nga profecia e 2 300 viteve, na ngelen 1 810 vite deri në përmbushjen e saj. Kjo llogari del në vitin 1844. William Miller dhe Adventistët e fillimit besuan se shenjtërorja tek Danieli 8:14 ishte toka, dhe supozuan se Krishti do të vinte të pastronte tokën me zjarr në vitin 1844. (Shiko hartën në ditën e Premte).