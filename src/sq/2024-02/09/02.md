---
title:  Shenjtërorja dhe Ligji
date:   26/05/2024
---

`Lexoni Zbulesa 11:19, Eksodi 25:16, Eksodi 31:18, dhe Zbulesa 12:17. Çfarë na tregojnë këto vargje për arkën e besëlidhjes në Vendin Shumë të Shenjtë në shenjtërore?`

Dita e Shlyerjes ishte një ditë gjykimi. I gjithë Izraeli u urdhërua të merrte pjesë në këtë ngjarje, me pendesë, shqyrtim të shpirtit dhe, duke hequr dorë nga të gjitha punët (shikoni Lev. 23:29-31). Vetëm në këtë ditë kryeprifti do të hynte në Vendin Shumë të Shenjtë për të bërë shlyerjen e mëkatit. Atje, në pjesën më të brendshme të shenjtërores, gjendej arka e besëlidhjes. Brenda arkës ishin Dhjetë Urdhërimet e Zotit, të shkruara në pllakat e gurit. Kapaku prej floriri i arkës quhej pajtuesi, ku spërkatej gjaku për të pastruar shenjtëroren nga mëkati. Prezenca e Perëndisë manifestohej në lavdinë Shekinah mbi pajtuesin. Çdo flijim i ofruar zbulonte mëshirën e Perëndisë për qenien mëkatare njerëzore, por Dita e Shlyerjes tregon se mëkati mbahet mend deri në ditën e gjykimit (Heb. 10:3). Në fakt, mëkati do të hiqej plotësisht, shekuj më vonë, vetëm përmes gjakut të Krishtit, kur Ai vdiq në kryq. Është përmes besimit në gjakun e Tij sesi mund të pastrohemi nga mëkati (1 Pjet. 1:18, 19). Atje, në prezencën e Perëndisë, mëshira dhe drejtësia bëhen shumë bukur një.

Duke parë drejt shenjtërores qiellore, apostulli Gjon pa "tempullin e Perëndisë...,që ishte hapur" dhe "arka e besëlidhjes së Tij që u shfaq (Zb. 11:19). Konflikti i Madh shton këtë koment: "Brenda vendit shumë të shenjtë, në shenjtëroren qiellore, ligji hyjnor mbrohet në mënyrë të shenjtë - ligji që u dha nga Vetë Zoti në mes të bubullimave të malit Sinai dhe që u shkrua me vetë gishtin e Tij mbi pllakat e gurit. Ligji i Zotit në shenjtëroren qiellore është origjinali, nga ato u kopjuan ligjet e shkruara mbi pllakat e gurit dhe që gjenden në mënyrë të pagabueshme në pesë librat e Moisiut. Ata që e kuptojnë këtë pikë të rëndësishme drejtohen të shohin karakterin e pandryshueshëm dhe të shenjtë të ligjit hyjnor" - Ellen G. White, Konflikti i Madh, f. 434.

Kur besimtarët e parë Adventistë studiuan mësimet e Biblës në lidhje me shenjtëroren, ata kuptuan rëndësinë e ligjit të Perëndisë dhe Sabatin, që gjendej në zemër të ligjit të Zotit. Ata arsyetuan se, nëse ligji i Zotit u pa në arkën e besëlidhjes në shenjtëroren qiellore, atëherë me siguri nuk mund të anulohej në kryq.

`Mendoni për Sabatin, që vjen për secilin prej nesh çdo javë, pa përjashtim. Çfarë duhet të na tregojë kjo për rëndësinë e doktrinës së krijimit? A ka doktrinë tjetër që na na kujtojë kaq shumë fort për krijimin?`