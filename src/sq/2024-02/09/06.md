---
title:  Mesazhi i Tre Engjëjve
date:   30/05/2024
---

Tek Zbulesa 14:7, engjëlli i parë thërret me një zë të lartë, " 'Druani Perëndinë dhe i jepni lavdi, sepse ora e gjyqit të Tij erdhi; adhuroni Atë që bëri qiellin, dheun, detin dhe burimet e ujërave'". Thirrja e qiellit është të qëndrojmë besnikë dhe të adhurojmë me gjithë zemër Krijuesin, duke patur parasysh gjykimin që vjen.

Engjëlli i dytë deklaron, " 'Ra, ra Babilonia, qyteti i madh që u ka dhënë të pinë të gjithë kombeve verën e zemërimit të kurvërimit të saj' " (Zb. 14:8). Babilonia përfaqëson një sistem apostat fetar, që ka refuzuar mesazhin e engjëllit të parë për të mbajtur një sistem të rremë adhurimi. Prandaj Zbulesa 14:9-11 na paralajmëron kundër adhurimit "të bishës dhe figurës së saj". Dy zgjedhje të kundërta na paraqiten këtu - adhurimi i Krijuesit ose adhurimi i bishës. Çdo person në planetin Tokë do të bëjë vendimin e tij final, dhe të pakthyeshëm në lidhje me besnikërinë e tij totale ndaj - Jezusit apo Satanit.

`Lexoni Zbulesa 14:12. Cilat janë dy karakteristikat identifikuese të atyre, që refuzojnë të adhurojnë bishën? Pse të dyja këto janë jashtëzakonisht të rëndësishme?`

Zoti do të ketë një popull në ditët e fundit, që i qëndron besnik përpara opozitës më të madhe dhe persekutimit më të egër në historinë e botës. Përmes dhuntisë së drejtësisë së Krishtit do të jetojnë një jetë të bindur dhe të mbushur me hir. Adhurimi i Krijuesit është në kundërshtim të drejtpërdrejtë me adhurimin e bishës dhe shprehet në mbajtjen e urdhërimeve të Perëndisë. Ky konflikt final për besnikërinë ndaj Krishtit apo besnikërinë ndaj fuqisë së bishës përqëndrohet tek adhurimi, dhe në zemër të këtij konflikti të madh midis së mirës dhe së keqes është Sabati.

Këta ndjekës të përkushtuar të Shpëtimtarit jo vetëm që do të kenë besim "në" Jezusin, por gjithashtu do të kenë besimin "e " Jezusit. Besimi i Jezusit është një besim kaq i thellë, kaq besues, kaq i përkushtuar, sa gjithë demonët në ferr dhe gjithë sfidat në tokë nuk mund ta tronditin. Është një besim që beson kur nuk mund të shohë, beson kur nuk mund të arsyetojë, dhe shpreson kur nuk mund të kuptojë. Ky "besim i Jezusit" është vetë një dhuratë që e marrim me anë të besimit. Do të na ruajë përgjatë krizave që do vijnë. Kur kriza e fundit të vijë dhe të përballemi me një bojkot ekonomik, persekutim, burgosje, dhe vetë vdekjen, besimi i Jezusit do të na ruajë përgjatë orëve të fundit të tokës deri në kthimin e Jezusit.

`Si po e përgatit sot Zoti besimin tuaj që të qëndrojë para asaj që do të vijë në të ardhmen?`