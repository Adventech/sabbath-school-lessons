---
title:  Sabati dhe Ligji
date:   28/05/2024
---

`Lexoni Zbulesa 14:6, 7; Zbulesa 4:11; Zanafilla 2:1–3; dhe Eksodi 20:8–11. Cila është lidhja midis Krijimit, Sabatit dhe ligjit të Zotit?`

Krijimi flet për vlerat tona në sytë e Zotit. Ne nuk jemi të vetëm në univers - një grumbull nga pluhuri kozmik - dhe gjithashtu nuk jemi një rastësi gjenetike. Me fjalë të tjera, skenari i zakonshëm për origjinën e jetës, që propagandohet nga media dhe kultura popullore, tregon një origjinë të qenies sonë që në asnjë mënyrë nuk përshtatet me skenarin nga Bibla.

Ne ekzistojmë, sepse Jezusi na krijoi. Dhe Ai e meriton adhurimin tonë jo vetëm se na krijoi, por gjithashtu se na shpengoi. Krijimi dhe Shpengimi janë në zemër të adhurimit të vërtetë. Prandaj, Sabati është jetësor për kuptimin e planit të shpëtimit. Sabati flet për përkujdesjen e Krijuesit dhe dashurinë e Shpenguesit.

Në mbyllje të javës së Krijimit Zoti pushoi, duke shijuar bukurinë dhe madhështinë e botës që kishte bërë. Gjithashtu pushoi për të na dhënë një shembull. Sabati është pushimi i javës që të lavdërojmë Atë që na ka krijuar. Teksa adhurojmë ditën e Sabatit, hapim zemrat tona për të marrë bekimin e veçantë që Ai ka vendosur mbi këtë ditë dhe në asnjë ditë tjetër.

Sabati na drejton tek një Krijues, i cili na do kaq shumë sa nuk na lë të endemi larg planeve të Tij për ne. Sabati është një simbol i përjetshëm i pushimit në Të. Është një shenjë e veçantë e besnikërisë ndaj Krijuesit (Ezek. 20:12, 20). Është simbol i pushimit, jo i punëve; i hirit, jo i legalizmit; i sigurisë, jo i dënimit; i mbështetjes tek Zoti për shpëtimin, dhe jo mbështetjes tek vetja jonë. Pushimi i vërtetë i Sabatit është pushimi i hirit në krahët e dashur të Atij që na krijoi, Atij që na shpengoi, dhe Atij që do të vijë sërish për ne.

Mesazhi i Zbulesës 14, mesazhi i Zotit për ditët e fundit, u bën thirrje njerëzve të pushojnë në dashurinë dhe përkujdesjen e Tij çdo Sabat. Na bën thirrje të kujtojmë Atë që na krijoi dhe t'i japim Atij lavdi. Mbajtja e Sabatit është gjithashtu një nyjë lidhëse midis përsosmërisë së Edenit dhe lavdisë së qiejve të rinj dhe tokës së re që do të vijë. Na kujton se një ditë do të restaurohet shkëlqimi i Edenit.

`Shumë Adventistë të Ditës së Shtatë janë përballur me akuzat e të qenurit legalistë, akuza të cilat lidhen përgjithësisht me mbajtjen e Sabatit. Diskutoni Sabatin si një simbol i Shpengimit dhe drejtësisë me anë të besimit. Pse mbajtja e urdhërimit për të pushuar i bën njerëzit të mendojnë se ne po përpiqemi të fitojmë hyrjen tonë në qiell?`