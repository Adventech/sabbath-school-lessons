---
title:  Damka e Bishës
date:   29/05/2024
---

`Lexoni Zbulesa 12:12, 17 dhe Zbulesa 13:7. Si zbulojnë këtë tekste tërbimin e Satanit? Pse djalli është kaq i inatosur me njerëzit e Zotit në ditët e fundit?`

Zbulesa 12 skicon konfliktin kozmik midis Krishtit dhe Satanit përgjatë epokave. Arrin kulmin me sulmin përfundimtar të Satanit ndaj popullit të Zotit. Zbulesa 13 paraqet dy aleatët e dragoit, bisha nga deti dhe bisha nga toka. Këto dy fuqi bashkohen me të për të bërë luftë kundër popullit të Zotit.

`Lexoni Zbulesa 13:4, 8, 12, 15 dhe Zbulesa 14:7, 9-11. (Shikoni gjithashtu Zb. 15:4, Zb. 16:2, Zb. 19:20, Zb. 20:4, Zb. 22:9.) Cila është tema që shfaqet në këto vargje?`

Vini re kontrastin. Njerëzit duhet ose të adhurojnë Krijuesin ose të adhurojnë diçka tjetër. Krijuesi është i denjë për t’u adhuruar (Zb. 5:9). Konflikti midis Krishtit dhe Satanit filloi në qiell mbi çështjen e adhurimit: "Do të ngjitem mbi pjesët më të larta të reve, do të jem i ngjashëm me Shumë të Lartin" (Isa. 14:14). Satani dëshironte të merrte adhurimin që i përkiste vetëm Krijuesit. Sipas Zbulesës 13, ia del mbanë përmes aktivitetit të bishës nga deti (Zb. 13:4).

Një krahasim me Danielin 7 tregon se kjo bishë është e njëjta me bririn e vogël, që "kërkon të ndryshojë kohërat dhe ligjet" dhe ushtron autoritetin e tij për 1 260 "ditë" profetike, që janë 1 260 vite (Dan. 7:25; krahaso Zb. 13:5; shiko Mësimin 6). E vetmja pjesë nga Dhjetë Urdhërimet e Zotit që ka të bëjë me kohën është urdhërimi i katërt. Kjo kishë është përpjekur të ndryshojë ditën e adhurimit nga e Shtuna, dita e shtatë, tek e Diela, dita e parë e javës.

Që një fuqi tokësore të kërkojë të ndryshojë ditën e adhurimit, ditën e shtatë të Sabatit, që Vetë Zoti e dha si një shenjë të autoritetit të Tij (Eks. 31:13; Ezek. 20:12, 20), është një përpjekje për të uzurpuar autoritetin hyjnor në formën më të drejtpërdrejtë që mundet. Në këtë pikë, pra, qëndron fokusi i konfliktit të fundit në lidhje me adhurimin e vërtetë ose të rremë.

Për këtë arsye, Zbulesa identifikon njerëzit, që i qëndrojnë besnikë Zotit si ata "që ruajnë urdhërimet e Perëndisë" Zb. 12:17, Zb. 14:12). Kjo përfshin ditën e shtatë të Sabatit, jo të Dielën. Ata që refuzojnë thirrjen finale të tre engjëjve për të adhuruar Perëndinë në ditën e Tij të shenjtë (Isa. 58:13) dhe që adhurojnë bishën në sabatin e rremë, të Dielën, do të marrin damkën e bishës (shikoni Mësimin 11).