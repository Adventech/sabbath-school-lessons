---
title:  Besnikë Gjatë Persekutimit
date:   09/04/2024
---

Përgjatë shekujve të hershëm të Krishtërimit, kisha e Krishterë u rrit shumë shpejt, pavarësisht burgosjes, torturave dhe persekutimit. Besimtarët besnikë, plotësisht të përkushtuar ndaj Krishtit, të mbushur me Frymën e Shenjtë, shpallën Fjalën e Tij me fuqi, jetët u ndryshuan, dhe dhjetëra mijëra u konvertuan.

`Lexoni Veprat 2:41; Veprat 4:4, 31; Veprat 5:42; dhe Veprat 8:1–8. Çfarë na mësojnë këto vargje në lidhje me sfidat që u përball kisha e Dhiatës së Re dhe arsyen përse u rrit kaq shpejt?`

Dishepujt u përballën me kërcënime (Veprat 4:17), burgosje (Veprat 5:17, 18), persekutim (Veprat 8:1), dhe vetë vdekjen (Veprat 7:59, Veprat 12:2), megjithatë me fuqinë e Frymës së Shenjtë shpallën me kurajo Krishtin e ringjallur, dhe kështu kishat u shumuan përgjatë Judesë, Galilesë dhe Samarisë (Veprat 9:31).

Bastionet e ferrit u tronditën. Prangat e Satanit u thyen. Supersticioni pagan u shkërmoq para fuqisë së Krishtit të ringjallur. Ungjilli triumfoi përkundrejt gjithë gjasave. Dishepujt nuk fshiheshin më nga frika në dhomën lart. Frika u venit si një hije.

Përkundrazi, besimi mbushi zemrat e dishepujve. Një vështrim i Zotit të tyre të ringjallur iu ndryshoi jetën. Jezusi iu dha një arsye të re për të jetuar. Zoti ynë jo vetëm që u kishte dhënë Porosinë e Madhe (Marku 16:15), por u kishte dhënë një premtim të madh, " 'Ju do të merrni fuqi kur Fryma e Shenjtë do të vijë mbi ju dhe do të bëheni dëshmitarët e mi në Jeruzalem dhe në gjithë Judenë, në Samari dhe deri në skajin e dheut' " (Veprat 1:8).

Ungjilli përçoi skajet më të largëta të tokës (Kol. 1:23). Megjithëse i fundit nga dishepujt, Gjoni, vdiq në fund të shekullit të parë, të tjerët morën pishtarin e së vërtetës dhe shpallën Krishtin e gjallë. Plini, guvernator i provincës së Romës në Bitani në gadishullin verior të Turqisë së sotme, i shkroi Perandor Trajanit rreth vitit 110. Thënia e Plinit është e rëndësishme, sepse u shkrua pothuajse tetëdhjetë vjet mbas kryqëzimit. Plini përshkruan gjyqet zyrtare që drejtonte për të gjetur dhe ekzekutuar të Krishterët. Ai thotë, "shumë persona të moshave të ndryshme, nga gjithë klasat dhe të dy gjinitë vihen në pranga nga akuzat, dhe kjo do të vazhdojë. Ky supersticion [Krishtërimi] është shpërndarë jo vetëm në qytete, por edhe në fshatra dhe vendet rurale gjithashtu" - Henry Bettenson, Documents of the Christian Church (New York: Oxford University Press, 2011), f. 4.

Pavarësisht sulmeve më të këqija të djallit, kisha e Krishterë u rrit me shpejtësi.

`Çfarë mund të mësojmë nga kisha e hershme, që mund të na ndihmojë ne si kisha e ditëve të fundit?`