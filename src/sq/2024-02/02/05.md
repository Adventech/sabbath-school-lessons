---
title:  Të Kujdesesh për Komunitetin
date:   10/04/2024
---

Kisha e hershme e Krishterë u rrit jo vetëm se anëtarët e saj predikuan ungjillin, por edhe sepse e jetuan ungjillin. Besimtarët modeluan shërbesën e Krishtit, i cili "shkonte kudo nëpër Galile, duke mësuar në sinagogat e tyre, duke predikuar ungjillin e mbretërisë dhe, duke shëruar çdo sëmundje dhe çdo lëngatë në popull" (Mat. 4:23). Jezusi u kujdes thellësisht për njerëzit, dhe po ashtu edhe kisha e Dhiatës së Re. Ishte dashuria joegoiste dhe përkushtimi për të plotësuar nevojat e njerëzve që së bashku me ndarjen e lajmit të mirë të ungjillit me anë të fuqisë së Frymës së Shenjtë, pati një impakt të tillë në botë në shekujt e parë të kishës së Krishterë.

`Lexoni Veprat 2:44–47, Veprat 3:6–9, dhe Veprat 6:1–7. Megjithëse rrethanat variojnë, çfarë parimesh mund të mësojmë nga këto pasazhe në lidhje me Krishtërimin e vërtetë.`

Këta besimtarë në Dhiatën e Re ndoqën modelin e Krishtit, që siç e shprehu edhe Pjetri ishte " 'i vajosur...me Frymën e Shenjtë dhe me fuqi, i cili përshkoi vendin duke bërë mirë dhe duke shëruar të gjithë ata, që ishin të pushtuar nga djalli, sepse Perëndia ishte me Të' " (Veprat 10:38). Kisha e Krishtit ishte trupi i Tij në tokë, dhe në këta shekuj të hershëm shprehu dashurinë vetëmohuese të Krishtit dhe përkujdesjen për njerëzimin e thyer dhe në vuajtje. Këta besimtarë ishin shembuj të gjallë të dhembshurisë së Krishtit.

Në konfliktin e madh të universit, djalli do të shtrembërojë tek njerëzimi imazhin e Perëndisë. Qëllimi i ungjillit është të restaurojë imazhin e Zotit tek njerëzit. Restaurimi përfshin shërimin fizik, mendor, emocional dhe shpirtëror.

Tek Gjoni 10:10, Jezusi zbulon planin e Tij për secilin prej nesh.

" 'Vjedhësi nuk vjen veçse për të vjedhur, për të vrarë e për të shkatërruar. Por unë kam ardhur që të kenë jetë e ta kenë me bollëk'". Ai do që ne të jemi fizikisht të shëndetshëm, mendërisht vigjilentë, emocionalisht të qëndrueshëm dhe shpirtërisht të shëndoshë.

Kjo është veçanërisht e vërtetë nën dritën e premtimit të kthimit të Tij. Kjo botë po përballet me kriza të mëdha. Parashikimet e Jezusit tek Mateu 24 dhe Luka 21 parashikojnë kushtet katastrofike në tokë para kthimit të Tij. Kur Krishti na prek me hirin e Tij shërues, ne duam të prekim të tjerët me prekjen e Krishtit në mënyrë që ata të shërohen. Jezusi na dërgon tek një botë e thyer si ambasadorë të Krishtit për të prekur të tjerët me dashurinë e Tij. Krishtërimi i Dhiatës së Re karakterizohej nga dashuria e të Krishterëve për njëri-tjetrin dhe komunitetin e tyre.

`Diskutoni: Çfarë roli ka kisha në bashkëpunimin me Krishtin për të treguar se akuzat e Satanit nuk qëndrojnë?`