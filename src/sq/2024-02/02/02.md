---
title:  Një Shpëtimtar Zemër-Thyer
date:   07/04/2024
---

Teksa Jezusi ishte ulur në Malin e Ullinjve, duke parë qytetin e Jeruzalemit, zemra e Tij ishte e thyer. Ungjilli i Gjonit thotë, "Ai erdhi në shtëpinë e vet dhe të vetët nuk e pranuan" (Gjoni 1:11). Jezusi bëri gjithçka që të mund të shpëtonte popullin e Tij nga shkatërrimi që do të binte mbi qytetin e tyre të dashur.

Dashuria e Jezusit për popullin e Tij buronte nga një zemër me një dashuri të pafund. Ai vazhdimisht u bëri thirrje në dashuri që të pendoheshin dhe të pranonin ftesën e Tij të hirshme të mëshirës.

`Lexoni Luka 19:41–44; Mateu 23:37, 38; dhe Gjoni 5:40. Çfarë ju tregojnë këto vargje për qëndrimin e Jezusit ndaj popullit të Tij dhe përgjigjen e tyre ndaj ftesës së Tij të dashur me hir dhe mëshirë? Çfarë zbuloni për karakterin e Perëndisë?`

Është e vështirë të kuptosh një ngjarje si shkatërrimi i Jeruzalemit nën dritën e karakterit të dashur të Perëndisë. Historia na tregon se dhjetra mijëra vdiqën kur gjenerali Romak, Titus, drejtoi ushtrinë kundër qytetit. Jeruzalemi u shkatërrua. Burra, gra, dhe fëmijë u vranë. Ku ishte Zoti kur populli i Tij vuajti kaq shumë? Përgjigjja është e qartë, por jo e lehtë për ta kuptuar plotësisht. Zemra e Tij ishte e thyer. Sytë e Tij ishin me lot. Për shekuj të tërë i kishte shtrirë dorën popullit të Tij. Me anë të rebelimit të tyre kundër dashamirësisë së Tij, ata e kishin humbur fortesën e mbrojtjes së Tij hyjnore. Zoti nuk ndërhyn gjithmonë për të kufizuar zgjedhjet e popullit të Tij. Ai lejon pasojat e natyrshme të rebelimit. Nuk ishte Zoti që shkaktoi vrasjen e fëmijëve të pafajshëm gjatë shkatërrimit të Jeruzalemit; vdekja tragjike e të pafajshmëve ishte vepër e Satanit, jo e Zotit.

Satani ngazëllehet në luftë, mbasi atje dalin pasionet më të këqija të zemrës njerëzore. Përgjatë shekujve ka qenë qëllimi i tij të mashtrojë dhe shkatërrojë dhe pastaj t'ia hedhë Zotit fajin për veprimet e tij të liga.

`Lexoni Mateu 24:15-20. Çfarë udhëzime i dha Jezusi popullit të Tij për t'i shpëtuar nga shkatërrimi i Jeruzalemit që po vinte?`

Është mirë të kujtojmë se shumica e të Krishterëve, që jetonin në vitin 70 në Jeruzalem, kishin prejardhje nga Judenjtë. Një Perëndi i dashur dëshironte të ruante sa më shumë nga populli i Tij. Prandaj u dha udhëzime që, kur të afroheshin ushtritë Romake, të largoheshin nga qyteti.

`Reflektoni për thëniet në vijim: ne nuk e gjykojmë karakterin e Zotit nga ngjarjet që shohim përreth; përkundrazi, i filtrojmë të gjitha ngjarjet që shohim përmes prizmit të karakterit të Tij të dashur siç na zbulohet në Bibël. Pse kjo është një këshillë kaq e mirë?`