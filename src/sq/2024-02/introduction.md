### Hyrje

Nëse të pyesin se, "Cila është tema kryesore përgjatë gjithë Biblës?" si do përgjigjeshit? Jezusi? Plani i shpëtimit? Kryqi? Po, të trija sigurisht! Por këto tri tema të rëndësishme shpalosen nën dritën e një teme edhe më gjithë-përfshirëse: "konflikti i madh". Kjo temë përshkon gjithë Biblën, nga libri i Zanafillës deri tek libri i Zbulesës.

Konflikti i madh filloi në qiell me rebelimin e Luçiferit kundër Zotit. Në zemër të këtij konflikti kozmik qëndron çështja e dashurisë së Perëndisë. A është Ai plotësisht i dashur? A ka qëllimet më të mira për krijesat e Tij? Apo është një diktator autoritar, që dëshiron vetëm atë që i intereson?

Ky tremujor gjurmon historinë nga pikëpamja e Perëndisë, siç zbulohet në profeci, nga koha e Krishtit, përgjatë shekujve, deri në ditët tona dhe përtej. Natyra e Perëndisë është dashuria, dhe rrjedhimisht, gjithë veprimet e Tij janë me dashuri, megjithëse ky fakt mund të mos duket gjithmonë për qeniet njerëzore apo madje edhe për engjëjt. Por dashuria e Perëndisë vazhdon të shfaqet teksa zbulohet konflikti i madh. Ne shohim thellësitë dhe gjerësitë e saj më qartë përmes kryqit. Në Kalvar, dashuria e Perëndisë u shfaq para gjithë universit, kur Krishti dha jetën e Tij për të shpenguar njerëzimin, dhe kështu u sigurua disfata përfundimtare e Satanit.

Po, beteja vazhdon. Satani u përpoq të shkatërronte Jezusin në kryq dhe përgjatë shekujve, shohim se përpiqet të shkatërrojë popullin e Perëndisë. Megjithëse Satani ka persekutuar me ligësi kishën e Krishtit dhe ka vrarë miliona, Zoti ka qenë gjithmonë prezent me popullin e Tij dhe nuk do e braktisë kurrë atë.

Këtë tremujor do të gjurmojmë zhvillimet kryesore në konfliktin e madh, duke filluar me rebelimin në qiell. Do të eksplorojmë çështjet kryesore në konfliktin midis Krishtit dhe Satanit. Do të shohim kurajon e pashoqe të Valdensëve, pavarësisht persekutimit të ashpër dhe vendosmërinë e Reformatorëve për të ndjekur të vërtetën Biblike edhe para torturave, vargonjve, dënimeve dhe martirizimeve.

Duke komentuar për besimin e këtyre gjigantëve shpirtëror, Ellen G. White thotë, " Bibla ishte autoriteti i tyre dhe, përmes mësimeve të saj ata vinin në provë çdo doktrinë. Besimi në Zotin dhe fjalën e Tij i ruajti këta njerëz të shenjtë teksa dhanë jetën e tyre" - Konflikti i Madh, f. 249.

Reformimi ndezi një pishtar të së vërtetës, që vazhdon të ndriçojë. Besimi i patundur i Reformatorëve tek Shkrimet dhe siguria e tyre e shpëtimit me anë të hirit përmes besimit, shtroi rrugën për çeljen e lëvizjes Adventiste, që u shpërnda nga William Miller dhe shumë të tjerë nëpër botë.

Kisha Adventiste e Ditës së Shtatë u ngrit nga Zoti që të vazhdojë të ndërtojë mbi themelet e shtruara nga Reformatorët, në mënyrë që të restaurojë të vërtetat biblike, që kishin humbur përgjatë shekujve. Në qendër të misionit të saj qëndron shpallja e mesazheve të tre engjëjve tek Zbulesa 14:6-12, paralajmërimi i fundit i Perëndisë për një botë, së cilës po i vjen shumë shpejt fundi.

Kjo shpallje ndez zemërimin e Satanit, që përshkruhet nga apostulli Gjon si një dragua: "Dhe dragoi u zemërua kundër gruas dhe shkoi të bëjë luftë me të tjerët, pasardhjes së saj, të atyre që i ruajnë urdhërimet e Perëndisë dhe që kanë dëshminë e Jezu Krishtit" (Zb. 12:17). Gjithashtu do të studiojmë ngjarjet e ditëve të fundit në konfliktin e madh, përfshi triumfin e dashurisë së Perëndisë mbi gjithë principatat dhe fuqitë e ferrit, dhe që përfundon në krijimin e qiejve dhe tokës së re.

Megjithëse baza e studimit të këtij tremujori është Bibla, do të përdorim librin Konflikti i Madh, nga Ellen G. White, si një skicë tematike për studimin e kësaj teme shumë të rëndësishme. Kapitujt ku bazohet çdo mësim do të shënohen në mënyrë që të shërbejnë si një libër udhëzues për studim të mëtejshëm, në mënyrë që të gjithë të mund të njohim më shumë "dashurinë e Krishtit që tejkalon çdo njohuri" (Ef. 3:19).

_Mark Finley, i lindur në Connecticut, U.S.A.,  është një ungjilltar i njohur ndërkombëtar. Ai ka qenë zëvendës-president i Konferencës së Përgjithshme nga viti 2005-2010. Mbasi doli në pension nga puna me kohë të plotë, u bë asistent i presidentit të Konferencës së Përgjithshme. Pastor Finley dhe bashkëshortja e tij, Ernestine, kanë tre fëmijë dhe pesë nipër e mbesa._