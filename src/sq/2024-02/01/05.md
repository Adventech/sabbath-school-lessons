---
title:  Dashuria e Gjen Rrugën
date:   03/04/2024
---

Adami dhe Eva kishin mëkatuar dhe Perëndia u kishte thënë se duhet të largoheshin nga shtëpia e kopshtit të tyre. Tani e tutje, fati i tyre është mundimi dhe vuajtja. A do të vuajnë dhe në fund do vdesin pa shpresë? A është vdekja fundi i gjithçkaje?

Ishte në këtë pikë kur Zoti u dha premtimin e shkruar tek Zanafilla 3:15: Duke parë drejt Satanit, gjarprit, Ai tha: " 'Unë do të shtie armiqësi midis teje dhe gruas, midis farës sate dhe farës së saj. Fara e saj do të shtypë kokën tënde, dhe ti do të plagosësh thembrën e farës së saj". Mund të mos e kenë kuptuar plotësisht në atë moment se çfarë kuptimi kishte kjo, por e dinin se mund të kishin sërish shpresë. Në një farë mënyre, përmes "Farës së gruas" do të vinte shpengimi i tyre.

"Fara e gruas", sigurisht është Jezus Krishti (Gal. 3:16). Në kryq, Satani plagosi thembrën e Tij. Por fitorja e Jezusit është garancia jonë se një ditë koka e gjarprit do të shtypet dhe dera e vuajtjes dhe vdekjes që Adami dhe Eva hapën do të mbyllet.

`Lexoni Hebrenjtë 2:9, Galatasve 3:13, dhe 2 Korintasve 5:21. Çfarë na tregojnë këto vargje në lidhje me masën e sakrificës së Krishtit në kryq?`

A e pyesni ndonjëherë veten nëse Perëndia ju do vërtet? Shikoni drejt kryqit; shikoni kurorën me gjemba, shikoni gozhdët në duart dhe këmbët e Tij. Në çdo pikë gjaku që Jezusi derdhi në Kalvar, Zoti po thotë, Të dua. Nuk dua të jem në qiell pa ty. Po, ke mëkatuar; e shite veten në duart e armikut; po, në vetvete nuk je i denjë për jetën e përjetshme. Por unë e kam paguar çmimin për të të fituar sërish. Nuk ke përse të pyesësh nëse të duan apo jo kur shikon drejt kryqit.

Bibla flet për Jezusin, i cili erdhi në këtë botë, përjetoi zemërthyerjen, zhgënjimin dhe dhimbjen ashtu si gjithë njerëzimi. Na zbulon Krishtin, që u përball me të njëjtat tundime si dhe ne – Krishtin, që triumfoi mbi principatat dhe fuqitë e ferrit si gjatë jetës së Tij ashtu edhe në vdekjen e Tij në kryq - e gjithë kjo për secilin prej nesh personalisht.

Mendoni për të: Jezusi, Ai që krijoi kozmosin (shiko Gjoni 1:3), zbriti nga qielli dhe jo vetëm që erdhi në këtë botë të rënë, por vuajti në të ashtu si askush prej nesh nuk ka për ta provuar (shiko Isa. 53:1-5). Dhe e bëri, sepse na do, secilin prej nesh. Çfarë arsye e fortë për të shpresuar!

`Si iu përgjigj Krishti në kryq akuzave të Satanit? Nga këndvështrimi i konfliktit të madh midis së mirës dhe së keqes, çfarë arriti vdekja e Tij?`