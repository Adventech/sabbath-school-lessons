---
title:  Përfshihet Planeti Tokë
date:   02/04/2024
---

Kur Zoti krijoi tokën, e krijoi të përsosur. Bibla thotë se Ai "pa të gjitha ato që kishte bërë, dhe ja, ishte shumë mirë" (Zan. 1:31). Nuk kishte asgjëkund njollë të mëkatit ose ligësisë. Por, Ai i dha Adamit dhe Evës të njëjtën zgjedhje të lirë, që i kishte dhënë edhe Luçiferit. Ai nuk donte robotë në tokë siç edhe nuk donte robotë në qiell.

Në fakt, Ai e bëri të qartë këtë liri. Ai vendosi një pemë në Kopsht dhe e quajti Pema e Njohjes të së Mirës dhe së Keqes. Ai u tregoi Adamit dhe Evës për të, sepse donte të ishte i sigurt që ata ta dinë se kishin një zgjedhje.

Satani erdhi tek pema dhe teksa Eva e sodiste, i tha: " 'Ju s'keni për të vdekur aspak; Por Perëndia e di që ditën që do t'i hani, sytë tuaj do të hapen dhe do të jeni në gjendje si Perëndia të njihni të mirën dhe të keqen' " (Zan. 3:4, 5). Me fjalë të tjera, nëse hani nga kjo pemë, do të kaloni në një sferë tjetër ekzistence. Do të keni entuziazëm. Do përjetoni diçka që nuk e keni njohur më parë. Eva, Perëndia po ju fsheh diçka. Ja, merre frutin e ndaluar dhe haje.

Kur Eva, dhe më pas Adami, e bënë këtë zgjedhje, hapën një derë që Zoti donte ta mbyllte përgjithmonë. Ishte dera e mëkatit, dera e vuajtjes, zemërthyerjes, sëmundjes dhe vdekjes.

`Lexoni Zanafilla 3:1-3, Romakët 3:23 dhe Romakët 5:12. Çfarë kanë të përbashkët këto vargje? Përshkruani rezultatet përfundimtare të mëkatit, që pllakosën gjithë racën njerëzore.`

Në thelb të tij mëkati është rebelim kundër Perëndisë. Mëkati na ndan nga Perëndia. Duke qenë se Perëndia është Burimi i jetës, ndarja nga Zoti të çon në vdekje. Gjithashtu të çon në shqetësime, ankth dhe sëmundje. Vuajtja në botën tonë është përfundimisht rezultati i jetës në një planet të rrënuar nga mëkati. Kjo me siguri nuk do të thotë se çdo herë që vuajmë kemi mëkatuar. Do të thotë se çdokush prej nesh preket nga jeta në këtë planet.

`Lexoni Zanafilla 3:15; Levitiku 5:5, 6; dhe Gjoni 1:29. Çfarë premtimi i dha Zoti Adamit dhe Evës në Kopsht pasi mëkatuan, i cili do t'u sillte shpresë në mes të dëshpërimit të tyre? Çfarë shërbese filloi Zoti në Eden, që do i drejtonte para përgjatë shekujve, drejt zgjidhjes së problemit të mëkatit?`