---
title:  'Luçiferi Mashtron: Krishti Mbizotëron'
date:   01/04/2024
---

Siç e thamë edhe më parë, por që ia vlen ta përsërisim, nuk ka asnjë shpjegim logjik se, përse Luçiferi, ky engjëll i përsosur, të lejonte krenarinë dhe xhelozinë të zinin rrënjë në zemrën e tij dhe ta drejtonin drejt rebelimit kundër Krijuesit të tij. Krenaria e Satanit përfundoi në rebelim të hapur. Ai e akuzoi Perëndinë se është i padrejtë. Ai infektoi engjëjt e tjerë me dyshimet dhe akuzat e tij.

`Lexoni Zbulesa 12:4. Çfarë zbulojnë këto vargje në lidhje me aftësinë e Satanit për të mashtruar? Sa prej engjëjve ranë preh e gënjeshtrave të tij kundër Zotit?`

Kur plasi lufta në qiell, engjëjt duhet të vendosnin - do të ndiqnin Jezusin apo Luçiferin? Cila ishte natyra e kësaj lufte në qiell? A ishte një luftë fizike, apo një luftë idesh, apo të dyja bashkë? Nuk i dimë detajet, por konflikti ishte mjaftueshëm fizik saqë në fund Satani dhe engjëjt e tij "u hodhën", dhe "nuk u gjend më vend për ta në qiell" (Zb. 12:8, 9). Kjo luftë përfshin dukshëm një element fizik.

Një gjë është e sigurt për luftën në qiell. Çdo engjëll duhet të vendoste të ishte me apo kundër Krishtit. Kë do të ndiqnin? Zërin e kujt do të dëgjonin? Engjëjt besnikë zgjodhën t'i binden urdhërimeve të dashura të Krishtit, ndërkohë që një e treta e engjëjve dëgjuan zërin e Luçiferit, nuk iu bindën Zotit, dhe u dëbuan nga qielli. Edhe ne gjithashtu, në këtë moment kritik të historisë së tokës na bëhet thirrje të vendosim të jemi me apo kundër Krishtit. Edhe ne gjithashtu duhet të deklarojmë se në anën e kujt jemi - të Krishtit apo Satanit.

`Lexoni Zanafilla 2:15–17, Eksodi 32:26, Jozueu 24:15, 1 Mbretërve 18:20, 21, dhe Zbulesa 22:17. Çfarë parimi thelbësor në konfliktin e madh na mësojnë këto vargje?`

Kur Zoti krijoi njerëzimin, vendosi thellë mendjes sonë aftësinë për të menduar, arsyetuar dhe zgjedhur. Esenca e të qenurit human është aftësia për të bërë zgjedhje morale. Ne nuk jemi thjesht robotë. Ne jemi krijuar në imazhin e Perëndisë, ndryshe nga krijimi i kafshëve, duke pasur mundësinë të bëjmë zgjedhje morale dhe të jetojmë sipas parimeve të përjetshme shpirtërore. Pas rebelimit të Luçiferit në qiell, dhe pas Rënies, Zoti ka thirrur popullin e Tij që t'i përgjigjet dashurisë së Tij dhe t'u bindet urdhërimeve të Tij, duke zgjedhur që t'i shërbejnë.

`Çfarë mësimesh mund të mësojmë nga beteja në qiell, që ka lidhje me betejat tona personale me të keqen? Nëse Satani kishte mundësi të mashtronte këto qenie qiellore të drejta dhe të shenjta, çfarë na tregon kjo për përpjekjet e tij të këqija për të na mashtruar?`