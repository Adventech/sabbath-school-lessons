---
title:  Lufta në Qiell
date:   31/03/2024
---

`Lexoni Zbulesa 12:7-9. Çfarë na zbulon ky pasazh për lirinë që ekziston në qiell dhe origjinën e së keqes? Kur Luçiferi u rebelua, si u përgjigj Perëndia?`

Këto vargje përshkruajnë konfliktin midis së mirës dhe së keqes. Satani dhe engjëjt e tij bënë luftë kundër Krishtit, dhe në fund u dëbuan nga qielli. Duket jashtëzakonisht e çuditshme që lufta të plasë në një vend të përsosur siç është qielli. Pse ndodhi? A krijoi një Zot i dashur një engjëll demonik që nisi këtë luftë? A kishte ndonjë problem fatal në këtë engjëll që e bëri të rebelohej? Bibla e shpjegon qartë origjinën e së keqes. Heq velin për të kuptuar konfliktin midis së mirës dhe së keqes.

`Krahasoni Ezekielin 28:12-15 dhe Isaian 14:12-14. Çfarë kishte në mendjen e kësaj qenieje engjëllore që quhej Luçifer, e cila e shtyu të rebelohej?`

Zoti nuk krijoi një djall. Ai krijoi një qenie të shndritshme, që quhej Luçifer. Kjo qenie engjëllore u krijua e përsosur. E përfshirë në përsosmërinë e tij ishte edhe liria e zgjedhjes - një parim thelbësor i qeverisjes së Perëndisë, që drejtohet nga dashuria dhe jo nga detyrimi. Mëkati e ka origjinën me vetë Luçiferin në qiell. Nuk ka asnjë shpjegim logjik se, përse ky engjëll i përsosur duhet të lejonte krenarinë dhe xhelozinë të zinin rrënjë në zemrën e tij dhe ta drejtonin drejt rebelimit kundër Krijuesit të tij.

Luçiferi, një qenie e krijuar, dëshiroi adhurimin që i përkiste vetëm Krijuesit. Ai u përpoq të uzurponte fronin e Perëndisë, duke vënë në pikëpyetje autoritetin e Perëndisë. Rebelimi i tij çoi në një luftë të hapur në qiell.

Megjithëse Zoti e duroi shumë gjatë Luçiferin, nuk mund ta lejonte të njolloste qiellin me anë të rebelimit të tij. "Këshilli qiellor iu përgjërua Luçiferit. Biri i Perëndisë i paraqiti madhështinë, mirësinë, dhe drejtësinë e Krijuesit, si dhe natyrën e shenjtë dhe të pandryshueshme të ligjit të Tij. Vetë Perëndia kishte vendosur rregullin e qiellit; dhe, duke e shkelur atë, Luçiferi do të çnderonte Krijuesin e tij, dhe të sillte shkatërrimin mbi veten. Por paralajmërimi, që u dha nga dashuria dhe mëshira e pafund, vetëm sa e bënë atë edhe më rezistent" - Ellen G. White, Konflikti i Madh, f. 494, 495.

`Çfarë mësimesh mund të nxirrni për karakterin e Perëndisë dhe mënyrës së Tij për t’u përballur me të keqen?`