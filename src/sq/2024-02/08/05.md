---
title:  Lajmi i Mirë i Vendit Shumë të Shenjtë
date:   22/05/2024
---

`Lexoni Hebrenjtë 4:14-16 dhe Hebrenjtë 10:19-22. Çfarë sigurie dhe ftesë hyjnore na japin këto vargje?`

Pika që thekson Pali tek Hebrenjtë është "qëndroni fort", "ejani me vendosmëri", "mos u dorëzoni kurrë", fokusoni besimin tuaj tek Jezusi, Kryeprifti ynë. Në Jezusin kemi gjithçka që na nevojitet. Me anë të besimit mund të hyjmë në shenjtëroren qiellore përmes "rrugës së re të jetës", që Jezusi ka hapur për ne.

Kur shohim drejt fronit, shohim gjakun në brirët e altarit. Në Vendin e Shenjtë, shohim gjakun në brirët e altarit të temjanit. Shohim gjakun e spërkatur në perden para pajtuesit.

Gjaku i Jezusit përgatit rrugën në çdo hap. Kjo na jep shpresë, sepse mund të ribashkohemi me Zotin vetëm teksa Jezusi na fal dhe heq mëkatet tona. Mëshira e Zotit është e pafund, por gjithashtu edhe drejtësia e Tij. Dhe drejtësia nuk mund të pranojë sakrificën e Krishtit si shlyerje e shkeljeve tona, nëse Jezusi nuk garanton së pari faljen e mëkateve tona, dhe së dyti, pastrimin e tyre.

`Lexoni Zbulesa 11:19. Pse është i rëndësishëm ky vegim nën dritën e konfliktit të madh? Si e tregon lidhjen e pandashme të ligjit dhe ungjillit?`

Këtu nën dritën e shndritshme dhe prezencën e lavdishme të Perëndisë, në fronin e universit, gjejmë ligjin e Zotit në arkën e besëlidhjes. Këtu në Vendin Shumë të Shenjtë, zbulohen drejtësia dhe mëshira e Perëndisë. Asnjë fuqi tokësore nuk mund të ndryshojë ligjin e Zotit, përveç arsyeve të tjera, ai është brenda në arkën e besëlidhjes në qiell. Hebrenjtë 8:10 thotë: " 'Dhe kjo është besëlidhja që Unë do të bëj me shtëpinë e Izraelit pas atyre ditëve, thotë Zoti: Unë do t'i shtie ligjet e Mia në mendjet e tyre dhe do t'i shkruaj në zemrat e tyre, dhe do të jem Perëndia i tyre dhe ata do të jenë populli Im'". Duke hyrë me besim në shenjtëroren e qiellit, së pari gjejmë falje për mëkatet e së kaluarës sonë dhe fuqi për të jetuar një jetë me bindje përmes Krishtit, i cili vdiq për ne dhe e shkruan ligjin në zemrat tona. Jezusi na shpëton "plotësisht" (Heb. 7:25). Jezusi na shpëton plotësisht - nga paga e mëkatit dhe fuqia e tij.

`Pse ndërmjetësimi i Jezusit është një lajm kaq i mirë? Teksa qëndrojmë para ligjit si standard i drejtësisë, çfarë shprese do të kishim pa ungjillin?`