---
title:  Shenjtërorja në Qiell
date:   19/05/2024
---

`Lexoni Eksodi 25:8, 9, 40 dhe Hebrenjtë 8:1-6. Cilat janë dy shenjtëroret, që skicohen në këto vargje?`

Teksa Adventistët e parë studiuan Shkrimet në muajt pas vitit 1844,ata kuptuan se janë dy shenjtërore, që përmenden në Bibël – ajo, që ndërtoi Moisiu dhe origjinali i saj në qiell. Termi "shenjtërore", siç përdoret në Bibël, i referohet në radhë të parë tabernakullit që ndërtoi Moisiu, si një model ose "tip" i gjërave qiellore; dhe së dyti, i referohet "tabernakullit të vërtetë" në qiell, tek i cili të drejtonte shenjtërorja në tokë. Kur Krishti vdiq, shërbesa tipike e humbi rëndësinë e saj. "Tabernakulli i vërtetë" në qiell është shenjtërorja e besëlidhjes së re. Dhe, teksa profecia e Danielit 8:14 përmbushet në këtë epokë, shenjtërorja që i referohet profecia duhet të jetë shenjtërorja e besëlidhjes së re.

"Në fund të 2 300 ditëve, në 1844, nuk kishte patur shenjtërore në tokë për shumë shekuj. Kështu profecia, 'Deri dy mijë e treqind ditë dhe pastaj shenjtërorja do të pastrohet', padyshim i referohet shenjtërores në qiell" - Ellen G. White, Konflikti i Madh, f. 417.

Shenjtërorja në shkretëtirë ishte një model në miniaturë i shenjtërores në qiell. Shërbesat në shenjtëroren tokësore ishin hija e planit hyjnor të Zotit për të shpëtuar. Çdo flijim që ofrohej përfaqësonte flijimin e Jezusit në kryqin e Kalvarit (shiko Gjoni 1:29). Përmes sakrificës së Krishtit, ne jemi të lirë nga dënimi i mëkatit. Falja është e jona. Faji ynë ikën teksa pranojmë sakrificën e Jezusit për hirin tonë dhe rrëfejmë mëkatet tona (1 Gjonit 1:9). Jezusi nuk është vetëm Qengji, i cili vdiq për ne, por gjithashtu Prifti që jeton për ne.

Hebrenjtë 7:25 shpjegon: "Prandaj edhe mund të shpëtojë plotësisht ata, që me anë të Tij i afrohen Perëndisë, sepse gjithmonë rron që të ndërmjetësojë për ta". Ai heq fajin e mëkatit dhe na shpëton nga fuqia e mëkatit (Rom. 8:1-4; 2 Kor. 5:21). Shërbesa e Jezusit në shenjtëroren qiellore është për ne. Si rezultat i ndërmjetësimit të Tij, thyhet fuqia e mëkatit në jetët tona. Nuk jemi më nën vargonjtë dhe skllevër të natyrës sonë mëkatare. Në Krishtin jemi të lirë: të lirë nga dënimi i mëkatit dhe të lirë nga kontrolli i mëkatit. Teksa shohim tek Krishti me anë të besimit, kemi sigurinë e shpëtimit.

`Çfarë do të thotë për ju të dini se Jezusi është në qiell, duke ndërmjetësuar për ju, që do të thotë se Ai është atje për ju? Pse keni nevojë për një Ndërmjetësues? Pse kjo e vërtetë është lajm i mirë?`