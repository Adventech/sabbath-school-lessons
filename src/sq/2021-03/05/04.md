---
title:  “ ‘Unë jam zemërbutë dhe i përulur nga zemra’ ”
date:  27/07/2021
---

Zemërbutësia është një cilësi e nënvlerësuar në shoqërinë moderne. Përulësia është e përqeshur. Mediat sociale na kanë mësuar që t’i kushtojmë vëmendje njerëzve të zhurmshëm, të çuditshëm, të egër dhe që shesin mend. Vërtet, aq shumë standarde të botës janë e kundërta e asaj çfarë është e rëndësishme dhe e vlefshme në sytë e Zotit.

“Njohja e të vërtetës nuk varet edhe aq nga forca e intelektit, sesa nga qëllimet e sinqerta dhe nga një besim i thjeshtë, i zjarrtë e i vërtetë. Engjëjt e Perëndisë ju afrohen atyre, të cilët me zemra të përulura kërkojnë udhëheqjen hyjnore. Atyre, Fryma e Shenjtë u hap thesaret e pasura të së vërtetës”—Ellen G. White, Mësime ndryshe nga Jezusi, vëll.1, fq. 42.

`Lexoni Mateu 5:5, 1 Pjetrit 3:4 dhe Isaia 57:15. Si do ta përkufizoni ju zemërbutësinë dhe përulësinë, duke u bazuar në këto tekste?`

Pali tek 2 Korintasve 10:1 i referohet “zemërbutësisë dhe mirësisë së Krishtit”. Zemërbutësia dhe përulësia nuk përmbajnë kuptimin e një njeriu “leckë”, i cili nuk di të mbrojë qëndrimin e tij. Vetë Jezusi nuk kërkonte ballafaqime dhe shpeshherë e shmangte atë për shkak se misioni i Tij ende nuk ishte përmbushur (Gjoni 4:1–3). Megjithatë, në të njëjtën kohë kur kjo ndodhi, Ai fliste me kurajo. Por fjalët e Tij ishin plot mirësi. Për shembull, vajtimet e Krishtit për Jerusalemin pak përpara kryqëzimit të Tij nuk ishin mallkime prej inatit, por përshkrime të përlotuara të së ardhmes së tmerrshme të këtij qyteti (Luka 19:41–44).

Në Dhiatën e Re, Jezusi shpeshherë është ilustruar si Moisiu i dytë. Ai flet nga një mal, duke shpallur parimet e Mbretërisë së Tij (Mateu 5:1). Ai ushqeu një turmë me anë të mrekullisë (Mateu 14:13–21). Tek Numrat 12:3 Moisiu është i përshkruar si një njeri “zemërbutë”, porsi edhe Jezusi tek Mateu 11:29. Njerëzit, që e dëshmuan ushqyerjen e 5 000 vetëve, shpallën me mahnitje: “ ‘Me të vërtetë ky është profeti, që duhet të vijë në botë’ ” (Gjoni 6:14)— kjo është një referencë ndaj Ligjit të Përtërirë 18:15 dhe rolit të Moisiut si një profet.

Përulësia dhe zemërbutësia e Jezusit e tejkalon qartë atë të Moisiut. Fund së fundi, Ai është Shpëtimtari ynë hyjnor. Ndërsa Moisiu ishte gati të vdiste për të shpëtuar popullin e tij (Eksodi 32:32), vdekja e tij nuk do të kishte sjellë ndonjë dobi, sepse ai vetë ishte mëkatar në nevojë për një Shpëtimtar hyjnor, i cili mund të paguante për mëkatet e tij. Edhe pse ne mund të mësojmë nga Moisiu dhe biografia e tij, në të nuk gjendet shpëtim.

Në vend të kësaj, ne kemi nevojë për një Shpëtimtar, i cili jo vetëm mund të shërbejë si një Ndërmjetësues, por edhe si Zëvëndësuesi ynë, që merr përsipër dënimin tonë. Ndërmjetësimi është i rëndësishëm, por vetëm Zoti në kryq, duke mbartur mëkatet tona, duke paguar penalitetin e mëkateve tona, mund të na shpëtojë nga pasojat ligjore të mëkateve tona. Prandaj, pavarësisht nga shembulli i mrekullueshëm që na ka dhënë Krishti me jetën e Tij pa mëkat, ajo nuk do kishte vlerë pa Kryqin dhe ringjalljen.