---
title:  “ ‘Unë do t’ju jap çlodhje’ ”
date:  25/07/2021
---

`Lexoni Mateu 11:20–28, ku Jezusi thotë: “ ‘Ejani tek unë, o ju të gjithë të munduar dhe të rënduar, dhe unë do t’ju jap çlodhje’”. Cili është konteksti i kësaj ftese? Si na jep çlodhje Jezusi?`

Porsi të gjithë ne, Jezusi kurrë nuk fliste jashtë kontekstit. Për të kuptuar më mirë Jezusin dhe për të shmanguar keqkuptimet teologjike, ne duhet të studiojmë kontekstin specifik përreth shpalljes së caktuar.

Mateu 11 është pikë kthese në Ungjillin sipas Mateut. Shpalljet gjykuese të Jezusit për qytetet e rëndësishme galilease janë më të ashprat e Ungjillit. Jezusi nuk favorizon; Ai vendos gishtin aty ku dhëmb; Ai shoqërohet me njerëzit e “gabuar” (Mateu 9:9–13); shpallja e Tij që Ai mund të falë mëkatet është skandaloze në sytë e udhëheqësve fetarë (Mateu 9:1–8).

Vërtet Jezusi flet kundër disa njerëzve fjalë shumë të forta dhe të ashpra, madje duke i ngjasuar me Sodomën, pra vendin e një ligësie të papërshkrueshme. “ ‘Prandaj unë po ju them se ditën e gjyqit fati i vendit të Sodomës do të jetë më i lehtë se yti’ ” (Mateu 11:24).

Po lind tensioni – por në mes të kësaj, Jezusi ndryshon temën dhe na ofron çlodhjen e vërtetë. Ai mund ta bëjë këtë, sepse “ ‘Çdo gjë më është dhënë në dorë nga Ati im, dhe asnjëri nuk e njeh Birin, përveç Atit’ ” (Mateu 11:27). Aftësia e Jezusit për të na dhënë çlodhjen është e bazuar tek hyjnia e Tij dhe faktin që Ai është një me Atin.

Para se ne të mund të heqim barrat tona, ne duhet të kuptojmë se nuk mund t’i mbajmë ato vetëm. Në fakt, shumica prej nesh nuk do të vijnë tek Jezusi pa kuptuar gjendjen tonë të vërtetë. Ftesa e Jezusit është e bazuar në nevojën tonë.

Shpallja e Tij tek Mateu 11:28 fillon me një urdhërore në greqishten e vjetër. “ ‘Ejani ” nuk na jep një opsion; “ ‘ejani ” përfaqëson parakushtin për të gjetur çlodhje. “ ‘Ejani ” do të thotë që kemi nevojë për ta dorëzuar kontrollin në duart e Zotit. Në një kohë kur ne, nëpërmjet celularit mund të mbajmë në kontroll lehtësisht shumë gjëra në jetën tonë, ndoshta nuk e ndiejmë dëshirën për të ardhur tek Jezusi. Në fakt, shumica e shohin dorëzimin tek Jezusi si pjesën më të vështirë në jetën e Krishterë.

Në pëlqejmë të flasim rreth gjithçkaje që Zoti bën për ne nëpërmjet Krishtit dhe sesi ne nuk mund të shpëtojmë veten, etj. Dhe kjo është e vërtetë. Por, përfundimisht ne duhet të bëjmë zgjedhjen e vetëdijshme për të “ardhur” tek Jezusi; pra, t’i dorëzohemi Atij. Ja ku realiteti i lirisë së zgjedhjes bëhet qendror në jetën e Krishterë.

`Çfarë barrash të rënda po mbartni në jetën tuaj? Si mund të mësoni t’ia dorëzoni ato Jezusit, që të përjetoni çlodhjen e çmuar që Ai na ofron?`