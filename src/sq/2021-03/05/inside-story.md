---
title:  Histori misioni
date:  30/07/2021
---

#### Historia misionare nga Arizona, SHBA

Kujdestare për Kuruesin

Nanete Ortiz, 53 vjeç

Si është të jesh dekane e vajzave, për një grup vajzash dhe grash të reja, në Shkollën Adventiste Indiane Holbruk?

Lilin e njoha në ditët e para në shkollën Holbruk. Vajza 17 vjeçare më adoptoi si gjyshen e saj. Ajo më ndihmonte në punët e konviktit. “Mund të të ndihmoj me gatimin këtë javë?” pyeste ajo. Ose “Mund të të ndihmoj për të shkruajtur vargjet Biblike në dërrasat e zeza?”

Më kujtohet gjithashtu edhe një pyetje tjetër që ajo më bëri, në fillim të vitit shkollor. “E di ti që unë pata kontratë dy herë vjet?” pyeti ajo.

Përse e kishte fjalën? Mësova se kishte patur një depresion kaq të thellë vitin e kaluar sa ishte konsideruar në rrezik për të dëmtuar veten. Ajo kishte firmosur kontratën si premtim se do të kërkonte ndihmë para se të bënte ndonjë gjë për të dëmtuar veten.

Shumë vajza, në shkollën Holbruk, vijnë me probleme emocionale. Kanë përjetuar trauma të ndryshme, që në moshë shumë të vogël. Më kujtohet një vajzë, në klasën e dytë, Roza, që më tregoi se kishte parë vrasjen e të atit. Një mbrëmje, ndërsa përgatitesha të dilja nga zyra, vajza erdhi të më shihte dhe u hodh në krahët e mi.

“Nuk fle dot,” tha ajo. “Shoh babin që më buzëqesh nga dritarja.”

Unë e çova në dhomën e saj; kënduam një këngë dhe u lutëm. Por kur shkova në dhomën time isha unë që nuk arrija të flija, duke menduar rreth atyre që këto vajza kishin përjetuar.

Dy muaj mbas fillimit të shkollës, Lili më tregoi se ajo torturohej nga makthe çdo natë. Kur filloi të më tregonte rreth tyre, e kuptova pse kisha ardhur në atë shkollë. Unë vetë kisha përjetuar të njëjtën lloj torture, gjatë adoleshencës. Perëndia donte që unë të kisha një marrëdhënie të veçantë me Lilin, që ta ndihmoja të kuptonte se edhe ajo mund të çlirohej nga makthet, me ndihmën e Perëndisë. I thashë se Perëndia më kishte çliruar mua dhe Ai mund të bënte të njëjtën gjë edhe për të.

Disa nxënës, preferonin të rrinin në shkollë gjatë pushimeve, në vend që të shkonin në shtëpi. Kjo ndodh sepse atmosfera në shtëpi është shumë e keqe. Më kujtohet Roza, kur u kthye në shkollë, pas disa ditëve pushim. Kur hapa derën të hynte në konvikt, ajo pa rreth e rrotull. Pastaj psherëtiu.

“Është mirë të kthehesh në shtëpi,” tha ajo.

Lili përpiqej ta shmangte kthimin në shtëpi. Deri sot, nuk e di çfarë lloj traume kishte pësuar, që e kishte dëmtuar aq shumë emocionalisht. Por kjo nuk është puna ime. Puna ime është t’u tregoj të gjitha vajzave dashuri pa kushte, që të kuptojnë se unë kujdesem për to dhe Perëndia është Ai që i kuron.

Këtë javë, ndërsa studionim rreth Krijimit, e pyeta Lilin, “E kishe dëgjuar ndonjëherë këtë histori, para se të vije në këtë shkollë?”

“Jo,” u përgjigj ajo.

“Po rreth Biblës? Kishe parë ndonjë Bibël më përpara, në shtëpinë e gjyshes?”

Ajo mohoi me kokë. Ajo e kishte parë Biblën për herë të parë në shkollë.

I shpjegova Lilit se shumë njerëz në botë e konsiderojnë historinë e Krijimit një përrallë.

“Çfarë mendon ti?” e pyeta.

Lili nuk kishte dyshim.

“Zoti Hubard, mësuesi i matematikës, gjithmonë e fillon klasën me një reflektim të shkurtër,” tha ajo. “Pikërisht sot, ai na bëri të mendonim se si gjërat mund të fillojnë të ekzistojnë nga asgjë. Duhet të ketë një Krijues!”

Bisedat me Lilin dhe vajzat e tjera më kujtojnë atë që thuhet te I Korintasve 3:6, ku Pali thotë, “Unë mbolla, Apoli ujiti, po Perëndia i bëri të rriten.”

Faleminderit për Ofertat tuaja të Sabatit të 13të tre vjet më parë, që ndihmuan në hapjen e një palestre dhe një qendre shëndetësore, të quajtur Qendra Jetë e Re, te shkolla Adventiste Indiane Holbruk. Ofertat e këtij tremujori do ndihmojnë në përfundimin e fazës së dytë të qendrës, ku shkolla do të punojë më fëmijët dhe të rinjtë etnikë Amerikanë, shumë prej të cilëve vuajnë nga sëmundje zemre, diabet, depresion dhe numër i lartë vetvrasjesh.