---
title:  “ ‘Merrni mbi vete zgjedhën Time’ ”
date:  26/07/2021
---

`Lexoni Mateu 11:29, 30. Përse na urdhëron Jezusi për të marrë zgjedhën e Tij, pasi Ai na ka ftuar për t’i dhënë Atij barrat tona dhe për të gjetur çlodhjen e vërtetë?`

Pas urdhërores së parë “ ‘ejani ” tek Mateu 11:28, vijnë dy urdhëra të tjera tek Mateu 11:29.

“ ‘Merrni’ ” dhe “ ‘mësoni’ ” tërheqin vëmendjen e dëgjuesve (dhe lexuesve) tek Jezusi. Ne duhet të marrim zgjedhën e Tij dhe të mësojmë nga Ai.

Marrëdhënia e ngushtë midis Atit dhe Birit hyjnor (tashmë treguar tek Mateu 11:25–27) ofron një ilustrim të fuqishëm, i cili mund të shpjegojë metaforën e zgjedhës në vargjet vijuese. Të dy Ati dhe Biri bashkëpunojnë në unitet dhe harmoni për të shpëtuar njerëzimin. Ndërsa zgjedha është simboli i nënshtrimit (shih Jeremia 27), ajo gjithashtu është metafora e një qëllimi të përbashkët. Ne i nënshtrohemi zgjedhës së Zotit dhe pranojmë detyrën që Ai na jep për të bekuar njerëzit rreth nesh. Ne nuk e mbartim zgjedhën e Jezusit; ne thjesht jemi lidhur me Të, sepse zgjedha e Tij “ ‘është e ëmbël’ ” dhe barra e Tij “ ‘është e lehtë’ ” (Mateu 11:30).

Urdhëri i dytë “ ‘mësoni nga Unë’ ” e përsërit këtë koncept. Në greqishten e vjetër, folja “mësoj” është e lidhur me termin “dishepull” (nxënës). Kur ne mësojmë nga Jezusi, ne vërtet bëhemi dishepuj të Tij. Bindja dhe përkushtimi janë karakteristikat e dishepullizimit.

`Çfarë ndryshimi ka midis të qenurit “të rënduar” (Mateu 11:28) dhe marrjes së zgjedhës së Krishtit (Mateu 11:29)?`

Zgjedha në Judaizëm është një metaforë e përhapur për ligjin. Veprat 15:10 e përdor atë në referencë me ligjin e rrethprerjes. Galatasve 5:1 e kontraston lirinë e ofruar nga Krishti me zgjedhën e skllavërisë, e cila është referenca ndaj ligjit si mjet shpëtimi. Bashkimi me Jezusin në zgjedhën e Tij thekson bindjen dhe përkushtimin për të ndjekur gjurmët e Tij dhe për të marrë pjesë në misionin e Tij. Ndërsa ne nuk mund të shtojmë gjë tek shpëtimi, që Krishti ka fituar për ne në Kryq, ne, duke shprehur mirënjohjen dhe dashurinë tonë ndaj Zotit, mund të bëhemi ambasadorët e Tij dhe t’i përhapim lajmin e mirë të shpëtimit njerëzve përreth. Interpretimi i ligjit nga Jezusi, siç na tregon Predikimi i Tij në Mal (Mateu 5–7) është akoma më radikal sesa ai i farisenjve. Ai kërkon që ta lejojmë Zotin të kryejë një ndërhyrje “kirurgjikale” për zemrën tonë dhe transformim të motiveve tona – atëherë, zgjedha e Tij është e ëmbël dhe barra e Tij është e lehtë (Mateu 11:30).

`Ç’premtim i mrekullueshëm! Prehje për shpirtrat tanë! Si e keni përjetuar këtë prehje? Si është ajo? Duke u përqëndruar tek Jezusi dhe ajo çfarë Ai na ofron, si mund të fillojmë ta njohim këtë prehje?`