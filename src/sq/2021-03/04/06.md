---
title:  Reflektorët e dritës së Zotit
date:  22/07/2021
---

Ndoshta gjëja më e natyrshme për ne kur kemi marrë faljen për ndonjë faj të turpshëm, është të përpiqemi ta harrojmë dhe të sillemi sikur kjo nuk ka ndodhur kurrë. Kujtimet mund të jenë tepër të dhimbshme.

`Çfarë dëshiron të bëjë Davidi me përjetimin e tij të dhimbshëm? Lexoni Psalmi 51:13–19.`

Kur një enë ose një vazo e çmuar bie dhe thyhet në copa të vogla, ne zakonisht psherëtijmë dhe i hedhim ato në plehra. Kurse në Japoni praktikohet arti tradicional i quajtur kintsugi, i cili është specialiteti për të restauruar qeramikën e thyer. Japonezët shkrijnë një metal të çmuar, si argjendi ose ari, për të ngjitur copëza të thyera, kështu, duke krijuar diçka të bukur dhe të çmuar.

Çdo herë kur Zoti fal fajet tona dhe na rikrijon sërish, diçka ndryshon tek ne. Falja e çmuar e Zotit na ngjit zemrat tona të thyera dhe këto shenja të dukshme mund të tërheqin vëmendjen tek hiri i Tij. Kështu ne bëhemi altoparlantët e Zotit. “Gjuha ime do të kremtojë tërë gaz drejtësinë tënde” (Psalmi 51:14). Ne nuk përpiqemi të riparojmë apo të përmirësojmë veten (as hap pas hapi jo). Fryma jonë e thyer, zemrat tona të copëtuara i sjellin mjaft lavdi Perëndisë. Ato janë si rrezet e dritës, që të tjerët mund të shikojnë rreth nesh. Përjetimi ynë i faljes hyjnore tërheq të tjerët, që janë ende në kërkimin e faljes.

`Çfarë lidhjeje ka midis Psalmit 51 dhe 1 Gjonit 1:9?`

Letra e parë e Gjonit 1:9 është një përmbledhje e shkurtër e Psalmit 51. Porsi Davidi shpall: “O Perëndi, Ti nuk e përçmon zemrën e thyer dhe të penduar” (Psalmi 51:17), edhe Gjoni na siguron që: “Po t’i rrëfejmë mëkatet tona, Ai është besnik dhe i drejtë që të na falë mëkatet dhe të na pastrojë nga çdo paudhësi” (1 Gjoni 1:9). Ne mund të kemi besim të plotë tek Zoti dhe Fjala e Tij.

Sërish, Davidi nuk mund ta riparonte dëmin e madh që kishte bërë veprimi dhe shembulli i tij për familjen. Ai vuajti pasojat e vendimeve dhe veprimeve të tij. Megjithatë, Davidi e dinte që ai ishte falur. Ai e dinte që thjesht duhet të besonte që një ditë Qengji i vërtetë i Perëndisë do të merrte vendin e tij.

`Si mund të mësoni të aplikoni tani premtimet e 1 Gjonit 1:9 në jetën tuaj? Si duhet të ndiheni pasi e keni bërë këtë dhe, duke ditur që ky premtim është dhënë edhe për ju?`