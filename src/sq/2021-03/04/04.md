---
title:  Falur dhe harruar?
date:  20/07/2021
---

Pasi Davidi pa dijeni kishte shpallur gjykimin ndaj vetes (2 Samuelit 12:5, 6), Nathani e ballafaqoi atë me madhësinë e mëkatit të tij. Zemra e Davidit u thye dhe ai e rrëfeu mëkatin e tij. Atëherë Nathani menjëherë e inkurajoi, duke i thënë se “ ‘Zoti e ka hequr mëkatin tënd’ ” (2 Samuelit 12:13) pra, që ai është falur. Zoti nuk na bën të presim gjatë për faljen e Tij. Davidi nuk e kishte provuar seriozisht se ishte penduar për mëkatin e tij para se Zoti ta falte.

Megjithatë, Nathani, i cili tashmë ka parashikuar pasojat e mëkatit të Davidid tek 2 Samuelit 12:10–12, vazhdon të pohojë që fëmija që po pret Bath-Sheba ka për të vdekur.

`Çfarë do të thotë që Zoti kishte hequr mëkatin e Davidit? A u fshi ky mëkat nga biografia e Davidit? A e harruan të gjithë mëkatin e tij? Lexoni 2 Samuelit 12:10–23, ndërsa po meditoni rreth këtyre pyetjeve.`

Davidi gjithashtu duhet t’ia ketë bërë vetes këto pyetje, ndërsa po shikonte botën e tij duke u shembur – foshnja e vdekur, familja e tij në rrëmujë (historitë e Amnonit dhe Absolomit janë dy shembuj të mirë rreth problemeve reale në familje), e ardhmja e tij e pasigurtë. Megjithatë, pavarësisht nga pasojat e mëkatit, i cili kishte prekur edhe njerëz të pafajshëm si Uriahu dhe foshnja e sapolindur, Davidi gjithashtu filloi të kuptojë që hiri i Perëndisë do ta mbulonte këtë dhe do të vijë një ditë kur do të zhduken të gjitha pasojat e mëkatit. Ndërkohë, ai gjen prehje për ndërgjegjen e tij të trazuar në hirin e Zotit.

`Çfarë nevoje ndjen Davidi? Për çfarë ka etje shpirti i tij? Lexoni Psalmi 51:1–6.`

Me Psalmin 51, Davidi del në publik duke hapur zemrën e tij dhe, duke rrëfyer publikisht mëkatet e tij. Klithma e Davidit për mëshirën e Zotit adreson dashurinë e pandryshueshme të Perëndisë dhe dhembshurinë e Tij. Davidi kërkon ripërtëritje shpirtërore.

Kur ne e konsiderojmë çmimin e prehjes në Jezus, ne pikë së pari duhet të pranojmë që kemi nevojë për ndihmë nga jashtë; ne jemi mëkatarë dhe kemi nevojë për Shpëtimtarin. Atëherë ne pranojmë mëkatet tona dhe thërrasim tek i Vetmi, që mund të na pastrojë dhe të na restaurojë. Pasi kemi bërë këtë, mund të marrim kurajo: ja, një kurorëshkelës, një manipulator, një vrasës, i cili ka shkelur të paktën pesë nga dhjetë urdhërimet e Zotit; por, kur ai thirri Perëndinë për ndihmë duke rrëfyer mëkatet e tij, ai e mori faljen.

`Nëse Zoti fali mëkatet e Davidit, a nuk ka shpresë edhe për ty?`