---
title:  Thirrje zgjimi
date:  19/07/2021
---

Në kohën më të errët të jetës së Davidit, ende gjendet lajmi i mirë: Zoti dërgon profetin e Tij. Nathani dhe Davidi e njihnin njëri-tjetrin shumë mirë. Më përpara Nathani e kishte këshilluar Davidin mbi planet e tij për të ndërtuar tempullin (2 Samuelit 7). Kurse tani profeti erdhi para mbretit të tij me një detyrë ndryshe.

`Si mendoni, pse zgjodhi Nathani të tregonte një histori, në vend që të fliste menjëherë troç rreth mëkatit të Davidit, duke e turpëruar atë? Lexoni 2 Samuelit 12:1–14.`

Nathani e dinte se çfarë duhej të thoshte, dhe ai e përcolli mesazhin e tij në atë mënyrë, që Davidi të mund ta kuptonte. Ai i tregoi një histori, në të cilën Davidi, ish bariu, mund të identifikohej. Nathani e njihte sensin e lartë të drejtësisë dhe integritetit në karakterin e Davidit. Prandaj, në një farë mënyrë, dikush mund të thotë se Nathani ngriti një grackë para Davidit, në të cilën ai u kap lehtësisht.

Kur Davidi pa menduar shumë shpalli që, ai keqbërësi në histori e meriton vdekjen, Nathani i tha: “Ti je ai njeri” (2 Samuelit 12:7). Ka mënyra të ndryshme sesi të thuash: “Ti je ai njeri”!  Ju mund të bërtisni, ose të akuzoni, duke tundur gishtin në fytyrën e fajtorit, ose mund ta thoni me shqetësim dhe përkujdesje në zërin tuaj. Fjalët e Nathanit duhet të ishin veshur me hir. Atë çast Davidi duhet të kishte ndjerë dhimbjen, që ndjen Perëndia kur një prej bijve të Tij me dashje bën të kundërtën e vullnetit të Tij. Diçka u kthjellua në mendjen e Davidit. Diçka e theu  zemrën e tij.

`Përse u përgjigj Davidi, duke thënë: “Unë kam mëkatuar kundër Zotit”, në vend që të thoshte: “Unë kam mëkatuar kundër Bath-Shebës” ose “Jam një vrasës” (2 Samuelit 12:13; shih edhe Psalmi 51:4)?`

Davidi kuptoi që mëkati, i cili vjedh qetësinë nga zemrat tona, është kryesisht dhe parimisht rebelimi kundër Zotit, Krijuesit dhe Shpëtimtarit tonë. Duke mëkatuar në lëndojmë veten, por edhe të tjerët. Ne turpërojmë familjet dhe kishat tona. Por, mbi të gjitha ne lëndojmë Zotin dhe ngulim edhe një tjetër gozhdë në kryqin e Kalvarit, që na drejton tek Qielli.

“Qortimi i profetit e preku thellë zemrën e Davidit. Ndërgjegjja e vrau së tepërmi; faji i madh që kishte kryer iu shfaq në madhësinë e vërtetë. Kështu, ai u përkul me gjithë shpirt në pendesë përpara Perëndisë. Me buzët që i dridheshin, ai tha: “Kam mëkatuar kundër Zotit” (2 Samuelit 12:13). Të gjitha veprat e këqija apo gjynahet, që i shkaktohen të tjerëve kthehen nga i lënduari tek Perëndia. Pra, Davidi kishte kryer një mëkat të tmerrshëm, si ndaj Uriahut ashtu edhe ndaj Bath-Shebës, dhe kjo gjë e brente thellë. Por, mëkati që kishte kryer kundër Perëndisë ishte edhe më i madh, edhe më i pallogaritshëm”—Ellen G. White, Patriarkë dhe Profetë, fq. 556.