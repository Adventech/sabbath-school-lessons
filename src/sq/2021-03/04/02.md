---
title:  Të lodhur dhe të munduar
date:  18/07/2021
---

Në një mbrëmje të bukur pranvere, Mbreti David ishte duke shëtitur në çatinë e pallatit të tij. Ai duhej të ishte bashkuar me ushtrinë e tij në anën tjetër të lumit Jordan dhe të udhëhiqte popullin e Zotit për të mposhtur amonitët që të fitonte një paqe të qëndrueshme në mbretëri.

`Mosvajtja në vendin e duhur i hapi derën tundimit në jetën e Davidit. Lexoni historinë tek 2 Samuelit 11:1–5. Çfarë ndodhi dhe çfarë mëkati të madh bëri Davidi?`

Davidi pa një grua “shumë të bukur”, duke bërë banjo mbi çatinë e shtëpisë së saj. Ai iu dorëzua impulseve të tij mëkatare atë darkë dhe fjeti me Bath-Shebën, gruan e një oficeri besnik. Porsi çdo mbret i asaj kohe, Davidi kishte një pushtet absolut. Si mbret ai nuk kishte pse të ndiqte rregullat, që ishin shkruar për popullin. Megjithatë, historia e dhimbshme e familjes së Davidit, që vazhdon pas këtij çasti jetë-ndryshues, na kujton faktin se, edhe pse Davidi ishte mbret, ai ishte i barabartë me të tjerët para ligjit të Perëndisë.

Në fakt, ligji na është dhënë si kufi për mbrojtjen dhe madje, nëse një mbret shkel këta kufij, ai duhet t’i bëjë ballë pasojave të tmerrshme. Sapo Davidi shkeli ligjin e Zotit, ai filloi të ndiejë efektet e tij në çdo aspekt të jetës së tij. Davidi mendoi se kjo natë pasioni do të kalonte pa u vënë re; megjithatë Bath-Sheba kishte ngelur shtatzënë, ndërsa burri i saj ishte në luftë.

`Lexoni 2 Samuelit 11:6–27. Si u përpoq Davidi për ta mbuluar mëkatin e tij?`

Madje skemat më të zgjuara të Davidit, për ta ҫuar Uriahun në shtëpi tek gruaja e tij Bathsheba, dështuan. Uriah ishte një njeri me një nam të paqortueshëm/reputacion yjor, dhe përgjigjja ndaj inkurajimeve të Davidit për të vizituar nusen, ishte: “ “Arka, Izraeli dhe Juda banojnë në çadra, zotëria im Joab dhe shërbëtorët e zotërisë tim e kanë ngritur kampin e tyre në fushë të hapur. Si mund të hyj unë në shtëpinë time për të ngrënë dhe për të pirë?” (2 Samuelit 11:11). Përfundimisht, Davidi i dëshpëruar vendos të mbulojë mëkatin e tij, duke e dërguar Uriahun drejt vdekjes në rreshtat e parë të luftës.

`Është e vështirë të besojmë që Davidi, të cilit Zoti i kishte dhuruar aq shumë, mund të bënte një gjë kaq të ulët. Pavarësisht se kush jemi, çfarë mund të mësojmë nga kjo histori?`