---
title:  Pakënaqësia lind rebelimin
date:  06/07/2021
---

Historia fillon me një notë pozitive: izraelitët më në fund kanë arritur te kufijtë e Kanaanit dhe dërgohen 12 informatorë për të eksploruar vendin. Raportet e tyre janë të jashtëzakonta.

`Lexoni raportin e informatorëve tek Numrat 13:27–33. Në cilën pikë shkatërrohen pritshmëritë e Izraelit?`

Zërat dyshues dhe skeptikë e shuajnë inkurajimin e Kalebit. Izraeli nuk del për të pushtuar atë çfarë Zoti i ka premtuar. Të shqetësuar në zemër, në vend që të marshonin dhe bërtisnin për fitoren, zgjodhën të qanin dhe të murmurisnin.

Kur jemi të shqetësuar në zemër, ne kemi vështirësi për të ecur me besim. Por shqetësimi nuk ndikon vetëm në emocionet tona. Shkencëtarët na tregojnë se ka një lidhje të drejtpërdrejtë shkak-pasojë midis mungesës së pushimit, (duke përfshirë gjumin) dhe zgjedhjeve të këqija, të cilat rezultojnë në mbipeshë, varësitë dhe më shumë nervozitet dhe pakënaqësi.

`Lexoni Numrat 14:1–10. Çfarë ndodhi pas kësaj?`

Gjërat po shkonin keq e më keq. Apeli i dëshpëruar i Kalebit: “Vetëm mos ngrini krye kundër Zotit” (Numrat 14:9), nuk dëgjohet dhe tërë asambleja përgatitet për të vrarë me gurë udhëheqësit e tyre. Shqetësimet çojnë në rebelim, dhe rebelimi përfundimisht çon në vdekje.

“Informatorët tradhtarë u kundërpërgjigjën me akuza të ashpra kundër Kalebit dhe Jozueut si dhe bënë thirrje që ata të vriteshin me gurë. Njerëzit e turmës, tashmë të përpirë nga marrëzia, mblodhën menjëherë gurë me të cilët donin të vrisnin dy burrat besnikë. Kështu, filluan të shtyheshin përpara me klithma si të marrë, kur papritur gurët u ranë nga dora. Të gjithë shtangën të tmerruar dhe filluan të dridheshin nga frika. Vetë Perëndia kishte ndërhyrë dhe kishte ndalur planin e vrasjes së Kalebit dhe Jozueut. Lavdia e pranisë së Perëndisë, si një dritë që nuk fashitet kurrë, ndriçoi tabernakullin. I gjithë populli kundroi sinjalin e Zotit. Askush nuk guxoi më që të bënte rezistencë; një më i fuqishëm se ata i plotfuqishmi Perëndi, ishte shfaqur sërish përpara të gjithëve. Dhjetë informatorët tradhtarë u pllakosën nga tmerri dhe ia mbathën me vrap nëpër çadra dhe mezi merrnin frymë”—Ellen G. White, Patriarkë dhe Profetë, fq. 299.

Pra, papritur publikisht u shfaq lavdia e Zotit. Duke lexuar këtë histori tek Numrat 14, duket sikur tërë skena është ngrirë dhe tani po dëshmojmë bisedën private midis Zotit dhe Moisiut. Zoti pranon që edhe pse gurët ishin ngritur kundër Moisiut, Kalebit dhe Jozueut, ky rebelim në thelb ka qenë kundër Vetë Perëndisë.