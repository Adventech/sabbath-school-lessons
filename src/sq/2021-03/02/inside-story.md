---
title:  Histori misioni
date:  09/07/2021
---

#### Historia misionare nga Arizona, Shtetet e Bashkuara

Udhëtim i Mbrojtur

Xhodi Opitz, 39 vjeç

Bashkëshorti im Derek dhe unë, ishim gjatë rrugës prej 3 orësh, nga Shkolla Adventiste Indiane Holbruk drejt kryeqytetit të Arizonës, Feniks. Unë punoj në shkollën Holbruk si ndihmëse administrative dhe Derek punon në mirëmbajtjen e shkollës. Atë të shtunë mbasdite, unë po ngisja makinën dhe Derek po dremiste në vendin e pasagjerit.

Ishim vonë. Po shkonim në Feniks, për një predikim në kishë por, së pari, duhet të ndalonim të merrnin edhe mamanë time, që do vinte me ne.

Gjatë rrugës, herë pas here binte një shi i fortë. Rruga e lagur dredhitej mes maleve dhe kishte shumë kthesa. Megjithatë unë po e shtypja fort pedalin e gazit. Makina të tjera shpejtonin përkrahë.

Kur ishim në gjysmë të rrugës, makina jonë filloi të shkiste mbi ujë. Brenda disa sekondash, makina u rrotullua 180 gradë dhe u përplas në kodrën në anë të rrugës. Më pas, u përmbys nga ana e Derek, shkau mbrapa dhe ndaloi rreth 75 metra nga vendi ku u përplas fillimisht. Nuk e dimë se si, por makina ndaloi mbi katër rrotat.

Derek dhe unë u shtangëm tërësisht. Më pas, Derek u përpoq të hapte derën e tij por nuk hapej. Derek ndjeu erën e tymit. I frikësuar se makina mund të shpërthente në zjarr, ai thirri “Duhet të dalim që këtu!”

Në atë moment, dera ime u hap.

“Jini mirë?” pyeti gruaja që kishte hapur derën.

Ajo e kishte parë gjithë aksidentin dhe kishte ndaluar të na ndihmonte.

Brenda disa minutash, makina jonë u rrethua nga njerëz. Ata pyetën nëse kishim thirrur kamion për të marrë makinën. Ne nuk e kishim thirrur por, para se të përgjigjeshim, një kamion ndaloi para nesh. Shoferi, që ishte edhe pronari i kompanisë, po kthehej nga një takim te dentisti.

“Mund të ndihmoj” pyeti ai.

Pastaj, edhe pse nuk i kishim thirrur, një polic ndaloi pranë nesh, dhe filloi të drejtonte trafikun. Ndihma e tij ishte shumë e nevojshme sepse makina jonë, që kishte ndaluar në një kthesë, në zbritje, nuk shihej nga shoferët që vinin.

Brenda disa minutash, makina jonë ishte ngjitur në kamion. Pamë dëmet. 2 goma, dhe pjesa e sipërme dukeshin mirë. Çdo gjë tjetër ishte shkatërruar. Derek dhe unë, të ulur në kamion, u përpoqëm të kuptonim si ndodhi. Atë ditë, kishim pasur plan të merrnim dhe një të njohur me ne. Por plani u prish. Zakonisht, ne e merrnim edhe qenin tonë kur udhëtonim, por atë ditë nuk e kishim marrë. Në anën tjetër të kodrës plot baltë, ku u përplasëm, kishte një humnerë. Derek dhe unë dolëm nga aksidenti vetëm me disa të gërvishtura, disa dhimbje në trup dhe disa plagë të vogla.

Si ishte e mundur që nuk ishim përplasur me asnjë makinë tjetër? Si ndaloi makina në pozicionin e duhur? Pse u përplasëm dhe nuk ramë në humnerën nga ana tjetër?

Përgjigjja e vetme është që Perëndia shpëtoi jetët tona. Ai u kujdes për gjithçka, para se të merrnim rrugën. Më vonë, morëm vesh se tre të njohur dhe familjarë kishin ndjerë një nevojë të luteshin për ne. Perëndia iu përgjigj lutjeve të tyre. Rreth një orë pas aksidentit, disa miq nga shkolla Holbruk na morën dhe na çuan në shtëpi.

Psalmi 94:22 thotë, “Por Zoti është kështjella ime dhe Perëndia im është kalaja në të cilën gjej strehë.” Perëndia na ka mbrojtur shumë herë. E falenderojmë për mbrojten e Tij të vazhdueshme.

Faleminderit për ofertat tuaja bujare sabatin e 13të, para tre vjetësh, të cilat ndihmuan në ndërtimin e një palestre të re dhe një qendre shëndetësore, të quajtur Qendra Jetë e Re, te shkolla Adventiste Holbruk. Ofertat tuaja këtë trimestër do të ndihmojnë në mbarimin e fazës së dytë të qendrës, e cila do bëjë të mundur që shkolla të punojë me të rinjtë etnikë Amerikanë që vuajnë nga mbipesha, sëmundje zemre, diabet, depresion dhe numër i lartë i vetvrasjeve.