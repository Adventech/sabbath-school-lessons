---
title:  'Për më tepër studim:'
date:  09/07/2021
---

“Tashmë u duk sikur po pendoheshin me sinqeritet për sjelljen fajtore që kishin kryer; por në fakt ata u hidhëruan për pasojat që do të vinin prej gjërave të liga që kishin bërë, dhe jo sepse ishin sjellë si harbutë dhe të çthurrur. Kur morën vesh se Zoti nuk do të bënte lëshime në dekretin e Tij, ata iu rikthyen vullnetit të tyre, duke deklaruar se nuk kishin për t’u kthyer në shkretëtirë. Por me dhënien e urdhërit për t’u larguar nga toka armike, Perëndia në fakt vuri në provë besnikërinë e tyre, dhe mjerisht doli se kjo e fundit nuk ishte e vërtetë. Izraelitët e dinin fare mirë se kishin mëkatuar mjaft rëndë, kur e kishin lejuar veten që të kontrollohej nga zemërimi si dhe kur kishin synuar të vrisnin ata dy informatorë, të cilët u kishin bërë thirrje që t’i bindeshin Zotit; por ata u tmerruan kur morën vesh se kishin bërë një gabim të tmerrshëm, pasojat e të cilit do të ishin fatale për të gjithë ata. Pra, zemrat e tyre nuk ndryshuan. Ata thjesht po kërkonin një shkak për të kryer një revoltë të ngjashme me atë që ndodhi. Kjo u duk qartë kur Moisiu, duke folur me autoritetin e Perëndisë, u dha urdhër që të ktheheshin mbrapsht drejt shkretëtirës”—Ellen White, Patriarkë dhe Profetë, fq. 300.

“Por besimi s’është në asnjë mënyrë aleat me vetbesimin. Sepse vetbesimi është falsifikimi i satanit për besimin. Besimi deklaron premtimet e Perëndisë dhe sjell frytet e bindjes. Vetbesimi gjithashtu deklaron premtimet, por i përdor ato ashtu siç bëri satani, për të justifikuar shkeljen e ligjit. Besimi do t’i kishte drejtuar prindërit tanë të parë të besonin në dashurinë e Perëndisë dhe t’i bindeshin urdhërimeve të Tij. Vetbesimi i udhëhoqi ata të shkelnin ligjet e Tij, duke besuar se dashuria e Tij e madhe do t’i shpëtonte ata nga pasojat e mëkatit të tyre. Besimi nuk kërkon mbështetje nga Qielli pa vepruar në mbështetje me kushtet, sipas të cilave do të jepet mëshira. Besimi i çiltër i ka themelet e tij në premtimet e Shkrimeve”—Ellen G. White, Biografia e Dashurisë, fq. 92.

**Pyetje për diskutim**

`1. Diskutoni ndryshimin midis besimit dhe vetbesimit. Përse pushtimi i Kanaanit fillimisht do të ishte parë si vepër besimi, ndërsa më vonë – si veprim në vetbesim? Si shërbejnë motivet dhe rrethanat tona si indikatorë për të dalluar midis besimit dhe vetbesimit?`

`2. Reflektoni mbi faktin që edhe pse mëkati mund të falet, ne shpeshherë duhet të jetojmë me pasojat e atyre mëkateve. Si mund të ndihmoni dikë, i cili ndodhet në një luftë shpirtërore: duke ditur se Zoti e ka falur mëkatin, megjithatë ende ai jeton me pasojat negative tek ai/ajo dhe ndoshta madje tek njerëzit e tyre të dashur?`

Sot në Shqipëri dielli perëndon në orën 20:15, në Kosovë – në 20:16. Sabat të lumtur!