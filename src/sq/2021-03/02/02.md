---
title:  Nervozitet në shkretëtirë
date:  04/07/2021
---

Izraelitët ishin të shqetësuar dhe të pakënaqur kur u larguan nga mali Sinai rrugës për në Kanaan. Kishte kaluar tashmë më shumë se një vit nga dalja e tyre nga Egjipti (Numrat 1:1). Ata ishin gati për të hyrë në Tokën e Premtuar. Ata ishin numëruar dhe organizuar. Ata kishin dëshmuar shfaqje të mrekullueshme të favorit hyjnor dhe shenja të qarta të pranisë së Zotit. Megjithatë, ata u ankuan që në vendin e parë të ndalesës pas Sinait.

`Lexoni Numrat 11:1–15. Për çfarë ankohet këtu Izraeli?`

Izraelitët kishin neps për mishin, peshkun, kastravecat, pjeprat, preshtë, qepët dhe hudhrat e Egjiptit. “ ‘Kush do të na japë mish për të ngrënë? Nuk i harrojmë peshqit që i hanim falas në Egjipt, kastravecat, pjeprat, preshtë, qepët dhe hudhrat. Por tani e tërë qënia jonë ka shteruar; para syve tanë nuk ka asgjë tjetër veç kësaj mane!’ ”(Numrat 11:4–6). Por, gjithashtu duket që ata vuanin nga kujtime selektive, sepse duke kujtuar ushqimin e shijshëm, ata harruan skllavërinë dhe vështirësitë e pabesueshme që patën në Egjipt (krah. me Eksodi 1).

Ata ishin ushqyer me manën e Zotit për më shumë se një vit; megjithatë, ata nuk ishin në paqe dhe dëshironin diçka tjetër. Kjo madje e prishi edhe paqen e Moisiut. Sepse nuk është e lehtë të drejtosh një grup njerëzish të shqetësuar. Por Moisiu e dinte se ku të drejtohej për çdo problem. “Atëherë Moisiu i tha Zotit: ‘Pse e trajtove kaq keq shërbëtorin tënd? Pse nuk gjeta hir para syve të tu për ta vënë barrën e gjithë këtij populli mbi mua?’ ” (Numrat 11:11).

`Si u përgjigj Zoti ndaj ankesave? Lexoni Numrat 11:16–33.`

Zoti nuk është shurdh ndaj nevojave tona kur ndihemi të shqetësuar. Në rastin e Izraelit, Ai iu dërgoi atyre shkurtat për të ngopur nepsin e tyre për mish. Por ankesa e tyre për ushqimin, në fakt, ishte veç sipërfaqja e një problemi më të thellë. Kur jemi të shqetësuar, nervozë dhe të zemëruar, një gjë e vogël mund të na bëjë të shpërthejmë. Dhe ajo gjë nuk është shkaku real i konfliktit. Ne shpërthejmë, sepse brenda nesh është një problem më i thellë, duke ndikuar tek marrëdhëniet tona. Kështu edhe Izraeli u rebelua kundër udhëheqjes së Zotit – kjo është diçka nga e cila duhet të githë të kemi kujdes – pavarësisht nga situata dhe konteksti ku ndodhemi, sepse rebelimi ndodh më lehtë sesa mendojmë.

`Përse është aq e lehtë të kujtojmë të kaluarën si më të mirë seç ka qenë në realitet?`