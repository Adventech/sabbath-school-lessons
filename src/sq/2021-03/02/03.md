---
title:  Është ngjitëse
date:  05/07/2021
---

`Lexoni Numrat 12:1–3. Për çfarë janë të pakënaqur Miriami dhe Aaroni?`

Në sipërfaqe, Miriami dhe Aaroni shprehnin pakënaqësinë e tyre rreth gruas së Moisiut, e cila ishte etiopiane. Sefora nuk ishte izraelite, por vinte nga Midiani (shih Eksodi 3:1). Madje midis “elitës” së Izraelit, mund të shohim natyrën e metë dhe të shëmtuar njerëzore.

Teksti Biblik, na tregon qartë që ankesat e tyre ishin veç pretekst. Thelbi kryesor, në fakt, ishte rreth dhuntisë së profecisë. Në kapitullin e kaluar lexojmë se Zoti i kishte thënë Moisiut që të caktojë 70 pleq në Izrael për të ndihmuar në ngarkesën administrative të udhëheqësisë (Numrat 11:16, 17, 24, 25). Aaroni dhe Miriami gjithashtu kishin patur rolet e udhëheqësve (Eksodi 4:13–15, Mikea 6:4), por tani ata u ndjenë të kërcënuar nga zhvillimi i ri në udhëheqësi, prandaj bënin këto pyetje: “ ‘Mos vallë Zoti ka folur vetëm me anë të Moisiut? A nuk ka folur ai edhe nëpërmjet nesh?’ ”(Numrat 12:2).

`Si u përgjigj Zoti ndaj ankesës së tyre? Lexoni Numrat 12:4–13. Si mendoni, pse iu përgjigj Zoti kaq ashpër?`

Përgjigjja e Zotit është e menjëhershme dhe nuk lë vend për interpretime të ndryshme. Dhuntia profetike nuk është një shpatë me anë të së cilës mund të luftosh dhe të marrësh më shumë pushtet. Moisiu ishte njeri shumë i përshtatshëm për udhëheqësinë, sepse ai kishte mësuar artin e varësisë së plotë tek Zoti.

Fakti që emri i Miriamit këtu përmendet para Aaronit mund të sugjerojë se ajo ka qenë iniciatore e sulmit kundër Moisiut. Në këtë kohë, Aaroni tashmë është duke shërbyer si kryeprifti i Izraelit. Në qoftë se ai do të ishte goditur me lebrozë, atij nuk do t’i lejohej për të hyrë në shenjtëroren dhe për të shërbyer për popullin e tij. Ndëshkimi i Miriamit me lebrozë të përkohshme tregoi shumë qartë pakënaqësinë e Zotit me të dy, dhe shërbeu si mjet për të ndryshuar qëndrimet e tyre të gabuara dhe për të shëruar marrëdhëniet në këtë familje. Lutja e Aaronit për Miriamin konfirmon që edhe ai kishte qenë i përfshirë në këtë gjë (Numrat 12:11), dhe tani, në vend të kriticizmit dhe pakënaqësisë, e shohim Aaronin duke u lutur për Miriamin, dhe Moisiu gjithashtu, duke ndërmjetësuar për motrën (Numrat 12:11–13). Ky është qëndrimi që Zoti dëshiron të shikojë në popullin e Tij. Prandaj Ai dëgjon dhe shëron Miriamin.

`Edhe pse gjithmonë është e lehtë për të kritikuar udhëheqësinë e kishës, në çdo nivel, sa më e mirë do të ishte kisha dhe jeta jonë shpirtërore, në qoftë se ne, në vend të ankesave, do të ndërmjetësonim para Zotit për drejtuesit tanë, madje kur nuk biem dakord me ta?`