---
title:  Gëzohuni në Zotin Gjithmonë
date:  23/09/2021
---

Një nga aplikacionet më të përdorura në telefonat tanë inteligjentë është Google Maps. Shumica prej nesh nuk mund ta kujtojë se çfarë kemi bërë para se të ekzistonin hartat e bazuara në GPS në telefonat tanë. Ne mund të jemi nervozë, duke shkuar drejt një vendi në të cilin nuk kemi qenë kurrë më parë, por me Google Maps në telefonat tanë, ne mund të dalim me besim dhe të gjejmë rrugën në çdo qytet të huaj. A mundet që ky besim të jetë një ilustrim i llojit të pushimit, që Perëndia dëshiron të na japë me orarin e Tij profetik?

Sidoqoftë, ndonjëherë, ne mund të fusim adresën e gabuar në aplikacionet tona, ose thjesht mund të vendosim të mos ndjekim udhëzimet, sepse mendojmë se dimë një rrugë më të shkurtër. Në secilin rast, ne mund të përfundojmë diku ku nuk do të dëshironim të ishim - dhe padyshim jo më me një mendje të qetë.

`Lexoni Filipianëve 4: 4–6. Çfarë po na thotë Pali këtu për mënyrën e pushimit të vërtetë, paqes së vërtetë, madje edhe në mes të një bote të ngarkuar dhe plot dhimbje?`

Në këtë fragment, Pali nuk po thotë të gëzohemi, gjithmonë, në të gjitha sprovat që hasim. Në vend të kësaj Ai po thotë: "Gëzohuni në Zotin gjithmonë". Pavarësisht nga gjendja jonë e tanishme, pavarësisht nga sprovat që po hasim, nëse qendrojmë me Perëndinë, te mirësia e Tij, dashuria e Tij dhe sakrifica e Tij në kryq për ne, ne mund të gëzohemi tek Ai dhe të kemi paqe për shpirtrat tanë të lodhur.

Vetëm tonaliteti i vargjeve nënkupton prehje, paqe dhe një shpresë transhendente për diçka përtej kësaj bote.

Imagjinoni gjithashtu, një lloj pushimi për shpirtrat tanë që do të kishim nëse, në të vërtetë, nuk do të kishim “asgjë për t’u shqetësuar". Kjo vështirë se duket reale për çdokënd në këtë botë (edhe vetë Pali kishte shumë shqetësime), por përsëri, duke ditur që një Zot i dashur është përfundimisht në kontroll të situatave dhe do të na ftojë në Mbretërinë e Tij, me siguri, mund të na ndihmojë të vendosim gjërat, që na shqetësojnë në perspektivën e duhur.

"Zoti është afër"? Që do të thotë se Ai është gjithnjë afër nesh dhe sapo të mbyllim sytë dhe të pushojmë në gjumin e vdekjes, gjëja tjetër që do të ndiejmë është kthimi i Krishtit.

Pa diskutim, jeta është plot tensione, sprova dhe mundime. Askush nga ne nuk u shpëton atyre; sigurisht as apostulli Pal nuk mundi dot(shih 2 Korintasve 11). Sidoqoftë, qëllimi i idesë së tij është të na tregojë se edhe me gjithçka që po kalojmë tani, ne mund të gëzohemi me atë që na është dhënë në Krisht dhe, me të vërtetë, mund të gjejmë prehje për shpirtrat tanë, edhe tani në këtë kohë.

`Lexoni përsëri Filipianëve 4: 4–6. Në cilat mënyra mund t'i zbatoni këto fjalë të mrekullueshme në përvojën tuaj tani, në çfarëdo sprovash dhe fatkeqësish që mund të jeni duke përjetuar?`