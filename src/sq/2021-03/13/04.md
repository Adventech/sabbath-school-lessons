---
title:  Urdhërat e marshimit
date:  21/09/2021
---

Pasqyra e madhe profetike e historisë nuk na lejon të rrimë duarkryq dhe të mos bëjmë asgjë, ndërsa ngjarjet zhvillohen, ngjarje, që me të vërtetë nuk mund t'i kontrollojmë. Kështu që shpesh qëndrimi mund të jetë: “Epo, ngjarjet finale do të ndodhin siç parashikohen, kështu që çfarë mund të bëjmë për këtë përveçse thjesht të pajtohemi me to? Në fund të fundit, çfarë mund të bëj unë vetëm"?

Por kjo nuk është mënyra sesi të krishterët duhet të lidhen me botën përreth tyre dhe, veçanërisht, me ngjarjet e fundit. Zbulesa 14 na tregon se qëllimi ynë në këtë pikë të historisë është t'u tregojmë të tjerëve për gjykimin e Perëndisë dhe t'i ndihmojmë ata të përgatiten për ardhjen e dytë të Jezusit.

`Lexoni Zbulesa 14: 6–12. Çfarë po mësohet këtu dhe çfarë duhet t'i shpallim botës? Pse është kaq urgjent ky mesazh?`

Si Adventistë, ne besojmë se "e vërteta e tanishme" (2 Pjet. 1:12) gjendet, posaçërisht, në këto vargje që ne i referohemi si "Tre Mesazhet e Engjëjve". Këtu gjejmë thelbin e asaj që është thirrja jonë në këtë epokë të historisë së tokës.

Vini re, vargu fillon me "ungjillin e përjetshëm", lajmin e mrekullueshëm të vdekjes dhe ringjalljes së Krishtit, mbi të cilin mbështetet shpresa jonë e vetme e shpëtimit. Ekziston edhe mesazhi se "ora e gjykimit të Tij ka ardhur" (Zbul. 14: 7), një mënyrë e fuqishme, që tregon fundin e kohës. Pastaj, gjithashtu, është thirrja për të adhuruar atë, që «krijoi qiellin dhe tokën», në kontrast me paralajmërimin e frikshëm për ata që, duke qëndruar në Babiloni, adhurojnë «bishën dhe figurën e tij». Në fund kemi përshkrimin e njerëzve të Perëndisë, që jetojnë në kohërat e fundit: “Këtu është durimi i shenjtorëve; këtu janë ata, që i mbajnë urdhërimet e Zotit dhe besimin e Jezusit”.

`Lexoni Zbulesa 14:11. Çfarë thotë për mungesën e prehjes për ata, që adhurojnë bishën dhe figurën e tij?`

Nuk ka pushim, ditën apo natën, për ata, që adhurojnë bishën dhe figurën e tij? Edhe pse qarkullojnë ide të ndryshme në lidhje me atë që kjo do të thotë saktësisht, të gjithë do të pajtoheshin me mendimin se këta njerëz nuk përjetojnë llojin e pushimit që Zoti u ofron atyre, të cilët janë besnikë ndaj Tij.

`Pse mendoni se pjesa e parë e Mesazheve të Tre Engjëjve është "ungjilli i përjetshëm"? Pse duhet ta mbajmë këtë të vërtetë të mrekullueshme gjithmonë përpara nesh, ndërsa i shpallim botës këto mesazhe? Në ç’mënyrë është të kuptuarit e ungjillit kaq thelbësor në konceptin e pushimit?`