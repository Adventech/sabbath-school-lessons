---
title:  Histori misioni
date:  24/09/2021
---

#### Pjesë të së vërtetës

Niang Muang, 21 vjeç

Ishte pothuajse orari i drekës dhe drejtuesi i grupit mori në telefon për të thënë se ishte rrugës për të marrë Niang, në qytetin Marivilë, në shtetin Tenesi.

Niang ishte e uritur.

Ajo po bisedonte me një student tjetër, që shiste libra gjithashu, rreth mëngjesit të tyre dhe ishte gati të hante drekën e saj.

Pastaj pa një grua që po vinte çantat me ushqime në makinë, në parkimin e dyqanit që shiste gjëra të lira. Kishte kohë të fliste vetëm me një njeri, para drekës.

“Përshëndetje zonjë,” tha ajo. “Unë quhem Niang. Jam një studente dhe punoj për të paguar shkollën. Këtë verë po përpiqemi të promovojmë vlerat e familjes dhe të ndihmojmë komunitetin.”

Ajo futi dorën në çantë dhe nxori një libër që mëson si të përdorim bimët.

Gruaja e pranoi librin dhe po shihte kapakun.

Kur pa se gruaja po qëndronte e heshtur, Niang nxori një libër me receta.

“Të pëlqen të gatuash në shtëpi?” pyeti ajo.

Pastaj i tregoi gruas një libër meditimesh, një version të librit klasik të Ellen White, Kuptimi i Lumturisë.

Gruaja i pa librat. Dukej se ishte e interesuar.

“Më kape në ditën e gabuar,” tha ajo. “Nuk kam asnjë çek dhe asnjë lek me vete.”

“Mund të paguash me kartë, nëse është më e lehtë,” tha Niang.

“Nuk dua ta përdor kartën e bankës sepse bashkëshortit tim nuk i pëlqen ta përdor,” tha ajo.

Por ajo vazhdonte t’i shihte librat. Dukej se nuk donte t’i kthente.

Niang nxori edhe libra të tjerë, përfshirë Biografi Dashurie dhe Konflikti i Madh i Ellen White. Kur mori vesh se gruaja kishte fëmijë, ajo i tregoi disa libra fëmijësh.

“Të gjithë këta libra janë shumë të mirë,” tha gruaja.

Dukej se ajo nuk arrinte të zgjidhte një libër.

“E di çfarë do bëj?” tha gruaja. “Do t’i marr të gjithë librat.”

Ajo tha se e kishte emrin Sindi dhe përdori kartën e bankës për të paguar diçka për librat.

Niang e pyeti nëse mund të lutej me të.

“Më pëlqen shumë të lutem,” tha Sindi.

“I dashur At Qiellor,” u lut Niang, “faleminderit që na dhe një ditë më shumë jete dhe mundësinë për të takuar Sindin. Koha jote është e përkryer. Fal mëkatet tona. Faleminderit që Sindi dhe familja e saj janë mirë. Të lutem t’u japësh paqe pavarësisht gjërave që ndodhin në jetën e tyre. Të lutem, vazhdo t’i mbështjellësh me dashurinë dhe praninë Tënde. Nëse Sindi ka dëshira në zemrën e saj, të lutem plotësoja. Ndihmoje të gjejë shpresë dhe besim tek Ti, nëpërmjet Jezus Krishtit. Amen.”

Fytyra e Sindit shkëlqente nga gëzimi pas lutjes. Ajo filloi të fliste. Ajo tha se familja e saj po kalonte kohë të vështira pasi kishin përjetuar sëmundje dhe vdekje. Ajo po kërkonte kuptimin më të thellë të jetës dhe donte të dinte më shumë rreth Perëndisë.

Pak kohë më vonë, Niang plotësoi nevojën e saj fizike për ushqim, duke ngrënë drekë me studentët e tjerë, që shisnin libra. Ajo u lut që Sindi të plotësonte nevojën e saj shpirtërore me të vërtetën që do gjente në librat.

Një pjesë e Ofertave të sotme të Sabatit të 13të do të ndihmojë sërish fëmijët refugjatë të marrin një edukim Adventist. Oferta do të ndihmojë gjithashtu në ndërtimin e banesave për misionarët në shkollën Adventiste Palau, në ishullin Palau, në Oqeanin Paqësor; në përfundimin e fazës së dytë të palestrës në Shkollën Adventiste Holbruk në shtetin Arizona në Shtetet e Bashkuara dhe në hapjen e një kishe Adventiste dhe qendre komunitare në qytetin e largët verior Iglolik, në Kanada. Faleminderit për ofertat tuaja bujare, që do të ndihmojnë në shpërndarjen e ungjillit në Divizionin e Amerikës Veriore.