---
title:  Histori misioni
date:  10/09/2021
---

#### Histori misionare rreth refugjatëve në Divizionin e Amerikës Veriore

Urrejtje që zhduket

Xhimi Shve, 51 vjeç

Imagjino të jesh 7 vjeç dhe të vraposh, për të shpëtuar jetën tënde, në mes të xhunglës. Si mund të ndikojë kjo tek ti?

Kjo ishte jeta e Xhimi Shvesë, në shtetin Mianmar, në Azinë Juglindore, më përpara i njohur si Burma.

Një djalë i vogël, Xhimi filloi t’i urrente autoritetet, për shkak të atyre që po kalonte. Në një moment, i humbur në xhungël, ai mendoi se do vdiste.

Ai vendosi që, nëse mbijetonte, do bashkohej me forcat e armatosura të rezistencës, që të hakmerrej.

Mbas dy vitesh të ndarë, Xhimi takoi të atin, në një kamp refugjatësh, në Tailandë.

Por i ati nuk ishte dakort me planin e Xhimit dhe i tha se armët nuk do ndihmonin për gjë. Përkundrazi, ai e shtyri Xhimin të bëhej pastor dhe t’u tregonte njerëzve rreth dashurisë së Perëndisë dhe shpresës së jetës së përjetshme.

Xhimi nuk e kishte të lehtë të hiqtë dorë nga inati dhe urrejtja.

Por ai vuri re paqen dhe gëzimin e babait të tij, kur shkonin në Kishën Adventiste, në kampin e refugjatëve. Ai lexoi rreth konfliktit midis Krishtit dhe Satanit në Bibël. Ai kuptoi se i ati kishte të drejtë dhe vendosi t’i falte ata, që i kishin bërë keq.

Xhimi u bë pastor Adventist dhe, më vonë, u vendos në Shtetet e Bashkuara.

Shumë shpejt, ai mori vesh se shumë nga familjet refugjate Adventiste, që kishte njohur në kampet e refugjatëve në Tailandë, tani ishin shpërndarë nëpër Shtetet e Bashkuara. Ato përpiqeshin të gjenin kisha Adventiste, por nuk dinin Anglisht mjaftueshëm për të kuptuar predikimet apo të merrnin pjesë në adhurim. Shumë prej tyre po dekurajoheshin.

Xhimi dëshironte shumë t’i vizitonte dhe inkurajonte. Ai donte t’i ndihmonte të organizoheshin në grupe të vogla, që të adhuronin Perëndinë e qiellit në gjuhën e tyre. Mbas shumë lutjeve, ai arriti të hapte tre kisha.

Por, duke punuar me kohë të plotë për të mbajtur familjen e tij, ai nuk kishte kohë dhe fonde të udhëtonte për të ndihmuar rreth 2.000 refugjatët Adventistë, që flasin gjuhën Karen, të shpërndarë në gjithë kontinentin.

“Por Perëndia e njihte zemrën time dhe nevojat e mia,” tha Xhimi, që tani shërben si pastor në Konferencën e Karolinave dhe si këshilltar për hapjen e kishave për grupin Karen, në Departamentin e Refugjatëve dhe Emigrantëve Adventistë, të Divizionit të Amerikës Veriore.

“Perëndia po udhëhiqte gjithë kohën dhe Ai kishte një plan,” tha Xhimi.

Në vitin 2011, një ofertë e Sabatit të 13të, mblodhi fonde për të punuar me familjet refugjate, të shpërndara në Shtetet e Bashkuara dhe në Kanada, duke i ndihmuar të organizohen në grupe, të adhurojnë në gjuhën e tyre dhe t’i shërbejnë komunitetit. Nëpërmjet punës së tij, 55 kisha të grupit Karen u hapën në gjithë kontinentin, gjatë dhjetë viteve të fundit.

Kjo u bë e mundur sepse anëtarët e kishës ofruan dhe sepse Xhimi, dhe të tjerë si ai, e lejuan Perëndinë ta zëvendësonte urrejtjen me falje dhe dashuri.

Këtë trimestër, Oferta juaj e Sabatit të 13të do të ndihmojë sërish për të ndarë ungjillin me grupet e refugjatëve në Divizionin e Amerikës Veriore. Faleminderit që planifikoni një ofertë bujare.

Shënime:

-	Në Divizionin e Amerikës Veriore ka rreth 10.000 refugjatë Adventistë, që flasin gjuhë të ndryshme. Pastor Xhimi punon me refugjatët që flasin gjuhën Karen, numri i të cilëve është rreth 2.000.