---
title:  Pushtimi i Qytetit Qiellor
date:  09/09/2021
---

Zhvillimi logjik i ideve kryesore në Hebrenjve 4 bëhet veçanërisht i dukshëm kur lexoni Hebrenjve 4: 8–11. Jozueu nuk i dha Izraelit prehje. Si pasojë, meqenëse Perëndia nuk është gënjeshtar, duhet të ketë një tjetër "pushim", që mbetet për njerëzit e Perëndisë. Ky grup nuk përbëhet ekskluzivisht nga besimtarë hebrenj. Ai përfshin të gjithë ata, që e kanë pranuar Jezusin si Shpëtimtarin e tyre personal.

`Lexoni Galatasve 3: 26–29 dhe vini re karakteristikat e njerëzve të besëlidhjes pas kryqëzimit. Çfarë do të thotë që nuk ka as hebre, as grek, as skllav e as njeri të lirë, as mashkull e as femër në kontekstin në të cilin po shkruan Pali?`

Ndonjëherë, Hebrenjve 4 është përdorur për të theksuar respektimin e Sabatit të ditës së shtatë, ndërsa të tjerët e kanë përdorur atë për të sfiduar vlefshmërinë e këtij pushimi të Sabatit, në dritën e faktit se ka një tjetër pushim (në kohën e fundit). Asnjë pozicion nuk pasqyron mirë tekstin biblik. Në vend të kësaj, teksti sugjeron që fokusi i kohës së fundit në pushimin e veçantë të Zotit ka qenë i pranishëm që nga Krijimi dhe se kremtimi i pushimit të Sabatit ofron një shije të vogël javore të atij pushimi në fundin e kohës. Në të vërtetë, për hebrenjtë e Shtuna është kuptuar të jetë një pararendëse e vogël e 'olam haba' ("bota që do të vijë").

Pushimi i ngjashëm me Sabatin, që mbetet për njerëzit e Zotit, duke i bërë jehonë pushimit të Zotit në Sabatin e parë në historinë e tokës, do të thotë që ne mund të heqim dorë nga punët tona dhe t'i besojmë Atij për të përmbushur premtimin e Tij të shpëtimit për ne.

Përkundër argumenteve të disa interpretuesve, konteksti nuk e mbështet sugjerimin se urdhërimi i Sabatit u përmbush në prehjen e shpëtimit që Krishti solli, duke e bërë të panevojshme që të krishterët t'i binden asaj. Pushimi përfundimtar, që na premtohet përmes asaj që Krishti kishte bërë për ne nuk zëvendëson të Shtunën biblike të ditës së shtatë; përkundrazi, e thekson atë.

Në një botë, që i vlerëson shumë njerëzit nga puna e tyre dhe personat, që i arrijnë gjërat me punën e tyre, të pushosh tek Jezusi dhe të besosh se hiri i Tij është i mjaftueshëm për të na shpëtuar dhe transformuar, është vërtet diçka antikulturore sot.

`Si mund t’i ndihmoni të tjerët të gjejnë prehje tek Jezusi, kur ata mendojnë se mëkatet e tyre kanë qenë shumë të rënda, se zemrat e tyre nuk mund të ndryshohen dhe se rastet e tyre janë vërtet të pashpresa? Çfarë referimi biblik do të ndanit me ta?`