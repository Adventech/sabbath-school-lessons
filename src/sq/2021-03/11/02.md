---
title:  Pagëzuar në Moisiun
date:  05/09/2021
---

`Lexoni 1 Korintasve 10: 1–11. Çfarë dëshironte Pali t'i komunikonte audiencës së tij në Korint, kur u referohej “shembujve”?`

Termi grek i përdorur në 1 Korintasve 10: 6 (dhe përshtatur gjithashtu në një formë të ngjashme në 1 Korintasve 10:11), i përkthyer si "shembull" në shumicën e përkthimeve anglisht, është typos. Në anglisht fjala type bazohet në këtë emër grek. Një tip (ose shembull) nuk është kurrë origjinal, por një lloj simboli ose përfaqësimi i tij. Është një model i diçkaje tjetër.

Hebrenjve 8:5 ofron një shembull të mirë të kësaj lloj marrëdhënieje: “Ata [priftërinjtë e shërbimit të tempullit të Dhiatës së Vjetër] shërbejnë si një kopje dhe imitim i gjërave qiellore. Sepse, kur Moisiu ishte gati të ngrinte çadrën, ai u udhëzua nga Perëndia, duke thënë, “Kujdesuni të bëni gjithçka sipas modelit që ju është treguar në mal”.

Ky fragment tek letra drejtuar Hebrenjve thekson lidhjen e drejtpërdrejtë midis realiteteve qiellore dhe tokësore dhe pastaj citon Eksodin 25: 9, ku Zoti i tha Moisiut të ndërtonte shenjtëroren e shkretëtirës “sipas... modelit që ai kishte parë në mal”. Çështja ishte që shenjtërorja tokësore, me të gjitha ritualet dhe procedurat e saj, ishte “shembull”, simbol, model i asaj që po ndodh në parajsë, me Jezusin si Kryepriftin tonë në shenjtëroren qiellore.

Me këtë në mendje, ne mund të kuptojmë më mirë se për çfarë po fliste Pali në 1 Korintasve 10. Në këto vargje Pali rishikon disa nga përvojat kryesore të njerëzve të Perëndisë në shkretëtirë, në rrugën e tyre për në Tokën e Premtuar. “Etërit tanë” u referohet paraardhësve të tyre hebrenj, që lanë Egjiptin, jetuan nën re, kaluan përmes detit dhe, kështu, të gjithë u pagëzuan në një jetë të re të lirisë nga skllavëria.

Pali i konsideron këto stacione të rëndësishme të udhëtimit në shkretëtirë si një lloj, ose një shembull të pagëzimit individual. Në gjurmët e logjikës së Palit, referimi i “ushqimit shpirtëror” duhet t'i referohet manës (krahaso me Eksodi 16: 31–35). Izraeli piu ujë nga shkëmbi, të cilin Pali e identifikon si Krishti (1 Korintasve 10: 4). Mendoni për Jezusin, për shembull, si “buka e jetës” (Gjoni 6:48) dhe si “uji i gjallë” (Gjoni 4:10), dhe e gjitha kjo ka kuptim të përsosur. Kështu, ajo që shohim këtu është përdorimi nga Pali i historisë së Dhiatës së Vjetër si një shembull i zbulimit të të vërtetave shpirtërore, që mund të zbatohen për individët e Krishterë sot.

`Mendoni përsëri për përvojën e Izraelitëve tek Eksodi. Çfarë mësimi shpirtëror mund të mësojmë nga “shembujt” e tyre, qofshin ata të mirë apo të këqinj, që na kanë lënë?`