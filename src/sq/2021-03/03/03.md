---
title:  Egoizmi
date:  12/07/2021
---

Porsi në rastin e plepit dhe sistemin e tij të madh të rrënjëve nën tokë, egoizmi është pjesë e një sistemi të madh nëntokësor, të quajtur “mëkat”, i cili na pengon për të gjetur prehjen e vërtetë në Krisht. Nga të gjitha shfaqjet e mëkatit në jetët tona, egoizmi duket më i lehti për t’u shfaqur, apo jo? Për shumicën prej nesh, egoizmi është po aq i natyrshëm sa frymëmarrja.

`Lexoni Luka 12:13–21. Përshkruani problemin e theksuar tek shembëlltyra e Jezusit. A është planifikimi i së ardhmes një gjë egoiste dhe kundërshtuese e Mbretërisë së Perëndisë? Nëse jo, ose jo gjithmonë, për çfarë na paralajmëron këtu Jezusi?`

Kjo shembëlltyrë është vetëm në Ungjillin sipas Lukës, dhe është treguar si përgjigje ndaj një pyetjeje anonime prej dëgjuesve të Krishtit. I pyetur rreth çështjes së trashëgimisë, Jezusi iu përgjigj duke refuzuar rolin e gjyqtarit midis vëllezërve. Në vend të kësaj, Ai vendos gishtin tek problemi real nëntokësor – egoizmi. Krishti këtu gërmon më thellë për të treguar sistemin e rrënjëve të veprimeve tona individuale.

`Mendoni rreth egoizmit në jetën tuaj. Si ndikon egoizmi në marrëdhënien tonë me Zotin, me bashkëshortin/en dhe familjen? Po me kishën, me fqinjët dhe kolegët e punës? Çfarë çelësi gjejmë tek Filipianëve 2:5–8?`

Duke u fokusuar vetëm tek nevojat dhe ambicjet e tij, pasaniku në shembëlltyrën e Jezusit harroi që të merrte në konsideratë realitetin e padukshëm qiellor.

Pali na ofron një vështrim në atë çfarë motivoi Jezusin për t’u sakrifikuar në vendin tonë.

Filipianëve 2:5–8 përshkruan shembullin e përkryer të dashurisë, përulësisë dhe vetëmohimit. Në qoftë se dashuria për Zotin dhe të tjerët nuk drejton zgjedhjet dhe prioritetet tona, ne do të vazhdojmë të ndërtojmë më shumë hambare për vete këtu në tokë, dhe më pak thesare në Qiell (Mateu 6:20).

`Përse është aq e lehtë të biem në tundim për të mbledhur pasuri dhe prona materiale këtu në tokë? Edhe pse ne të gjithë kemi nevojë për një shumë të caktuar parash për mbijetesë, përse duket që kurrë nuk jemi në gjendje për të thënë që na mjafton aq sa kemi? Pse gjithmonë duam më shumë?`