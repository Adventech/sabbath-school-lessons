---
title:  Jezusi sjell përçarje
date:  11/07/2021
---

Shumë pak njerëz i pëlqejnë konfliktet. Ne kemi etje për harmoni dhe paqe. Ne madje bëjmë seminare në kishat tona rreth pajtimit dhe zgjidhjeve të konfliktit. Pak njerëz e shijojnë konfliktin.

`Lexoni Mateu 10:34–39. Çfarë do të thotë Jezusi, duke pohuar që nuk ka ardhur për të sjellë paqe, por shpatë? Çfarë do të thotë kjo, duke konsideruar që Jezusi është “Princi i paqes” (Isaia 9:6)?`

Pohimi i Jezusit tek Mateu 10:34–39 është shokues dhe i pakuptueshëm. Shpëtimtari, i cili në vend të një mbreti me truproja, erdhi si një foshnjë pa ndihmë, Ai që predikonte që të duam të afërmit dhe armiqtë tanë, tani i tregon ndjekësve të Tij që Ai ka ardhur për të sjellë përçarje dhe konflikte. Dishepujt dhe dëgjuesit e Tij mund të kenë vrarë mendjen: “Si ka mundësi”?

Mateu 10:35–39 në fakt flet rreth besnikërisë. Duke cituar Mikea 7:6, Jezusi sfidon dëgjuesit e Tij për të zgjedhur përjetësinë. Një bir duhet të dojë dhe të nderojë prindërit e tij. Kjo ishte një kërkesë ligjore nga urdhërimet e Zotit, të cilat Moisiu i mori nga Zoti në malin e Sinait. Megjithatë, në qoftë se dashuria për prindin do të tejkalonte përkushtimin e njeriut ndaj Jezusit, ai kishte për të marrë një vendim të rëndë. Prindërit duhet të duan dhe të kujdesen për fëmijët e tyre. Por, në qoftë se dashuria e tyre prindërore tejkalon përkushtimin e tyre ndaj Jezusit, ata përballen me një vendim sfidues. Ajo çfarë thotë këtu Jezusi është: kujdesuni për prioritetet tuaja – Zoti përpara, çdo gjë tjetër - mbrapa.

Krishti e shpreh këtë zgjedhje me anë të tri fjalive, duke përdorur në secilën prej tyre fjalën “i denjë”. Denjësia jonë nuk është e bazuar në standarde të larta morale, as madje tek mposhtja e mëkatit. Denjësia jonë është e bazuar në marrëdhënien tonë me Jezusin. Ne jemi të denjë kur zgjedhim Atë mbi çdo gjë tjetër, duke përfshirë nënën, atin dhe fëmijët. Ne zgjedhim vuajtjen e kryqit dhe ndjekim Jezusin.

“Nuk kam dëshirë më të madhe se sa të shikoj të rinjtë të mbushur me besim të pastër, i cili do t’i drejtonte ata për të marrë kryqin e tyre dhe të ndjekin Jezusin. Ecni përpara, dishepuj të rinj të Krishtit, të konrolluar nga parimi, vishuni me rrobat e dëlirësisë dhe të drejtësisë. Shpëtimtari juaj do iu drejtojë në pozitën më të përshtatshme për talentet tuaja, dhe ku do të jeni shumë të dobishëm”—Ellen G. White, Testimonies for the Church, vëll. 5, fq. 87.

`Ndonjëherë ne zgjedhim për të mbartur kryqin tonë, kurse ka raste kur thjesht jemi të detyruar pa zgjedhje. Pavarësisht nga rrethanat, cili është çelësi për të mbajtur kryqin me besnikëri?`