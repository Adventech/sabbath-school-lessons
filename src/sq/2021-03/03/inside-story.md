---
title:  Histori misioni
date:  16/07/2021
---

#### Historia misionare nga Arizona, Shtetet e Bashkuara

Ti nuk je vetëm

Aliandra, 17 vjeç

Gjatë fëmijërisë sime jetova disa situata që nuk mendoj se fëmijët duhet t’i përjetojnë. Pashë njerëz që pinin dhe humbisnin mendjen nga droga. Pashë njerëz që përdornin marihuanën, për t’u ndjerë mirë për një kohë të shkurtër.

Mami im është Navaho dhe babi është Meksikan. Fillimisht, familja ime ishte e mirë dhe e dashur dhe shkonim në kishë çdo të diel. Por, më pas, mami filloi të pinte alkool dhe çdo gjë u prish. Kur isha e vogël, pashë babin që e rrihte mamin me duar dhe, ndonjëherë, edhe me shkop. Kisha shumë frikë sepse ndihesha e dobët dhe pa shpresë. Nuk kisha fuqi të bëja asgjë rreth kësaj.

Mami u fut disa herë në burg për shkak të dhunës, sepse ngiste makinën pasi kishte pirë, dhe gjëra të tjera. Kjo më shkaktonte shumë dhimbje.

Në të njëjtën kohë, babi nuk ishte shumë i pranishëm në shtëpi. Ai u dërgua disa herë në Meksikë por kthehej sërish në Shtetet e Bashkuara. Ai nuk më ka uruar asnjëherë për ditëlindjen. Por, në një farë mënyre, Perëndia më dha forcë që të vazhdoj çdo ditë. Edhe pse nuk kisha një baba tokësor që kujdesej, kisha një At Qiellor që më donte.

Mësova t’i fshihja ndjenjat e mia dhe të sillesha sikur çdo gjë shkonte mirë. Ndonjëherë, njerëzit më pyesnin si arrija të mbaja gjithçka brenda meje. Është e vështirë por mësohesh, kur askush nuk do të dëgjojë se si ndihesh.

Kur u rrita u bëra tjetër njeri. I mbroja me tepricë motrat dhe vëllezërit. Fillova të përfshihesha në shumë grindje, ikja nga shkolla dhe fillova të përdorja marihuanë.

Por, kur isha 12 vjeç, kuptova se nuk doja të bëhesha si prindërit e mi. Por nuk dija çfarë të bëja.

Një apo dy vjet më vonë, erdha në shkollën Holbruk, në klasën e nëntë. Në shkollë, fillova të doja Krishtin dhe kuptova dashurinë që Ai ka për mua. Pavarësisht gjithçkaje, që kisha kaluar, Perëndia kishte një plan për mua, i cili përfshinte studimet e mia, në shkollën Holbruk.

Mendimet e mia rreth jetës ndryshuan. Tani e di se Perandia ka qënë me mua gjithë jetën, vetëm se unë nuk e kisha kuptuar. Ai kishte qënë gjithmonë me mua, duke më dhënë forcë për të vazhduar, pavarësisht vështirësive. Deri sot, Ai vazhdon të më japë forcë në gjithçka që bëj, çdo vendim që marr dhe çdo herë që jam gati të dorëzohem.

Vargu im i preferuar është Eksodi 14:14 ku thuhet “Zoti do të luftojë për ju, dhe ju do të rrini të qetë.”

Perëndia do të të japë fitoren mbi çdo gjë që kalon, nëse e lejon Atë të kujdeset. Ai të mban në duar e Tij dhe Ai do të luftojë për ty.

Ti nuk je vetëm.

Unë nuk jam vetëm.

Faleminderit për Ofertat tuaja të Sabatit të 13të para tre vjetësh, të cilat ndihmuan në hapjen e një palestre të re dhe një qendre të quajtur Qendra Jetë e Re te Shkolla Adventiste Holbruk. Ofertat tuaja këtë trimestër do të ndihmojnë qendrën dhe shkollën të punojnë me fëmijët dhe të rinjtë Etnikë Amerikanë që vuajnë nga mbipesha, sëmundje zemre, diabet, depresion dhe numra të larta vetvrasjesh.

Fakte të Shpejta:

-	Shtetet e Bashkuara janë vendi i tretë në botë nga sipërfaqja, pas Rusisë dhe Kanadasë, dhe i treti nga popullsia pas Kinës dhe Indisë.

-	Arizona është shteti i gjashtë nga madhësia në Shtetet e Bashkuara dhe i katërmbëdhjeti nga popullsia. Ndodhet në jugperëndim të Shteteve të Bashkuara dhe ka kufi me Nevadën, Meksikën e Re, Utah, Kaliforninë dhe Koloradon.

-	Arizona njihet për Kanionin e Madh, i cili është më tepër se 1.6 km i thellë, 365 km i gjatë dhe deri në 29 km i gjerë.