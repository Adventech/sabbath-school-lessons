---
title:  Ambicie
date:  13/07/2021
---

Studimi i javës së fundit të shërbesës së Krishtit para kryqëzimit të Tij, gjithmonë është inkurajues dhe frymëzues. Gjithashtu ai ofron një pamje të asaj sesi shqetësimet dhe ambiciet shtyjnë njerëzit për të bërë dhe thënë gjëra jo të arsyeshme.

`Lexoni Luka 22:14–30 dhe mendoni rreth emocioneve të Krishtit, kur Ai dëgjon dishepujt e Tij duke u zënë me njëri-tjetrin gjatë darkës së fundit mbi çështjen se cili prej tyre konsiderohet më i madhi (Luka 22:24). Përse u shpërqëndruan dishepujt nga kjo ngjarje historike për t’u fokusuar tek madhështia njerëzore?`

Ne rrallë diskutojmë me të tjerët se kush është më i madhi në kishën, familjen apo punën tonë. Ne mund të mendojmë shumë rreth kësaj, por kush, vallë, i shpreh këto gjëra haptas?

Kjo nuk ishte hera e parë kur kjo pyetje u ngrit midis ndjekësve të Jezusit. Tek Mateu 18:1 lexojmë dishepujt, duke i bërë këtë pyetje Jezusit dhe duke e përkufizuar në mënyrë më abstrakte: “ ‘Kush është, pra, më i madhi në mbretërinë e qiejve?’ ”. Jezusi iu përgjigj me anë të shembëlltyrës. Ai thirri një fëmijë dhe e vendosi mes tyre. Dishepujt hapën sytë nga habia, ndërsa Jezusi u shpjegoi veprimet e Tij: “ ‘Në të vërtetë po ju them: në qoftë se nuk ktheheni dhe nuk bëheni si fëmijët e vegjël, ju nuk do të hyni fare në Mbretërinë e Qiejve’ ” (Mateu 18:3).

Konvertimi është themelor për të gjetur prehjen e vërtetë në Krisht. Ne kuptojmë që kemi nevojë për një ndihmë nga jashtë. Papritur kuptojmë se nuk mund të varemi tek vetvetja, por vërtet kemi nevojë për Jezusin. Ne përjetojmë një transformim të vlerave dhe ambicieve tona. Jezusi u thotë dishepujve të Tij: Kini besim dhe varuni tek Unë, porsi ky fëmijë. Madhështia e vërtetë është dorëheqja nga të drejtat e tua dhe përqafimi i vlerave të Mbretërisë së Perëndisë.

Fatkeqësisht, duket që dishepujt nuk e kishin mësuar këtë mësim deri në darkën e fundit. Grindjet e tyre shkatërruan momentet e një bashkësie të përkryer, që nuk mund të përsëritej kurrë.

E gjitha kjo, madje pas vitesh të tëra të kaluara së bashku me Jezusin, duke dëgjuar dhe mësuar tek këmbët e Tij? Ç’shembull i trishtueshëm sesa të korruptuara janë zemrat njerëzore! Pozitiv këtu është vetëm realiteti i hirit të Perëndisë: pavarësisht nga diskutimet patetike të dishepujve të Tij, Jezusi nuk hoqi dorë nga ata.

`Përse përqëndrimi ynë tek Jezusi në kryq mund të jetë një ilaç i fuqishëm kundër dëshirës sonë për vetëlartësim, të cilën e kemi të gjithë për shkak të mëkatit?`