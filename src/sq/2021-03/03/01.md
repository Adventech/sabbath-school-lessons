---
title:  Rrënjët e shqetësimeve
date:  10/07/2021
---

### Lexoni për studimin e kësaj jave
Mateu 10:34–39; Luka 12:13–21; Filipianëve 2:5–8; Luka 22:14–30; Mateu 23:1–13.

> <p>Vargu përmendësh</p>
> “Sepse atje ku ka smirë dhe grindje, atje ka trazirë dhe gjithfarë veprash të këqija” (Jakobi 3:16).

Plepat e egër janë pemë të bukura, që arrijnë 15–30 metra lartësi. Ata pëlqejnë klimë të ftohtë me verë të freskët. Druri i tyre përdoret për prodhimin e mobiljeve, shkrepseve dhe letrës. Drerët dhe kafshë të tjera shpeshherë ushqehen me plepa të vegjël gjatë dimrave të acartë, sepse lëvorja e tyre përmban shumë lëndë ushqyese. Plepat kanë nevojë për shumë diell, dhe ata nuk e ndalojnë rritjen as gjatë dimrit, prandaj bëhen burim i rëndësishëm ushqimor për kafshë të ndryshme.

Megjithatë, plepat janë më të famshëm për faktin se ata kanë sistemin më të madh të rrënjëve në botën e bimëve. Rrënjët e tyre nën tokë formojnë një koloni dhe përhapen shumë shpejt, duke mbuluar hapësira të mëdha. Plepat individualë mund të rrojnë deri në 150 vjet, ndërsa një koloni me sistem rrënjësh nën tokë madje disa mijëra vjet.

Këtë javë do të zbulojmë se cilat janë rrënjët e shqetësimeve tona. Ka shumë gjëra, që mund të na pengojnë për të gjetur prehjen e vërtetë në Krisht. Disa prej tyre janë shumë të dukshme dhe nuk kanë nevojë për shumë vëmendje. Ndërsa të tjerat mund të jenë më pak të dukshme, si ai sistem rrënjësh i plepave nën tokë, prandaj ne mund të mos jemi të vetëdijshëm për qëndrimet dhe veprimet tona, të cilat na ndajnë nga Shpëtimtari ynë.

_\*Studioni mësimin e kësaj jave për t’u përgatitur për të Shtunën, 17 korrik._