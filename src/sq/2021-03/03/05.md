---
title:  Hipokrizi
date:  14/07/2021
---

Hipokrit është njeriu, i cili shtiret ose luan rolin e dikujt tjetër që ai nuk është. Ky term përdoret shtatë herë tek Mateu 23, ku Jezusi i turpëroi publikisht skribët dhe farisenjtë, udhëheqësit fetarë të judenjve (Mateu 23:13, 14, 15, 23, 25, 27, 29). Ungjijtë na tregojnë se Jezusi i ofroi hir dhe falje kurorëshkelësve, tagrambledhësve, prostitutave dhe madje vrasësve, por tregoi shumë pak dhembshuri ndaj hipokritëve (shih Mateu 6:2, 5, 16; Mateu 7:5; Mateu 15:7–9; Mateu 22:18).

`Lexoni Mateu 23:1–13 dhe gjeni në fjalët e Jezusit katër karakteristika kryesore të një hipokriti.`

Jezusi përmend katër karakteristika të skribëve dhe farisenjve. Në spektrin e Judaizmit të shekullit të parë, farisenjtë paraqisnin krahun e djathtë fetar, pra konservatorët. Ata ishin të interesuar në ligjin e shkruar dhe gojor dhe theksonin pastrimin nëpërmjet ritualeve. Në krahun e majtë ishin saducenjtë, një grup i udhëheqësve të pasur, të cilët shpeshherë kishin lidhje me elitën priftërore. Ata ishin shumë të përzier me kulturën greke (p.sh. ata flisnin greqisht dhe e dinin në majë të gishtave filozofinë greke), dhe fatkeqësisht nuk besonin që Zoti do t’i ngjallë dhe do t’i gjykojë një ditë të gjithë të vdekurit. Ne mund t’i quajmë ata liberalë. Dhe të dyja grupet në sytë e Jezusit ishin hipokritë.

Sipas Krishtit, ne jemi hipokritë kur nuk bëjmë atë çfarë themi, kur ngarkojmë të tjerët me detyra fetare, të cilat në fakt nuk i zbatojmë vetë dhe, kur duam duartrokitjen për besimin tonë të madh dhe, kur kërkojmë nder dhe vlerësim që i takon vetëm Atit tonë Qiellor.

Por, pavarësisht nga fjalët e ashpra dhe kritikuese, që Krishti u tha atyre, që ai i quajti hipokritë, zëri i Tij përcillte dashuri dhe shqetësim për ata.

“Mëshira hyjnore theksohej në shprehinë e Birit të Perëndisë, ndërsa hidhte një vështrim të gjatë mbi tempullin dhe dëgjuesit e Tij. Me një zë të mbytur nga një hidhërim i madh i zemrës dhe me lot të hidhur, Ai tha: ‘O Jeruzalem, Jeruzalem, ti që vret profetët dhe qëllon me gurë ata që dërgohen te ti. Sa herë kam dëshiruar të mbledh fëmijët e tu së bashku, ashtu si mbledh pula zogjtë e vet nën krahë, por ti nuk deshe!’”—Ellen G. White, Biografia e Dashurisë, fq. 515.

`Si mendoni, pse nuk keni pse të jeni një udhëheqës fetar për të qenë fajtor në atë lloj hipokrizie, që qorton këtu Jezusi? Si mund të mësojmë ta dallojmë këtë hipokrizi në jetën tonë dhe si të heqim dorë nga ajo?`