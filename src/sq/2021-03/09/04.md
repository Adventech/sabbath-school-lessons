---
title:  Rrethana të reja
date:  24/08/2021
---

Pas 40 viteve endje në shkretëtirë, një gjeneratë e re, me një kujtesë të vakët, në mos joekzistente për Egjiptin, është rritur. Ata kishin një përvojë jetësore shumë të ndryshme nga ajo e prindërve të tyre. Kjo gjeneratë e re ishte dëshmitare për mungesën e përsëritur të besimit të prindërve të tyre dhe si pasojë, ata gjithashtu duhej të endeshin në shkretëtirë, ndërsa brezi i prindërve të tyre kishte vdekur.

Ata ishin të privilegjuar që të kishin shenjtëroren në qendër të kampit të tyre dhe të mund të shihnin renë, që tregonte praninë e Zotit, duke qëndruar mbi tabernakull. Kur ajo lëvizte, ata e dinin se ishte koha për të paketuar plaçkat dhe për ta ndjekur. Kjo re, që siguronte hije ditën dhe dritë e nxehtësi natën ishte një kujtesë e vazhdueshme e dashurisë dhe kujdesit të Zotit për ta.

`Por, çfarë kujtese të personalizuar të pushimit të Sabatit kishin ata? Lexoni Eksodi 16: 14–31.`

Në kundërshtim me teologjinë popullore, këto vargje vërtetojnë se dita e shtatë e Sabatit parapriu dhënien e ligjit në Sinai.

Çfarë ndodhi këtu?

Ushqimi i veçantë, që i furnizonte Zoti ishte një kujtesë e përditshme e faktit që Krijuesi kujdesej për Krijimin e Tij. Në një mënyrë shumë të prekshme, Perëndia ishte duke furnizuar nevojat e tyre. Çdo ditë ishte një mrekulli me ushqimin, që shfaqej dhe zhdukej me rënien e diellit. Çdo herë që dikush përpiqej të grumbullonte për të nesërmen, ajo kalbej dhe mbante erë të keqe; e megjithatë, çdo të premte aty kishte mjaftueshëm sa për një sasi të dyfishtë dhe pjesa e mbetur për të ngrënë në Sabat mbetej e freskët për mrekulli. Izraeli tani kishte shërbimin e Shenjtërores dhe të gjitha ligjet dhe rregulloret e regjistruara tek Levitiku dhe Numrat. Megjithatë, Moisiu i moshuar i thërret të gjithë dhe përsërit historinë e tyre dhe ri-përtërin ligjet, që Zoti u kishte dhënë (shih Ligji i Përtërirë 5:6–22).

Kjo gjeneratë e re më në fund ishte e gatshme të hynte në Tokën e Premtuar. Izraeli ishte gati të pësonte një ndryshim të udhëheqjes dhe një Moisi i moshuar donte të sigurohej që ky brez do të mbante mend kush ishte dhe cili ishte misioni i tyre. Ai nuk donte që ata të përsërisnin gabimet e prindërve të tyre. Dhe kështu ai përsërit ligjet e Zotit. Dhjetë Urdhërimet përsëriten në mënyrë që ky brez, i gatshëm në prag të pushtimit të Kanaanit, të mos harronte.

Në përvojën tonë personale, ardhja e dytë e Jezusit nuk është kurrë më shumë se disa çaste pasi të vdesim. Prandaj, kthimi i Tij është gjithmonë afër, mbase edhe më afër sesa mund ta imagjinojmë. Si na e kujton mbajtja e Sabatit, jo vetëm atë që Zoti ka bërë për ne, por edhe atë që Ai do të bëjë për ne kur të kthehet.