---
title:  Mbajtja e Sabatit
date:  26/08/2021
---

Zoti i urdhëron njerëzit e Tij të mbajnë ditën e Sabatit. Së bashku me mosvrasjen dhe mosvjedhjen është urdhri për të kujtuar të Shtunën, edhe pse Bibla nuk na jep specifikat se si duhet ta mbajmë atë.

`Cila duhet të jetë atmosfera që ne krijojmë dhe promovojmë të Shtunën? Shih Psalmi 92 dhe Isaia 58:13.`

Meqenëse mbajtja e Sabatit do të thotë të festosh Krijimin dhe shpëtimin, atmosfera e saj duhet të jetë një gëzim dhe kënaqësi tek Zoti dhe jo një zymtësi. Kujtimi i Sabatit nuk fillon në ditën e shtatë. Ashtu sikurse e Shtuna e parë ishte kulmi i javës së krijimit, kështu dhe ne duhet të “kujtojmë ditën e Sabatit” gjithë javën dhe të planifikojmë përpara, në mënyrë që të mund të lëmë mënjanë punën tonë javore dhe kështu ta “mbajmë atë të shenjtë” kur vjen Sabati. Përgatitja me një qëllim të qartë gjatë javës dhe veçanërisht në ditën e përgatitjes (Marku 15:42) të premten është thelbësore dhe i shton kënaqësinë, ndërsa pritja për këtë ditë i jep dhe më shumë vlerë kësaj dite shumë të veçantë.

`Cilin aspekt të rëndësishëm të mbajtjes së Sabatit nxjerr në pah Levitiku 19:3?`

Të mbajmë të shtunën do të thotë gjithashtu të ushqejmë marrëdhënien tonë me familjen dhe me miqtë. Perëndia siguron kohë për shoqërizim të fokusuar me të gjithë familjen dhe përfshin pushim edhe për shërbëtorët dhe kafshët e familjes (shih Eksodi 20: 8–11). E shtuna dhe familja shkojnë së bashku.

Ndërsa pushimi dhe koha me familjen janë parime të rëndësishme, mbajtja e Sabatit do të thotë gjithashtu të marrësh pjesë në adhurimin kolektiv, të përqendruar tek Zoti së bashku me familjen tonë të kishës. Jezusi ndoqi dhe drejtoi në shërbesat e adhurimit, ndërsa ishte në tokë. (Shih Levitiku 23:3; Luka 4:16 dhe Hebrenjve 10:25).

Edhe pse rutina dhe ritmet tona javore mund të jenë intensive, thellë në zemrat tona, ekziston një dëshirë e zjarrtë për pushimin e vërtetë të Sabatit, një bashkësi e vërtetë me Krijuesin tonë. Duke kujtuar të ndalojmë të gjitha punët tona dhe, duke planifikuar të kalojmë kohë me Zotin dhe të ushqejmë marrëdhëniet tona, ne mund të hyjmë në ritmin dhe pushimin e Sabatit.

`Cila ka qenë përvoja juaj me Sabatin dhe bekimet, që mund të vijnë nga mbajtja e Sabatit? Në çfarë mënyrash mund të bësh më shumë për ta bërë atë kohë të shenjtë siç duhet të jetë?`