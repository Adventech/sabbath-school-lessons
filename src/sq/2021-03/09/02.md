---
title:  Parathënie për pushimin
date:  22/08/2021
---

Zoti ishte aty qysh prej fillimit. Zoti Perëndi foli, dhe kështu ishte. Drita e ndau ditën nga nata; kupa qiellore, qielli dhe detet u krijuan me anë të fjalës ditën e dytë; toka e thatë dhe vegjetacioni pasuan ditën e tretë. Zoti formoi kornizën fillestare të kohës dhe gjeografisë dhe më pas Ai e përmbushi atë gjatë tri ditëve të ardhshme. Dritat e mbushën qiellin ditën dhe natën. Ndryshe nga historitë e kulturave më të lashta, tregimi biblik i Krijimit e bën shumë të qartë se dielli dhe hëna, ose yjet nuk janë perëndi. Ato u krijuan vetëm në ditën e katërt dhe janë subjekt i krijimit të Krijuesit të botës.

Përshkrimi i Moisiut i ditës së 5 dhe të 6 (Zanafilla 1:20-31) është i mbushur plot me jetë dhe bukuri. Zogjtë, peshqit, kafshët e tokës, të gjithë zunë vendet e përgatitura nga Perëndia.

`Çfarë tregon vlerësimi i Zotit rreth Krijimit? Lexoni Zanafilla 1:1-31.`

Kjo nuk ishte thjesht hapësira që Zoti krijoi; ishte një vend i përkryer.  Krijesa të bollshme mbushën tokën. Ashtu si refreni i një melodie tërheqëse, Zoti vazhdon të thotë se ishte e “mirë” pas çdo dite.

`Cili ishte ndryshimi midis krijimit të njerëzimit dhe krijimit të pjesës tjetër të botës? Lexoni Zanafilla 1:26, 27 si dhe Zanafilla 2:7, 21-24.`

Zoti ndalon dhe fillon t’i japë formë baltës. Krijimi i njerëzimit sipas imazhit të Zotit është një objekt mësimi në intimitet dhe afërsi. Zoti përkulet dhe i fryn jetë Adamit nëpërmjet vrimave të hundës, dhe ja ku erdhi një qenie e gjallë. Krijimi i veçantë i Evës prej brinjës së Adamit i shton edhe një tjetër element javës së Krijimit. Martesa ishte një pjesë e krijimit të Zotit për njerëzimin – një marrëdhënie besimi në partneritet midis “ish dhe ishshah”, burrit dhe gruas.

Ketë herë kur Zoti pa çdo gjë që kishte krijuar në ditën e gjashtë, refreni tingëllonte ndryshe: “Pra Zoti pa çdo gjë që Ai kishte bërë, dhe në të vërtetë ishte shumë e mirë” (Zanafilla 1:31, NKJV).

`Mendoni paksa se sa rrënjësisht e ndryshme është historia biblike e Krijimit nga ajo se çfarë thonë mësimet e njerëzimit pa drejtimin e fjalës së Zotit. Çfarë duhet të na tregojë kjo rreth faktit se sa shumë ne duhet të mbështetemi tek fjala e Zotit për të kuptuar të vërtetën?`