---
title:  Histori misioni
date:  27/08/2021
---

#### Historia misionare rreth refugjatët në Divizionin e Amerikës Veriore

Engjëlli në pikën e karburantit

Lampai Sihavong, 64 vjeç

Lampai shihte e shtangur labirintin e autostradave sipër e rreth saj, në qytetin e Çikagos. Ajo nuk e kishte idenë se si mund ta gjente bashkëshortin e saj. Lampai pa katër fëmijët në makinë dhe nuk dinte se ç’të bënte.

Bashkëshorti dhe ajo kishin ardhur në Shtetet e Bashkuara si refugjatë nga shteti Aziatik i Laosit dhe po udhëtonin me makina, së bashku me gjashtë fëmijët e tyre, nëpër Shtetet e Bashkuara, në kërkim të punës. Ata u nisën nga qyteti i Sakramentos në Kaliforni dhe fillimisht udhëtuan 2.250 km deri në qytetin Ishulli i Madh, në shtetin e Nebraskës, pasi morën vesh se aty kishte një fabrikë që punësonte njerëz që nuk flisnin anglisht. Por, kur arritën, u thanë se të gjitha vendet e punës ishin plotësuar. Ata gjendeshin në mes të Shteteve të Bashkuara, me gjashtë fëmijë, pa shtëpi, pa punë, dhe njohuri shumë të pakta të Anglishtes.

Për më tepër, Lampai nuk kishte kurajo ta ngiste makinën në autostrada. Ajo sapo kishte mësuar ta ngiste makinën dhe sapo e kishte marrë patentën në Kaliforni. Dy të njohur nga Kalifornia e kishin shoqëruar familjen deri në Nebraska, njëri ngiste makinën e familjes dhe tjetri kamionin me gjërat e tyre. Por miqtë nuk mund të rrinin më gjatë.

Ata morën në telefon të gjithë njerëzit që u vinin në mendje, për të kërkuar këshilla. Ata morën vesh se kishte një vend të mundshëm pune në qytetin Holland, në shtetin Miçigan, rreth 1.200 km larg. Lampai vendosi t’i përballonte autostradat duke besuar se Zoti ishte me ta. Kështu, familja mori rrugën prej 12 orësh drejt Miçiganit.

Bashkëshorti ishte përpara, me kamionin me gjërat e tyre dhe dy prej fëmijëve. Lapmai u përpoq ta ndiqte por ajo ngeci në mes të trafikut dhe nuk e shihte më kamionin. E shqetësuar dhe e ngatërruar nga labirinthi i rrugëve, pamundur të vendoste nga të shkonte, ajo ndaloi në një pikë karburanti. As ajo as bashkëshorti nuk kishin telefona celularë. Ajo nuk kishte si të fliste me bashkëshortin dhe nuk dinte nga të shkonte. Shpresa e saj e vetme ishte Perëndia. Ajo ishte i gëzuar që disa misionarë kishin vizituar kampin e tyre të refugjatëve në Tailandë, dhe u kishin treguar rreth Perëndisë. Ajo dhe katër fëmijët iu lutën Perëndisë për ndihmë.

Kur hapën sytë, panë një burrë, që po ecte drejt tyre.

“Besoj se po kërkon bashkëshortin tënd, Vejun?” tha ai.

“Po!” tha ajo e çuditur. “Si është e mundur që ky njeri e di emrin e bashkëshortit tim?” mendoi ajo.

“Merre makinën dhe më ndiq,” tha burri. “Do të të ndihmoj ta gjesh.”

Lampai e ndoqi burrin, mes labirinthit të autostradave dhe, papritur, ajo pa para saj, kamionin e bashkëshortit.

Ajo dhe fëmijët u mbushën me mirënjohje. E kthyen kokën ta falenderonin të panjohurin e mirë por ai nuk ishte aty. Makina e tij u zhduk para se t’i thoshin mirupafshim.

Familja arriti në qytetin Holland, në Miçigan. Veju dhe Lampai gjetën punë në një kompani varkash, që ishte e një familjeje Adventiste. Ata filluan të shkonin në kishën Adventiste, në Holland. Shumë shpejt, ata ftuan edhe mikun e tyre Lao të shkonte me ta dhe kisha i dha grupit të vogël një dhomë, që ata të adhuronin në gjuhën e tyre. Grupi u rrit dhe sot, ata kanë kishën e tyre. Lampai i prezanton të gjithë me Perëndinë, që dërgoi një engjëll, te pika e karburantit, për ta ndihmuar.

Shumë bashkësi Laosiane u krijuan rreth e rrotull Divizionit të Amerikës Veriore, si rezultat i Ofertave të Sabatit të 13të, në vitin 2011. Me ofertat e Sabatit të 13të të këtij tremujori, do të ndihmoni grupet si ai i Lampait të kenë pastorë dhe materiale. Faleminderit që planifikoni një ofertë bujare për Sabatin e 13të.