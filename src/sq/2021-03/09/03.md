---
title:  Urdhërimi për të pushuar
date:  23/08/2021
---

Krijimi mund të jetë “shumë i mirë”, por nuk është ende i përfunduar. Krijimi përfundon me pushimin e Zotit dhe një bekim special i ditës së shtatë, Sabatit. “Zoti e bekoi ditën e shtatë dhe e shenjtëroi atë, sepse në këtë ditë Ai pushoi prej gjithë punës së Tij krijuese, që Ai kishte bërë” (Zanafilla 2:3, NKJV).

Sabati është pjesë e krijimit të Perëndisë. Në fakt ai është kulmi i krijimit. Zoti bëri pushimin dhe krijoi një hapësirë për komunitetin ku njerëzimi (në ato ditë familja e parë bërthamë e Adamit dhe Evës) mund të ndërprisnin aktivitetet e tyre të përditshme dhe të pushonin krah për krah me Krijuesin e tyre.

Fatkeqësisht mëkati hyri në këtë botë dhe ndryshoi çdo gjë. Nuk pati më komunikim të drejtpërdrejtë me Zotin. Në vend të kësaj kishte lindje të dhimbshme, punë të lodhshme, marrëdhënie jofunksionale dhe të brishta dhe përsëritjet e mjera, që ne të gjithë i njohim aq mirë sa edhe jetën në këtë botë të rrënuar. E me gjithë këtë në mes të gjithë kësaj Sabati i Zotit mbetet një simbol i qëndrueshëm i krijimit tonë dhe gjithashtu një shpresë dhe një premtim i rikrijimit tonë. Nëse ata e kishin të nevojshëm pushimin e Sabatit përpara mëkatit, imagjinoni sa shumë do t’iu duhej më vonë.

Shumë vjet më pas, kur Perëndia i çliroi bijtë e Tij nga skllavëria në Egjipt, Ai i kujtoi ata sërish për këtë ditë të veçantë.

`Lexoni Eksodi 20:8-11. Çfarë na mëson kjo neve rreth rëndësisë së Sabatit teksa ajo na lidh me Krijimin?`

Me këtë urdhërim Zoti na thërret të kujtojmë origjinën tonë. Në ndryshim me atë që shumë njerëz besojnë, ne nuk jemi një produkt rastësor i forcave të ftohta, të pakujdesshme dhe të verbëra. Përkundrazi ne jemi qënie, të cilat jemi krijuar sipas imazhit të Perëndisë. Ne jemi krijuar që të ndajmë miqësinë me Zotin. Pavarësisht faktit se Izraelitët janë trajtuar si skllevër pa vlerë, në çdo Sabat në një mënyrë të veçantë, ata thërriten të kujtojnë se cilët ishin në të vërtetë, qenie të krijuara sipas shëmbëlltyrës së vetë Perëndisë.

"Dhe, meqë e Shtuna është një përkujtim i veprës së krijimit, ajo është një shenjë e dashurisë dhe fuqisë së Krishtit" - Ellen G. White, Biografia e Dashurisë, f. 281.

`Mendoni se sa e rëndësishme është doktrina e gjashtë ditëve të krijimit. Në fund të fundit, çfarë mësimi tjetër është kaq i rëndësishëm se sa urdhërimi i Zotit për të veçuar një të shtatën e jetëve tona, çdo javë dhe pa përjashtim për ta përkujtuar atë? Çfarë duhet të na mësojë ky fakt i vetëm se sa kritike është që ne të kujtojmë origjinën tonë të vërtetë, siç përshkruhet në librin e Zanafillës?`