---
title:  Prehja pas faljes
date:  12/08/2021
---

Familja e Jozefit me në fund arriti në Egjipt. Nuk ka më sekrete të errëta në familje. Vëllezërit e tij duhet ta kenë rrëfyer fajin e tyre para atit, duke shpjeguar sesi djali që ai e kishte kujtuar të vdekur, në fakt është gjallë dhe madje kryeministër në Egjipt.

Ndërsa jo gjithmonë është e mundur, as e zgjuar të restaurojmë marrëdhëniet, kjo nuk do të thotë se ne nuk mund të falim. Ne mund të mos jemi në gjendje të përqafojmë dhe të qajmë bashkë me ofenduesin tonë, por ne mund të shprehim faljen tonë me zë ose në një letër. Atëherë është koha për të lëshuar dhimbjen deri në maksimum, sa të kemi mundësi. Ndoshta pak dhimbje do të ngeli përgjithmonë, por të paktën ne mund të jemi në rrugën e shërimit.

`Lexoni Zanafilla 50:15–21. Për çfarë janë shqetësuar vëllezërit e Jozefit dhe pse? Çfarë dëshmon kjo frikë rreth tyre?`

Vëllezërit e Jozefit kishin banuar tashmë në Egjipt për 17 vjet (Zanafilla 47:28), megjithatë, kur Jakobi vdiq, ata kishin frikë që tani Jozefi mund të merrte hak ndaj tyre. Ata kuptuan sërish sa shumë e kishin lënduar Jozefin. Jozefi i siguronte sërish që ai i ka falur ata, edhe tani pas vdekjes së babait. Ky pohim i freskët ndoshta ishte mirë për Jozefin dhe për vëllezërit e tij gjithashtu.

Nëse plaga është e thellë, do të na duhet të falim shumë herë. Kur kujtimet e keqbërjes vijnë në mendjen tonë, ne duhet gjithmonë të vijmë menjëherë tek Zoti në lutje dhe të marrim sërish vendim që të falim.

`Lexoni Zanafilla 50:20. Si na shpjegon ky varg, të paktën pjesërisht, gadishmërinë e Jozefit për të falur mëkatin, që vëllezërit e tij kishin kryer kundër tij?`

Jozefi besonte fort që jeta e tij ishte pjesë e planit të madh të Zotit për të shpëtuar shumë popuj nga zija e bukës, dhe pastaj për të ndihmuar familjen e tij të përmbushë premtimin e Zotit që ata do të bëhen një komb i madh. Duke ditur që Zoti ka triumfuar mbi planet e liga të vëllezërve të tij, dhe që Ai ka kthyer tragjedinë në të mirën, ndihmoi Jozefin t’i falte ata.

`Historia e Jozefit ka një fund të lumtur. Si reagojmë ne, kur fundi i historisë sonë nuk është aq i lumtur? Dikush ka thënë – nëse nuk është ende mirë, ky nuk është ende fundi, sepse fundi gjithmonë është i lumtur. Vërtet, kur të mbarojë konflikti i madh dhe mëkati të shkatërrohet, kur të zgjidhen tërë problemet, a nuk do të kemi të gjithë një fund të lumtur? Si mund të na ndihmojë kjo ide neve, ndërsa po ndeshemi me përfundime më pak ideale dhe të lumtura?`