---
title:  Për më tepër studim
date:  13/08/2021
---

“Ashtu si Jozefi u shit tek paganët nga vëllezërit e tij, në të njëjtën mënyrë u shit edhe Krishti tek armiqtë e Tij më të betuar nga njëri prej dishepujve të Tij. Jozefi u akuzua padrejtësisht dhe u rras në burg për shkak të virtytshmërisë së tij; në mënyrë të ngjashme Krishti u përbuz dhe u refuzua për shkak se jeta e Tij e virtytshme dhe vetëmohuese shërbeu si një qortim i ashpër ndaj mëkatit; dhe, ndonëse krejtësisht i pafajshëm, Ai u akuzua në bazë të dëshmive të dëshmitarëve të rremë. Gjithashtu, durueshmëria dhe përunjësia që tregoi Jozefi, ndërsa mbi të ushtroheshin padrejtësi dhe shtypje, zemërgjërësia e tij fisnike si dhe aftësia e admirueshme për të falur vëllezërit e tij fajtorë, përfaqësojnë ose simbolizojnë durueshmërinë pa ankesa të Krishtit, Shpëtimtarit tonë. Durimin përpara ligësisë dhe abuzimit, që treguan ndaj Tij njerëzit e këqinj, si gadishmërinë e Tij të pabesueshme për të falur, jo vetëm ata që e vranë, por gjithashtu të gjithë ata që kanë ardhur dhe vijnë tek Ai për të rrëfyer mëkatet e tyre dhe për të kërkuar falje”—Ellen G. White, Patriarkë dhe Profetë, fq. 165.

“Asgjë nuk mund ta justifikojë një njeri të pamëshirshëm. Ai, që tregohet i pamëshirshëm ndaj të tjerëve, tregon se as ai vetë nuk e ka marrë hirin falës të Perëndisë. Falja e vendos mëkatarin në qendër të dashurisë së madhe të Perëndisë dhe bën që në zemrën e tij të rrjedhë mëshira hyjnore, e cila nga ai do të prekë edhe të tjerët. Dhembshuria dhe mëshira që shfaqi Krishti në jetën e Vet të çmuar do të dallohen edhe në jetët e atyre, që ndajnë me Të hirin e Perëndisë”—Ellen G. White, Mësime ndryshe nga Jezusi, vëll.2, fq. 66.

**Pyetje për diskutim**

`1. Dikush ka thënë: “Refuzimi për të falur është sikur të pish helm, duke shpresuar që të vdesi personi tjetër”. Çfarë do të thotë kjo?`

`2. Cili ishte qëllimi i planeve të ndërlikuara të Jozefit përpara se ai t’i tregonte vëllezërve identitetin e tij të vërtetë? Çfarë bëri kjo për Jozefin dhe për vëllezërit e tij?`

`3. Kryeshërbëtori i Jozefit duhet të ketë marrë pjesë në sprovat, që u krijoi Jozefi vëllezërve të tij (p.sh., Zanafilla 44:1–12). Si, përjetimi i faljes ndikon tek vëzhguesit?`

`4. “Zoti kurrë nuk i udhëheq bijtë e Tij ndryshe sesa ata do të kishin zgjedhur vetë nëse e dinin fundin që nga fillimi dhe e kuptonin lavdinë e qëllimit, që po përmbushin si bashkëpunëtorët e Tij”—Ellen G. White, Biografia e Dashurisë, fq. 224, 225, origjinal. Mendoni rreth jetës suaj, duke reflektuar mbi këtë citat. Si, kuptimi i kësaj të vërtete do na ndihmonte, ndërsa përballemi me sprova dhe vështirësi të ndryshme?`

Sot në Shqipëri dhe në Kosovë dielli perëndon në orën 19:42. Sabat të lumtur!