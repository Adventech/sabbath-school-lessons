---
title:  Fal dhe harro?
date:  10/08/2021
---

Falja është përkufizuar si gadishmëria për të hequr dorë nga e drejta për të fyer, ndëshkuar dhe marrë hak ndaj ofenduesit ose grupit, që ju ka trajtuar padrejtësisht. Dr. Marilyn Armour, një terapiste familjare, e cila punoi me të mbijetuarit e holokaustit për të zbuluar se çfarë kishin bërë ata për të kuptuar se çfarë u kishte ndodhur atyre, shkruajti: “Tërë ideja e faljes është një veprim i qëllimshëm nga ana e viktimës. Nuk është diçka që thjesht ndodh vetvetiu”.

Falja nuk do të thotë që nuk do të ketë pasoja. Falja nuk do të thotë të lejosh abuzuesin të vazhdojë zakonet e tij abuzuese. Falja, përkundrazi, do të thotë që ne ia dorëzojmë fyerjen dhe dëshirën tonë për hakmarrje Zotit. Nëse nuk e bëjmë këtë, inati, hidhërimi, fyerja dhe urrejtja do të përkeqësojë atë çfarë na ka bërë ai person apo personat.

`Çfarë bën për ne falja ndaj të tjerëve? Konsideroni Mateu 18:21–35.`

Pa dyshim, një nga çelësat në mësimin sesi të falim është të kuptojmë që jemi falur në Krisht. Ne të gjithë kemi mëkatuar, jo vetëm kundër njerëzve të tjerë, por gjithashtu kundër Zotit.

Çdo mëkat, në fakt, është mëkat kundër Zotit, Krijuesit tonë. Megjithatë, në Krisht, ne mund të marrim faljen totale të mëkateve tona, jo për shkak se e meritojmë, por për shkak të hirit të Zotit tonë. Kur e kuptojmë dhe  përqafojmë këtë të vërtetë të shenjtë, kur e përjetojmë realitetin e faljes së Zotit, ne mund të fillojmë të lëmë mbrapa lëndimet tona dhe të falim të tjerët. Ne falim jo për shkak se të tjerët e meritojnë faljen, por për shkak se ne kemi marrë falje nga Zoti dhe vetë kemi nevojë që të falim të tjerët. Dhe meqë ra fjala, sa shpesh e meritojmë vetë faljen që marrim nga të tjerët?

Siç e pamë, edhe Jozefi i ofroi vëllezërve të tij një tjetër shans për marrëdhënie të shëndetshme familjare. Pa mëri, pa përmendur sërish e sërish ndodhitë e së kaluarës.

Është pothuajse e pamundur të kesh një fillim të ri në një familje ku të gjithë janë bërë ekspertë sesi të lëndojnë njëri-tjetrin. Por Jozefi nuk mori hak. Duket që ai deshi të linte pas të kaluarën dhe të vazhdonte të ecte përpara me dashuri dhe pranim. Në qoftë se Jozefi do të kishte një tjetër qëndrim, kjo histori do të përfundonte ndryshe, dhe me siguri ai fund nuk do të ishte kaq i lumtur.

`“ ‘Lum ata, të cilëve u janë falur paudhësitë dhe, të cilëve mëkatet u janë mbuluar. Lum njeriu, të cilit Zoti nuk do t’ia numërojë mëkatin’ ” (Romakëve 4:7, 8). Çfarë na tregon këtu Pali rreth çfarë kemi marrë në Krisht dhe si ky premtim i mrekullueshëm duhet të ndikojë në mënyrën sesi i trajtojmë njerëzit që na kanë lënduar?`