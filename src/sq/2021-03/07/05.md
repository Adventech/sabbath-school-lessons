---
title:  Këshilla praktike për faljen
date:  11/08/2021
---

Në mënyrë që të fal dikë, unë duhet të pranoj që ai më ka lënduar. Kjo mund të jetë e vështirë, sepse ndonjëherë kemi prirje për të shtypur ndjenjat tona. Por është normale të pranojmë përpara Zotit ndjenjat “jo-të-Krishtera” si hidhërimi dhe zemërimi. Ne i shohim ato të shprehura lirisht tek Psalmet. Ne mund të jemi të lirë për t’i treguar Zotit që nuk na pëlqeu ajo çfarë ndodhi apo mënyra sesi na kanë trajtuar, dhe që kjo na bën të ndihemi të mërzitur ose të zemëruar.

Në historinë e Jozefit ne e shohim atë duke qarë gjatë takimit me vëllezërit, kur ai përjeton sërish emocionet e të kaluarës së tij.

`Çfarë na tregojnë fjalët e Jezusit në kryq – kur është koha e duhur për të falur? Lexoni Luka 23:34.`

Jezusi nuk pret se kur do të vijmë tek Ai për të kërkuar faljen. As ne nuk kemi pse të presim që fajtori ynë të vijë për të na kërkuar falje. Ne mund të falim të tjerët, madje edhe nëse ata nuk na e kërkojnë, as nuk e pranojnë faljen tonë.

`Çfarë na mësojnë tekstet tek Luka 6:28 dhe Mateu 5:44 rreth, se si të trajtojmë ata që na lëndojnë?`

Falja, porsi dashuria, fillon me vendim, jo me ndjenjë. Ne mund të marrim vendim për të falur dikë, madje edhe nëse emocionet tona nuk përputhen me vendimin tonë. Zoti e di që ky vendim është i pamundur për t’u zbatuar me forcat tona, por “gjithçka është e mundur me Perëndinë” (Marku 10:27). Prandaj Jezusi na këshillon që të lutemi për ata që na kanë lënduar. Në disa raste, ai njeri mund të ketë vdekur, por ne ende mund të lutemi që Zoti të na aftësojë ta falim atë.

Pa dyshim, falja nuk është një gjë e lehtë. Lëndimi dhe dëmi që na është bërë mund të jetë shkatërrues. Ne mund të ndihemi të paralizuar, të sakatuar dhe të thyer. Shërimi do vijë nëse e lejojmë këtë, ndërsa ushqyerja e hidhërimit, inatit dhe mërisë do të ngadalësojnë ose madje do ta bëjnë shërimin të pamundur.

Kryqi është shembulli më i mirë i asaj çfarë i kushtoi Zotit të na falte ne. Në qoftë se Zoti mund të kalonte diçka të tillë për ne, edhe pse Ai e dinte se shumë veta do ta refuzonin faljen dhe dashurinë e Tij, atëherë ne me siguri mund të mësojmë të falim gjithashtu.

`Kë duhet të falni ju – nëse jo për të mirën e atij personi, atëherë të paktën për hir të shëndetit tuaj?`