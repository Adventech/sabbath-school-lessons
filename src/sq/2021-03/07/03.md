---
title:  Falja dhe sprova
date:  09/08/2021
---

Jozefi i ka falur vëllezërit e tij. Ne nuk e dimë saktësisht kur ai i fali ata, por qartë kjo kishte ndodhur shumë kohë përpara se ata të dilnin para tij. Jozefi ndoshta kurrë nuk do të kishte patur mbarësi në Egjipt, në qoftë se ai nuk do të kishte falur, sepse inati dhe hidhërimi do të kishin konsumuar shpirtin e tij dhe do të kishin dëmtuar marrëdhënien e tij me Zotin.

Disa studime të viktimave të mbijetuara ndaj vuajtjeve të tmerrshme të shkaktuara nga njerëz të tjerë, provojnë se falja ishte faktori kyç për të nisur shërimi dhe për të riparuar jetët e tyre. Pa falje ne mbetemi viktima. Falja ka më shumë të bëjë me ne sesa me personin apo persona, që na kanë lënduar.

Edhe pse Jozefi i kishte falur vëllezërit e tij, ai nuk donte t’i vazhdonte marrëdhëniet familjare nga ajo pikë ku e kishte lënë; pra, në pusin e thatë në Dothan. Ai deshi të shikonte nëse diçka kishte ndryshuar.

`Çfarë dëgjoi Jozefi? Lexoni Zanafilla 42:21–24. Çfarë mësoi ai rreth vëllezërve të tij?`

Tërë komunikimi kishte ndodhur nëpërmjet një përkthyesi, prandaj vëllezërit e Jozefit nuk e kishin idenë që kryeministri i Egjiptit i kuptonte bisedat e tyre. Vëllezërit kishin kujtuar se, duke hequr qafe Jozefin, ata do të çliroheshin nga raporti i tij para atit. Ata mendonin se kjo i kishte dhënë fund ëndrrave të tij dhe rolit të tij si djali favorit i të atit. Por, në vend të kësaj ata nuk gjenin dot paqe. Gjthë ato vite ata ishin vrarë nga ndërgjegjja e keqe. Kjo vepër e ligë kishte shkaktuar shqetësim dhe një frikë paralizuese nga dënimi i Zotit. Jozefit në fakt i erdhi keq për vuajtjen e tyre. Dhe ai qau për ata.

Jozefi e dinte se zia e bukës do të vazhdonte edhe disa vite më shumë, prandaj ai këmbënguli që të sjellin tek ai Benjaminin, kur të vinin sërish për të blerë grurë (Zanafilla 42:20). Ai gjithashtu mban Simeonin peng (Zanafilla 42:24).

Pasi Jozefi pa se Benjamini ishte ende gjallë, ai organizoi një festë, gjatë së cilës ai tregoi favor të hapur ndaj Benjaminit (Zanafilla 43:34), për të parë nëse vëllezërit ishin ende xhelozë. Por vëllezërit nuk treguan asnjë shenjë xhelozie. Megjithatë, Jozefi e dinte sesa dinakë mund të ishin. Fund së fundi ata mashtruan tërë qytetin (Zanafilla 34:13), dhe me siguri ata kishin gënjyer edhe atin rreth zhdukjes së tij (Zanafilla 37:31–34). Kështu, ai shpiku një tjetër sprovë të madhe (Shih Zanafilla 44).

`Lexoni Zanafilla 45:1–15. Çfarë na tregon kjo rreth asaj se çfarë ndjeu Jozefi ndaj vëllezërve të tij dhe faljes që ai u shfaqi atyre? Çfarë mësime mund të nxjerrim nga kjo histori?`