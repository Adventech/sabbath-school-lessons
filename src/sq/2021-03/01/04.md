---
title:  Përkufizimi i pushimit në Dhiatën e Vjetër
date:  29/06/2021
---

Sigurisht, ne të gjithë kemi nevojë për pushim, prandaj këtë temë mund ta gjejmë përmes tërë Biblës. Edhe pse Zoti na krijoi që të jemi aktivë, duhet të pushojmë në mënyrë të rregullt.

Dhiata e Vjetër, për shembull, përdor disa terma për pushimin. Përshkrimi i pushimit të Zotit në ditën e shtatë të javës së Krijimit, tek Zanafilla 2:2, 3 përdor fjalën shabbat, e cila është formë foljeje e emrit “Sabat” dhe do të thotë “të ndaloi së punuari, të pushojë, të marrë një ditë pushimi”. E njëjta folje pëdoret sërish tek Eksodi 5:5 në një formë dëshirore, e përkthyer si “të ndërpresë mundimet”. Faraoni i zemëruar akuzon Moisiun që ai e detyron popullin e tij të marrin pushim dhe të ndërpresin punën e tyre.

Referenca ndaj pushimit të Zotit në Sabatin e ditës së shtatë është shprehur me anë të foljes hebreje nuakh (Eksodi 20:11; Ligji i Përtërirë 5:14). E njëjta folje tek Jobi 3:13 është përkthyer si “pushoj” ose në mënyrë më figurative si “ndalej”, duke i bërë referencë ndalesës së arkës së besëlidhjes gjatë udhëtimit të Izraelit në shkretëtirë tek Numrat 10:36. Kurse tek 2 Mbretërve 2:15 kjo fjalë tregon se Fryma e profetit Elia ishte “vendosur” mbi Eliseun.

Një tjetër folje e rëndësishme është shaqat, “të pushosh, të jesh i lehtësuar, i qetë”. Për shembull, ajo përdoret tek Jozueu 11:23, për të përshkruar pushimin e tokës nga lufta pas pushtimit të parë të Jozueut. Ky term shpeshherë përdoret për të dhënë kuptimin e “paqes” në librat e Jozueut dhe Gjyqtarëve.

Edhe folja raga‘ përdoret me domethënien pushim, prehje. Zoti, duke paralajmëruar popullin kundër mosbindjes tek Ligji i Përtërirë, i tregon Izraelit që ata nuk kanë për të gjetur prehje në mërgim (Ligji i Përtërirë 28:65). E njëjta folje përdoret në formë dëshirore tek Jeremia 50:34, duke përshkruar paaftësinë për të siguruar prehje.

`Lexoni Ligji i Përtërirë 31:16 dhe 2 Samueli 7:12. Për çfarë lloj pushimi ose fjetje po flitet këtu?`

Të dyja vargjet përdorin një frazë idiomatike me foljen shakab, dhe fjalë për fjalë do të thotë “të shtrihem, të fle”. Në besëlidhjen e Zotit me Davidin, Zoti i premton mbretit të ardhshëm të Izraelit që “ ‘Kur t’i kesh mbushur ditët e tua dhe të jesh duke pushuar bashkë me etërit e tu, unë do të ngre mbas teje pasardhësit e tu…’ ” (2 Samuelit 7:12).

Kjo listë e gjatë, (por jo e plotë) e foljeve të ndryshme të hebraishtes, që nënkuptojnë pushimin, na ndihmon për të kuptuar që koncepti teologjik i pushimit nuk është i lidhur vetëm me një apo dy fjalë të caktuara. Ne pushojmë në mënyrë individuale dhe kolektive. Pushimi ndikon tek ne në aspektin fizik, shoqëror dhe emocional, prandaj nuk është i kufizuar vetëm tek dita e Sabatit.

`Vdekja, pa dyshim, është një armik, i cili një ditë do të eliminohet. Dhe, pavarësisht sa shumë vajtojmë për njerëzit tanë të dashur që janë ndarë nga jeta, pavarësisht sa shumë ata na mungojnë, pse mund të gjejmë ngushëllim në dijeninë që ata, në fakt, janë në prehje?`