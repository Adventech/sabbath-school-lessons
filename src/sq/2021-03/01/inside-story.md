---
title:  Histori misioni
date:  02/07/2021
---

#### Historia misionare nga Arizona, Shtetet e Bashkuara

I gëzuar që u ktheva

Adrain Viles, 20 vjeç

Historia e Adrainit ishte një nga historitë misionare për fëmijë, në tremujorin e dytë të vitit 2018. Atëherë, ai ishte duke mbaruar shkollën e mesme, te shkolla Adventiste Indiane Holbruk, një shkollë misionare për Amerikanët Etnikë, në shtetin Amerikan të Arizonës.

Adraini nuk e njihte të atin dhe mamaja e tij dehej shpesh. Kur ai ishte 7 vjeç, një nga vëllezërit e tij e mësoi të pinte alkool dhe të përdorte drogë. Adraini nuk mendonte se mënyra e tij e jetesës kishte ndonjë problem dhe nuk donte të rrinte në konviktin e shkollës Holbruk, kur u regjistrua në klasën e tretë. Por ai po mësonte shumë gjëra në shkollë, përfshirë rëndësinë e të bërit banjë dhe të larjes së rrobave. Ai ndaloi alkoolin dhe drogën. Ai vuri re se, kur luante basketball, në palestrën e shkollës, i kalonte trishtimi. Kur ishte në klasën e shtatë, ai studioi Biblën me pastorin dhe ia dha zemrën Jezusit.

Le të shohim se çfarë ndodhi me Adrainin pasi mbaroi shkollën e mesme. Kjo është historia e tij, e treguar nga vetë ai.

Unë mbarova shkollën e mesme, në Shkollën Indiane Holbruk, në vitin 2018. Ia kisha dhënë jetën Jezusit dhe Ai më ndihmoi të fitoja mbi drogën dhe alkoolin dhe të kisha një qëllim në jetë. Duke ndjekur hapat e xhaxhait, vendosa të bëhesha inxhinier. U regjistrova në Kolegjin e Unionit, një shkollë Adventiste në Nebraska dhe fillova rrugën e studentit.

Në kolegj, të gjithë ishin miqësorë dhe të lumtur. Edhe të panjohurit më përshëndesnin.

Zura miqësi në klasë, në kor dhe në sport. Më ftuan të studioja Biblën dhe më pëlqenin shumë të gjitha programet shpirtërore që shkolla ofronte, përfshi edhe programin Mbas Dritës, që bëhej të premteve, në mbrëmje.

Çdo gjë shkoi shumë mirë, deri sa mora vesh se shkolla kushtonte shumë. Unë nuk e dija. Kur më erdhi letra, u shtanga.

Vitin e ardhshëm, vendosa të vazhdoja studimet në shkollën e Reservës Navaho. Pas disa kërkimeve, gjeta se një kolegj teknik në Meksikën e Re (shtet Amerikan) kishte një program të mirë inxhinierie. Isha i gëzuar që do mund të vazhdoja studimet, pa pasur shpenzimet e larta të shkollës e Krishterë.

Por, kur arrita, zbulova shumë shpejt se aty nuk kishte asnjë student tjetër i Krishterë, që të zija miqësi. Tundimi për të pirë alkool dhe të përdorja drogë ishte shumë i madh. Arrita të shmangja kthimin në atë mënyrë jetese por isha i vetmuar.

Kur filloi semestri i dytë isha kaq i vetmuar sa nuk duroja dot më. Bisedova me stafin e Shkollës Indiane Holbruk, të cilët mbanin ende kontakt me mua. Çuditërisht, ishte hapur një vend pune dhe ata më kërkuan të kthehesha te shkolla Holbruk, të punoja dhe të vazhdoja edukimin nëpërmjet programit të transferimit, që ofronte shkolla.

Ndryshimi i atmosferës midis kolegjit teknik dhe shkollës Holbruk është shumë i madh. Holbruk është shtëpia ime. Jam i lumtur të kthehem.

Dëshiroj të kthehem në Kolegjin e Unionit të mbaroj studimet dhe lutem që Perëndia të më tregojë një rrugë për t’u kthyer, pa pasur nevojë të marr borxhe. E di se Perëndia ka një plan për jetën time. Ju lutem lutuni për mua ndërsa vazhdoj ta ndjek kudo që Ai më drejton.

Faleminderit për ofertat tuaja të Sabatit të 13të, tre vjet më parë, të cilat ndihmuan në hapjen e një palestre dhe një qendre shëndetësore, të quajtur Qendra Jeta e Re, të shkolla Adventiste Indiane Holbruk. Ofertat tuaja këtë tremujor do të ndihmojnë në mbarimin e pjesës së dytë të qendrës, ky shkolla do punojë me numrat e lartë të mbipeshës, sëmundjeve të zemrës, diabetit, depresionit dhe vetvrasjes mes fëmijëve dhe të rinjve etnikë Amerikanë.

Shënime Misionare

-	Shkolla Indiane Holbruk u hap në vitin 1946, në Holbruk, Arizona. Përveç programit standart të edukimit, që përfshin Anglisht, histori, matematikë dhe shkencë, aty ofrohen edhe klasa profesionale si mekanik makinash, saldim, dhe punim me dru. Shkolla punon gjithashtu edhe për të ruajtur kulturën Etnike Amerikane, nëpërmjet klasave të kulturës, punimeve me baltë, gjuhës Navaho dhe qeverisjes. Shkolla merr 20% të fondeve nga Konferenca e Unionit të Paqësorit dhe 80% nga dhurimet.