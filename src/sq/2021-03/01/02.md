---
title:  Të lodhur fizikisht dhe shpirtërisht
date:  27/06/2021
---

`Lexoni Zanafilla 2:1–3. Përse Zoti krijoi një ditë pushimi para se njeriu të ndihej i lodhur?`

Madje para se njerëzimi të fillonte vrapin e jetës të ngarkuar plot strese dhe shqetësime, Zoti themeloi një monument në kohë për të na kujtuar gjërat me vlera të përjetshme. Kjo ditë e shenjtë është koha për të ndaluar dhe për të shijuar jetën në mënyrë të qëllimtë. Sabati është një ditë për të qenë dhe jo për të bërë, një ditë për të festuar dhuratat e Zotit, si bari jeshil, ajri i pastër, natyra, uji, njerëzit e tjerë dhe mbi të gjitha – Krijuesin tonë, Dhuruesin e çdo dhurate të mirë.

Kjo nuk ishte një ftesë e njëhershme, që u shfuqizua me largimin nga kopshti Eden. Zoti siguroi që kjo ftesë të qëndronte në mënyrë të përhershme, prandaj Ai e thurri pushimin e Sabatit në pëlhurën e kohës. Sabati i Zotit sërish e sërish çdo ditë të shtatë na fton për të shijuar një ditë festive dhe çlodhëse.

Dikush mund të mendojë që falë shumë pajisjeve elektro-shtëpiake njeriu duhet të jetë më pak i lodhur fizikisht se sa të parët tanë para 2000 vjetëve. Por në fakt, edhe sot njeriu përjeton mungesën e pushimit. Madje kur nuk jemi duke punuar, ne kalojmë kohë në aktivitete të vrullshme. Nuk na largohet ndjenja që jemi mbrapa; pavarësisht sa shumë arrijmë, gjithmonë dalin më shumë punë për të bërë.

Studimet gjithashtu tregojnë që kemi prirje për të shijuar më pak gjumë, dhe shumë veta janë shumë të varur nga kafeina për të vazhduar punën. Edhe pse ne kemi celularë më të shpejtë, kompjutera më të shpejtë, lidhje më të shpejtë interneti, ende nuk kemi kohë të mjaftueshme.

`Lexoni Marku 6:31; Psalmi 4:8; Eksodi 23:12; Ligji i Përtërirë 5:14 dhe Mateu 11:28. Pse është i rëndësishëm pushimi?`

Zoti, i cili na krijoi, e dinte se kemi nevojë për çlodhje fizike. Ai krijoi cikle kohore si nata dhe Sabati për të na ofruar pushim fizik. Duke pranuar Jezusin si Zotin e jetës sonë, ne duhet ta marrim seriozisht përgjegjësinë tonë për t’i kushtuar kohë pushimit. Fund së fundi, Urdhërimi i Sabatit nuk është një sugjerim, por një urdhër nga Vetë Zoti!

`Po jeta juaj është e nxituar? Çfarë mund të bëni për të shijuar një pushim më të mirë fizik dhe shpirtëror siç dëshiron Zoti që të keni?`