---
title:  Pushimi në Dhiatën e Re
date:  30/06/2021
---

Folja më e përhapur e greqishtes së vjetër në Dhiatën e Re me kuptimin “pushoj” është anapauō, “pushoj, çlodhem, rifreskohem”. Ajo është përdorur tek një nga shpalljet më të famshme të Jezusit tek Mateu 11:28: “ ‘ Ejani tek unë, o ju të gjithë të munduar dhe të rënduar, dhe unë do t’ju jap çlodhje’ ”. Ajo mund t’i referohet edhe çlodhjes fizike(Mateu 26:45). Në fund të letrës së tij të parë Korintasve, Pali shpreh gëzim që ardhja e miqve të shumëpritur ka freskuar frymën (1 Korintasve 16:18).

Një tjetër folje e përkthyer si pushoj është hēsychazō. Ajo përshkruan çlodhjen e dishepujve në ditën e Sabatit, ndërsa Jezusi prehej në varr (Luka 23:56). Por kjo fjalë është përdorur edhe duke folur rreth një jete në paqe (1 Thesalonikasve 4:11) dhe mund të përmbajë kuptimin që dikush nuk ka kundërshtime, prandaj mban qetësi (Veprat 11:18).

Kur autori i letrës së Hebrenjve, e përshkruan pushimin e Zotit në ditën e shtatë, tek Hebrenjve 4:4, ai përdor foljen greke katapauō, “shkaktoj ndërprerjen, të sjell pushim, të preh”, e cila përdoret edhe në përkthimin grek të Dhiatës së Vjetër, Septuagint. Interesante që shumica e përdorimeve të kësaj folje në Dhiatën e Re, gjendet tek letra e Hebrenjve, kapitulli 4.

`Lexoni Marku 6:30–32. Përse i tha Jezusi dishepujve të Tij që të mblidhen veҫmas në një vend të vetmuar dhe të pushojnë, nëse kishin aq shumë mundësi për të kryer misionin e tyre? Për t’iu përgjigjur kësaj pyetjeje, shikoni kontekstin më të gjerë të kapitullit 6 të Markut.`

“ ‘Ejani veçmas … dhe pushoni pak’ ” (Marku 6:31) nuk është shkruar në formë ftese. Në fakt, këto fjalë të Krishtit janë shprehur në formën urdhërore. Pra, Jezusi është i shqetësuar rreth mirëqenies fizike dhe emocionale të dishepujve të Tij, prandaj i urdhëron që të pushojnë. Ata sapo ishin kthyer nga një udhëtim i gjatë misionar në të cilin, dy nga dy, i kishte dërguar Jezusi (Marku 6:7). Marku 6:30 përshkruan kthimin e gëzuar të tyre. Zemrat e tyre ishin mbushur me emocione. Ata dëshironin të ndanin me Jezusin fitoret dhe dështimet e tyre. Megjithatë, Jezusi i ndalon me një urdhër që të pushojnë përpara kësaj. Marku shton një shpjegim: “Sepse njerëzit që vinin dhe shkonin ishin aq shumë, sa s’u dilte koha as për të ngrënë” (Marku 6:31). Këtu shohim që edhe dishepujt kanë një sfidë të vërtetë për të mos u bërë tepër të zënë dhe të mbingarkuar në punën e Zotit. Jezusi na kujton që duhet të kujdesemi për shëndetin tonë dhe mirëqenien emocionale, duke planifikuar edhe pushime të rregullta.

`Si mund të ndihmoni dhe të lehtësoni pastorin ose elderin e kishës suaj, ose dikë tjetër që njihni, nga mbingarkesa në punën e Zotit? Çfarë mund të bëni për të shprehur mirënjohjen dhe vlerësimin tuaj për punën e tyre të palodhshme? Çfarë mund të bëjmë për të mbartur paksa nga barra e tyre e përgjegjësive dhe për t’i dhuruar pak pushim?`