---
title:  Duke jetuar në shoqërinë e 24/7
date:  26/06/2021
---

### Lexoni për studimin e kësaj jave
Zanafilla 2:1–3; Jeremia 45:1–5; Eksodi 20:11; 2 Samuelit 7:12; Marku 6:30–32; Zanafilla 4:1–17.

> <p>Vargu përmendësh</p>
> “Shpirti im dëshiron me zjarr dhe shkrihet për oborret e Zotit; zemra ime dhe mishi im i dërgojnë britma gëzimi Perëndisë së gjallë” (Psalmi 84:2).

Tik, tak, tik, tak, tik, tak. Ora ecte me ngadalë, por pa mëshirë. Kishin ngelur vetëm dy orë para fillimit të Sabatit. Maria psherëtiu duke vështruar apartamentin e saj të vogël. Lodrat e fëmijëve ishin ende rreth e rrotull në dhomën e ndenjes; kuzhina ishte rrëmujë… Vajza e saj e vogël, Sara, ishte shtrirë me ethe, ndërsa Maria kishte premtuar që të nesërmen do të shërbente si përshëndetëse tek dera e kishës, që do të thoshte se ajo duhet të dilte nga shtëpia 30 minuta më herët se zakonisht. Ah, sa dëshiroj që të gjej pak qetësi nesër, mendoi Maria.

Në të njëjtën kohë, në anën tjetër të qytetit, Xhosh, burri i Marias, qëndronte në radhë tek kasa e supermarketit. Trafiku sërish kishte qenë tmerr. Radhët te kasa ishin pafund. Iu duk sikur të gjithë qytetarët kishin dalë për të bërë pazar pikërisht në këtë orë. Ah, sa kam nevojë për pushim, nuk mundem më të vazhdoj kështu, u rënkua Xhoshi në mendjen e tij. Kjo jetë duhet të jetë më shumë se kaq.

Jetët tona sundohen nga orët e pikut, orët e punës, takimet mjekësore, bisedat në internet, pazari dhe shkolla. Pavarësisht nëse përdorim transportin publik, i japim biçikletës apo ngasim makinën, duke çuar familjarët nëpër destinacionet e tyre, zhurma e nxitimit dhe e angazhimit të vazhdueshëm me shqetësimet e kësaj bote, kërcënon të mbysë atë që ka vlera të përjetshme.

Si të gjejmë pushim në mes të vrapit pafund?

_\*Studioni mësimin e kësaj jave për t’u përgatitur për të Shtunën, 3 korrik._