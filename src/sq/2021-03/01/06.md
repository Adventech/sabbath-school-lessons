---
title:  Endacak dhe ikanak
date:  01/07/2021
---

`Lexoni Zanafilla 4:1–12. Përse u bë Kaini një “endacak dhe ikanak” mbi tokë? (Zanafilla 4:12).`

Teksti biblik nuk tregon me shumë detaje pse Zoti e çmoi Abelin dhe flijimin e tij, por nuk “e çmoi” Kainin dhe flijimin e tij (Zanafilla 4:4, 5). Megjithatë, ne e dimë arsyen. “Kaini doli përpara Perëndisë me murmuritje dhe pabesnikëri në zemër, në lidhje me flijimin e premtuar dhe domosdoshmërinë e ofertave flijuese. Dhurata e tij nuk shprehu pendim për mëkatin. Ai mendoi, si shumë të tjerë sot, se do të ishte pranim dhe shenjë dobësie po të kishte ndjekur planin e përcaktuar hollësisht nga Perëndia dhe po të besonte se shpëtimi do t’i vinte vetëm nga shpagimi i Shpëtimtarit të premtuar. Përkundrazi, Kaini zgjodhi kursin e vetëmbështetjes. Ai do të rrihte kraharorin për meritat e veta”—Ellen G. White, Patriarkë dhe Profetë, fq. 37-38.

Kur Zoti tha që Kaini do të jetë “endacak dhe ikanak” mbi tokë, nuk ishte Zoti, i cili ia bëri këtë Kainit. Përkundrazi, ky ishte rezultati i mosbindjes dhe veprave të tij mëkatare. Duke mos gjetur prehje në Zotin, Kaini zbuloi që ai nuk mund të gjejë paqe dhe pushim asgjëkund tjetër, të paktën një paqe të vërtetë që zgjat.

Fjala hebreje e përkthyer si “çmoi” (Zanafilla 4:4) mund të përkthehet edhe si “shikoi me vëmendje, e konsideroi me kujdes”. Përqëndrimi i Zotit duke parë me vëmendje flijimin nuk ishte vetë flijimi, por qëndrimi i njeriut. Refuzimi i flijimit të frutave të Kainit nuk ishte një reagim arbitrar dhe kapriçoz nga ana e Zotit. Përkundrazi, ky tregon një proces të kujdesshëm të konsiderimit dhe peshimit të karakterit, qëndrimit dhe motivet e atij që ofron këtë flijim. Ky është një shembull i mirë i gjykimit hetues të jetëve të njerëzve që po ndodh tani në Qiell.

`Lexoni Zanafilla 4:13–17 dhe përshkruani reagimin e Kainit ndaj gjykimit të Zotit.`

Kur ne përpiqemi të largohemi nga prania e Zotit, ne humbasim paqen. Ne mundohemi të plotësojmë dëshirën dhe mallin tonë për hirin hyjnor me gjëra materiale, marrëdhënie njerëzore ose thjesht me një jetë tepër të zënë. Kaini filloi të ndërtonte një dinasti dhe një qytet. Të dyja janë një arritje e madhe dhe tregon një vendosmëri dhe energji të madhe. Por, në qoftë se kjo është një dinasti e paperëndishme dhe një qytet rebel, përfundimisht ato janë të pavlera.

`Edhe nëse përfundojmë duke vuajtur nga pasojat e natyrshme të mëkateve tona, si mund të mësojmë të pranojmë faljen që na është ofruar nëpërmjet sakrificës së Krishtit?`