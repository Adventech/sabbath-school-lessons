---
title:  Jetë me depozitë emocionale bosh
date:  28/06/2021
---

Mungesa e gjumit dhe rraskapitja për shkak të mbingarkesës fizike janë probleme reale. Por akoma më shqetësuese është situata kur ndihemi sikur po vrapojmë me depozitën emocionale bosh. Dhe, patjetër, kur mungesën e gjumit e rëndon sprova emocionale, ne përjetojmë një dekurajim të dhimbshëm.

Duket që pikërisht kështu ndihej shpeshherë Baruku, shkruesi i profetit Jeremia, gjatë viteve të trazirës në Jerusalem, para se të vinte kaosi, vuajtja dhe shkatërrimi i qytetit nga babilonasit.

`Lexoni Jeremia 45:1–5. Shkruani një diagnozë të shpejtë për shëndetin emocional të Barukut.`

A e imagjinoni dot sesi do të ndiheshit nëse Zoti do t’ju dërgonte një mesazh personalisht? Baruku e mori një mesazh drejt nga froni i Perëndisë (Jeremia 45:2). Bibla thotë se kjo ndodhi “në vitin e katërt të Jehojakimit, birit të Josias, mbreti i Judës”, rreth vitit 605 ose 604 P.K. Jeremia 45:3 na jep një përmbledhje të mirë sesi ndihen njerëzit me depozitat emocionale bosh.

Gjithçka që dimë nga Bibla rreth kësaj periudhe, na e bën të qartë se ankesat e Barukut nuk ishin të kota. Ai kishte arsye serioze për t’u ndjerë i dekurajuar dhe i rraskapitur emocionalisht. Po ndodhnin shumë gjëra të këqija, dhe akoma më shumë kishin për të ndodhur.

`Si u përgjigj Zoti ndaj dhimbjeve të Barukut? Lexoni Jeremia 45:4, 5.`

Përgjigjja e Zotit ndaj dhimbjes reale të Barukut na kujton faktin se dhimbja dhe dëshpërimi i Zotit duhet të kenë qenë shumë herë më të mëdha sesa e tij. Zoti kishte ndërtuar Jerusalemin; tani Ai do ta shkatërronte; Ai e kishte mbjellë Izraelin si një vresht (Isaia 5:1–7); tani Ai do ta shkulte atë për ta dërguar në mërgim. Kjo nuk ishte ajo çfarë dëshironte Zoti për popullin e Tij, por kjo ishte e nevojshme për shkak të rebelimit të tyre kundër Tij.

Megjithatë, ka dritë në fund të tunelit të Barukut. Zoti do ta kursente jetën e tij madje në mes të shkatërrimit, mërgimit dhe humbjes.

`Lexoni sërish fjalët e Zotit drejtuar Barukut. Çfarë mesazhi të përgjithshëm mund të marrim për vete? Pra, ku është Zoti, pavarësisht situatës apo rrethanave tona?`