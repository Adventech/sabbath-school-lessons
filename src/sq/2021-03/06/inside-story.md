---
title:  Histori misioni
date:  06/08/2021
---

#### Historia misionare nga Arizona, SHBA

Plazh apo shkretëtirë

Diana Fish, 56 vjeç

Bashkëshorti im, Loren, dhe unë kishim punët që ëndërronim. Ai kishte një zyrë të suksesshme terapie dhe unë punoja në departamentin e zhvillimit, në spitalin Adventist AdventHealth. Na pëlqente shumë jeta në Florida.

Por dukej se diçka mungonte. Filluam të luteshim që Perëndia të na drejtonte të punonim bashkë në punën e Tij. Por, në të vërtetë, i vetmi vend që donim të drejtoheshim ishte shteti i Tenesisë, ku jetonin fëmijët dhe nipërit tanë.

Në atë kohë, shkova në një konferencë të organizuar nga Departamenti i Grave të Divizionit të Amerikës Veriore. Ishte një kohë lutjeje dhe dorëzimi. Gjatë konferencës, kalova para tavolinës së Shkollës Adventiste Indiane Holbruk, në sallën e ekspozitës, dhe pashë disa vazo të bukura, të bëra nga nxënësit. Bleva tre copë të bëra me flokë kali.

Ndërsa paguaja, gruaja te tavolina më pyeti se me çfarë punoja. Kur i thashë se punoja me plane zhvillimi, ajo tregoi gruan tjetër që ishte te tavolina dhe tha, “Ajo është drejtoresha jonë e zhvillimit dhe po del në pension.”

Më tregoi se shkolla Holbruk ishte në Arizona. “Nuk ka asnjë mundësi të jetojmë atje,” mendova.

Bashkëshortit tim dhe mua na pëlqente të jetonim pranë detit. Shkretëtira e Arizonës nuk ishte në listën e vendeve që donim të jetonim.

Kaluan gjashtë muaj. Loren dhe unë vazhdonim të luteshim. Një mik i tregoi Loren rreth një vendi pune, si profesor i punës sociale në Universitetin Adventist Jugor në Tenesi dhe ne filluam të ëndërronim të shkonim atje.

Në momentin e fundit, Loren vendosi të shkonte në Konferencën e Përgjithshme, në vitin 2015, në San Antonio, Teksas. Aty, ai pa vazo të bëra me flokë kali dhe u gjet para tavolinës së shkollës Holbruk. Gruaja, që ishte aty pa emrin e tij me shkronjat “PSL” (“LCSW në anglisht”) “Kjo do të thotë Punonjës i liçensuar për diçka?” pyeti ajo.

Loren pohoi me kokë. “ Punonjës Social i Liçensuar,” u përgjigj ai.

“Kemi nevojë për një të tillë!” tha ajo.

Loren buzëqeshi me zor dhe po mundohej të gjente një mënyrë për t’u larguar që aty por gruaja vazhdoi të bënte disa pyetje dhe pyeti për punën e bashkëshortes së tij. Ai u përgjigj se ajo punonte në pjesën e zhvillimit, në një spital në Florida.

“Kemi nevojë edhe për atë!” tha gruaja dhe thirri bashkëshortin e saj, i cili ishte drejtori i shkollës Holbruk.

Më vonë, Loren më tregoi se çfarë kishte ndodhur.

Disa javë më vonë, vendosëm të vizitonim shkollën Holbruk, në fund të disa ditëve pushimi. Para se të arrinim aty, Loren pati një telefonatë nga Universiteti Adventist Jugor. Ai nuk ishte zgjedhur për pozicionin. Na hyri frika. Ndjeva se Perëndia po më provonte, të shihte nëse isha e gatshme të shkoja atje ku Ai më drejtonte.

Loren dhe unë kaluam më tepër se 9 orë duke biseduar me stafin e shkollës Holbruk, rreth misionit të shkollës për fëmijët dhe të rinjtë etnikë Amerikanë. Mësuam se ishte ëndrra e tyre të kishin një terapist Kristian për nxënësit, që kishin pësuar trauma dhe probleme të tjera mendore. Atë natë, nuk më zinte gjumi.

Por, para se ta hapja sytë atë mëngjes, fillova të mendoja se sa e mrekullueshme do ishte të punonim në shkollën Holbruk. U ngrita nga shtrati dhe pashë një libër të njohur, në raft. Loren e kishte sjellë nga Konferenca e Përgjithshme.  Në çantën time kisha të njëjtin libër, që titullohet “Të Ndjekësh: Në Çdo Moment, Në Çdo Vend, me Çdo Kusht” nga Don Maclafferty. Në atë moment e kuptova se Perëndia po më thërriste të punoja në shkollën Holbruk. I kërkova Perëndisë të vendoste të njëjtën gjë në zemrën e Loren. U luta dhe prita.

Disa ditë më vonë, kur po hynim në shtëpinë tonë në Florida, Loren tha se ishte i bindur se Perëndia donte që të shkonim në shkollën Holbruk. Atë mbrëmje, dërguam dokumentet tona dhe filluam të përgatiteshim për të lëvizur. Dy ditë më vonë, u morën në punë. Jemi shumë të lumtur që ndoqëm Perëndinë në shkollën Holbruk.

Faleminderit për Ofertat tuaja të Sabatit të 13të, para tre vjetësh, të cilat ndihmuan në hapjen e një palestre dhe një qendre shëndetësorë, të quajtur Qendra Jetë e Re, në shkollën Adventiste Indiane Holbruk.