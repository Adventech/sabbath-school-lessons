---
title:  Një familje jofunksionale
date:  01/08/2021
---

Jozefi kishte njohuri rreth familjeve jofunksionale. Probleme të tilla kishin tashmë gjyshërit e tij, Abrahami dhe Sara. Kur Sara kuptoi që ishte shterpë, ajo i mbushi mendjen Abrahamit që të bënte një trashëgimtar me shërbëtoren e saj Hagara. Por, sapo Hagara ngeli shtatzënë, filloi rivaliteti. Duke u rritur në këtë atmosferë, Ishmaeli dhe Isaku sollën tension në familjet e tyre. Isaku e favorizoi djalin e tij Esaun, dhe Jakobi kaloi jetën e tij në përpjekje për të fituar dashurinë dhe respektin e të atit. Më vonë Jakobi u mashtrua për t’u martuar me dy motra, që nuk shkonin mirë me njëra-tjetrën dhe, që ndesheshin se kush do t’i lindte burrit më shumë fëmijë, madje, duke përfshirë në këtë garë shërbëtoret e tyre.

`Lexoni historinë e treguar tek Zanafilla 34. Çfarë mbresë emocionale dhe të marrëdhënieve pati ky incident në tërë familjen dhe në Jozefin i ri?`

Rivaliteti midis motrave u përcoll edhe tek bijtë, të cilët u rritën në gadishmëri për një përleshje. Si të rritur të rinj, vëllezërit e mëdhenj të Jozefit tashmë kishin masakruar tërë meshkujt e qytetit Shekem. Vëllai i parë Rubeni tregoi dominancën dhe rebelimin kundër atit të moshuar, duke fjetur me Bilha, shërbëtoren e Rakelës dhe nënën e disa fëmijëve të Jakobit (Zanafilla 35:22). Ndërkohë, vëllai i Jozefit, Juda, e ngatërroi nusen e tij të re me një prostitutë dhe përfundoi me binjakë prej saj (Zanafilla 38).

Jakobi shtoi vaj në zjarrin e këtij tensioni familjar, duke treguar qartë favorizmin e tij ndaj Jozefit, duke i dhuruar një mantel shumëngjyrësh (Zanafilla 37:3). Nëse kishte një tjetër familje jofunksionale, familja e patriarkut mund të ndeshej me të.

`Si mendoni, pse Abrahami, Isaku dhe Jakobi janë përmendur në listën e heronjve të besimit tek Hebrenjve 11:17–22, duke konsideruar marrëdhëniet e tyre familjare të ngatërruara?`

Heronjtë e besimit të Zotit shpeshherë nuk i plotësojnë tërë pritshmëritë e tyre dhe të Zotit. Këta njerëz të listës së Hebrenjve 11 nuk ndodhen atje për shkak të marrëdhënieve të ngatërruara familjare, por, pavarësisht nga ato. Ata mësuan – shpeshherë në mënyrë të rëndë – rreth besimit, dashurisë dhe varësisë nga Zoti, ndërsa luftonin me këto probleme familjare.

`Çfarë jofunksionim familjar keni trashëguar? Si, dorëzimi ndaj Zotit mund t’ju ndihmojë që ta thyeni këtë model të paktën për të ardhmen?`