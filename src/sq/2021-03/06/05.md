---
title:  Marrëdhëniet në stilin e Zotit
date:  04/08/2021
---

Fillimisht historia e Jozefit në Egjipt merr një kthesë pozitive. Jozefi përkushtohet ndaj Zotit dhe Zoti e bekon Jozefin, i cili bën një karrierë të mrekullueshme në shtëpinë e Potifarit.

`Në çfarë mënyre praktike mund të shikoni bekimet e Zotit në jetën e Jozefit? Si janë marrëdhëniet interpersonale të Jozefit? Lexoni Zanafilla 39:1–6.`

Edhe pse duket që Jozefi ka një marrëdhënie shumë të mirë me Potifarin dhe shërbëtorët e tjerë si në shtëpi ashtu dhe në fushë, po afrohet stuhia. Dikush në atë shtëpi nuk gjen paqe.

`Çfarë problemi të marrëdhënies po përballon Jozefi? Si vendos ai për ta zgjidhur atë? Lexoni Zanafilla 39:7–10.`

Jozefi ka një problem me gruan e Potifarit. Ndoshta duhet ta formulojmë atë pak ndryshe: Gruaja e Potifarit ka një problem. Ajo i shikon të tjerët si “gjëra”, që mund t’i manipulojë dhe t’i përdorë sipas qejfit. Ajo dëshiron ta “përdori” Jozefin, sepse ai ishte “i bukur nga forma dhe kishte një pamje tërheqëse” (Zanafilla 39:6). Bibla rrallë përmend pamjen fizike të njeriut “ ‘sepse Zoti nuk shikon si shikon njeriu, njeriu shikon pamjen, kurse Zoti shikon zemrën’ ” (1 Samuelit 16:7). Në këtë rast, pamja tërheqëse e Jozefit krijon më shumë probleme, sesa ndihmon në përpjekjen e tij për të jetuar një jetë të pastër dhe besnike ndaj parimeve të Zotit.

Pavarësisht nga këmbëngulja e gruas së ҫthurur, skllavi Jozef bën diçka të “çmendur”.  Ai zbaton parimet biblike në të gjitha marrëdhëniet e tij – madje dhe me gruan e Potifarit. Parimet Biblike për marrëdhëniet nuk janë të vjetëruara. Këtë mund ta dëshmojë çdokush që ka korrur pasojat e mëkatit.

Bibla na tregon që ky nuk ishte një tundim i njëhershëm. Gruaja e Potifarit përpiqej ta bënte Jozefin për vete sërish e sërish (Zanafilla 39:10). Jozefi mundohej të shpjegonte motivimin e vendimit të tij (Zanafilla 39:8, 9), por kjo duket që nuk funksiononte.

Jozefi kuptoi që nuk ka kontroll mbi zgjedhjet e të tjerëve. Megjithatë, ai vendosi të jetonte, të dashuronte dhe t’i trajtonte të tjerët në mënyrën që t’i jepte lavdi Perëndisë. Jozefi kishte mësuar të jetonte në prezencën e Zotit. Dijeni që ai gjithmonë ishte para syve të Zotit, që e ndihmuan për t’i rezistuar tundimit.

`A keni provuar të zbatoni parimet Biblike në të gjitha marrëdhëniet tuaja, madje dhe në ato ku personi tjetër është i padrejtë me ju? Si funksionoi kjo? Lexoni Mateu 5:43–48. Përse është e rëndësishme që të jetojmë kështu?`