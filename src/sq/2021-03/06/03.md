---
title:  Zgjedhja e një drejtimi të ri
date:  02/08/2021
---

Jozefi, duke udhëtuar si një skllav për në Egjipt, e mori me vete dhimbjen, marrëdhëniet e ndërlikuara dhe ankthin. Ky nuk ishte një udhëtim i qetë, ndërsa ai luftonte për të përmbajtur lotët.

“Ndërkohë, Jozefi, së bashku me pronarët e tij të rinj, ndodhej rrugës për në Egjipt. Kur karvani po ecte në drejtim të jugut, drejt kufijve të Kanaanit, Jozefi mund të dallonte nga larg kodrat, mes të cilave ndodheshin çadrat e babait të tij të dashur. Ai qau me të madhe, kur solli ndërmend të atin, në vetminë dhe vuajtjen e tij. I erdhi sërish ndërmend skena në Dothan. Ai pa vëllezërit e tij të inatosur dhe ndjeu përsëri shikimet e tyre të shtrembëra, të drejtuara nga ai. Në veshët e Jozefit jehonin ende të sharat dhe britmat e tyre. Me zemër të dridhur ai filloi të mendonte se çfarë e priste në të ardhmen. Situata nuk mund të ishte më e keqe: imagjinoni një djalë të privilegjuar dhe të rrethuar me dashuri, që shndërrohet në një skllav të përçmuar e të vobektë! Duke qenë vetëm dhe pa asnjë shok, cili do të ishte fati i Jozefit në atë dhé të huaj, drejt të cilit kishte marrë udhën? Për një kohë të gjatë, ai mezi e mbante veten dhe mallëngjehej, i mbushur plot hidhërim dhe panik. . . .

“Pas pak Jozefi e shpuri mendjen tek Perëndia i babait të tij. Që në fëmijëri, ai ishte mësuar e udhëzuar që ta donte dhe t’i druhej Atij. Shpesh, në çadrën e të atit ai, kishte dëgjuar historinë e vegimit, që Jakobi kishte parë kur u largua nga shtëpia, si shtegtar e mërgimtar. . . . Tani, të gjitha këto mësime të çmuara i vinin ndërmend, Jozefi krijoi bindjen se Perëndia i etërve të tij ishte edhe Perëndia i tij. Kështu, në ato çaste dhe në atë situatë, ai iu përkushtua plotësisht Zotit dhe iu lut Perëndisë, Ruajtësit të Izraelit, që t’i qëndronte pranë, në vendin ku po mërgonte me detyrim”—Ellen G. White, Patriarkë dhe Profetë, fq. 144, 145.

Disa kultura e konsiderojnë rolin e komunitetit më të rëndësishëm sesa atë të individit, ndërsa kultura të tjera kanë prirje për të theksuar rolin e individit mbi atë të komunitetit. Ndërkohë Bibla na paraqet balancë midis të dyjave, duke treguar thirrjen e qartë për një përkushtim personal dhe të përbashkët ndaj Zotit. Jozefi filloi të gjente prehje në marrëdhëniet e tij, duke marrë një vendim personal për të ndjekur Zotin.

`Çfarë na mësojnë këto vargje rreth përkushtimit personal? (Ligji i Përtërirë 4:29; Jozueu 24:15; 1 Kronikave 16:11; Psalmi 14:2; Fjalët e Urta 8:10; Isaia 55:6).`

Në mënyrë që të gjejmë prehje, secili prej nesh duhet të marri një vendim personal për të ndjekur Zotin. Madje, nëse etërit tanë kanë qenë gjigandë të besimit, besimi dhe spiritualiteti i tyre nuk trashëgohen gjenetikisht. Mbani mend që Zoti nuk ka nipër, por vetëm fëmijë.

`Përse është e rëndësishme të vendosim çdo ditë, madje çdo çast të ditës që të përkushtohemi ndaj Zotit? Çfarë ndodh nëse nuk e bëjmë këtë?`