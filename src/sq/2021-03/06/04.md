---
title:  Gjetja e vetëvlerës së vërtetë
date:  03/08/2021
---

Nëse Jozefi kishte patur ndonjë shpresë për t’u arratisur për në shtëpi, ajo u zhduk kur arritën në Egjipt, ku ai iu shit një personi të ngritur. Zanafilla 39:1 tregon se “Potifari, oficeri i Faraonit dhe kapiten i rojeve, një egjiptas, e bleu nga Ismaelitët, që e kishin sjellë atje”. Papritur i riu ishte zhytur në një gjuhë dhe kulturë të panjohur.

Familjet tona dhe marrëdhëniet e ngushta janë thelbësorë në zhvillimin e vetëvlerësimit tonë. Jozefi ishte rritur me besimin se ai ishte i veçantë – biri i parëlindur i gruas më të dashur të të atit (Zanafilla 29:18). Ai me siguri ishte i parapëlqyeri i të atit dhe i vetmi me një mantel shumëngjyrësh (Zanafilla 37:3, 4).

Por kush ishte ai tani? Një skllav, dikush që mund të blihet dhe shitet sipas dëshirës së pronarit. Ja sa shpejt kishte ndryshuar statusi i tij. Ja sa shpejt kishte ndryshuar fati i tij.

Vërtet, Jozefi mësoi mësimin që duhet të mësojmë ne të gjithë. Në qoftë se e mbështesim vetëvlerësimin tonë tek ajo çfarë të tjerët thonë për ne, atëherë do hutohemi, sepse jo të gjithë na pëlqejnë. Përkundrazi, ne duhet të gjejmë vetëvlerësimin tonë në Fjalën e Zotit, Biblën, e cila shpall se çfarë mendon Zoti për ne – si na shikon Ai ne.

`Si e shikon Zoti secilin prej nesh? (Isaia 43:1; Malakia 3:17; Gjoni 1:2; Gjoni 15:15; Romakëve 8:14; 1 Gjonit 3:1, 2).`

Zoti e shikon secilin prej nesh me syze të veshura me hir. Ai shikon tek ne potencialin, bukurinë dhe talentin që as ne nuk e imagjinojmë dot. Përfundimisht, Ai ishte gati të vdiste për ne, në mënyrë që ne të mund të kishim mundësi për t’u bërë gjithçka që u krijuam për të qenë. Edhe pse Bibla na tregon gjendjen tonë mëkatare dhe çmimin e madh që pagoi Zoti për të na shpenguar nga mëkati, Kryqi gjithashtu na tregon vlerën tonë të madhe në sytë e Zotit. Pavarësisht nga mendimet e të tjerëve ose madje nga mendimet tona për veten, Zoti na do dhe dëshiron jo vetëm të na shpengojë nga fuqia e mëkatit, por edhe nga vdekja e përjetshme, që është pasojë e mëkatit.

Pyetja kyç gjithmonë është e njëjtë: Si do të përgjigjemi ndaj realitetit të dashurisë së Zotit të shfaqur në Jezus Krisht?

`Ka shumë grupe dhe individë, që na tregojnë se duhet të duam veten ashtu siç jemi dhe të pranojmë veten pa kritika. Përse është ky vetë-mashtrim? Përse është e rëndësishme që vlera jonë të vijë jo nga vetja, por nga Krijuesi ynë, i cili e di potencialin tonë të vërtetë?`