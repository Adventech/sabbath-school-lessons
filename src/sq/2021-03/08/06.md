---
title:  Pushim dhe më tepër
date:  19/08/2021
---

Zoti e di se gjithë kjo arratisje e ka lodhur Elian. Zoti e di se më tepër se i lodhur fizikisht, Elia është i lodhur emocionalisht dhe se po mban një peshë të madhe faji. Ashtu siç Jezusi do të vepronte me paralitikun shumë vjet më pas, Perëndia i “pastron gjërat e mëparshme” për Elian dhe i ofron atij çlodhje.

Më në fund ai mund të bjerë të flejë dhe të ripërtërihet.

Në mund të prisnim që ky të ishte fundi i historisë, por nuk është kështu. Pushimi që ofron Zoti nuk është një event i vetëm i izoluar. Të hysh në prehjen e Perëndisë ka të bëjë me shërimin - duke fshirë gradualisht mendimet me qasje negative dhe zakonet destruktive që kemi pasur. Zoti nuk nxitohet me shërimin.

`Lexoni 1 Mbretërve 19:5-8. Ku po shkon Elia tani dhe pse?`

Pas pushimit Elia po vrapon sërish. Por kësaj here Zoti po e riorienton vrapin e tij. Perëndia e di se jeta në këtë botë mëkatare mund dhe do të shkaktojë depresion. Ai e kupton impulsin tonë për të vrapuar, por Ai dëshiron të riorientojë vrapin tonë. Në vend të mekanizmave vetë shkatërruese që ne provojmë, Ai dëshiron që ne të vrapojmë drejt Tij. Dhe teksa ne fillojmë të vrapojmë drejt Tij, Ai dëshiron të na mësojë neve të dëgjojmë “zërin e ëmbël që thërret” (1 Mbretërve 19:12, NKJV), i cili do të na japë qetësi.

Elia nuk kishte energji të drejtonte veten e tij për të bërë udhëtimin drejt takimit me Zotin. Perëndia i siguroi energjinë e nevojshme për t’u takuar me të, dhe Zoti i premtoi një të ardhme më të mirë.

Ndërsa Elia u shtri nën pemën e tij dhe dëshironte të vdiste, ai besonte se ditët e tij më të mira kishin mbaruar.

`Lexoni 1 Mbretërve 19:15, 16 dhe 2 Mbretërve 2:11. Çfarë e priste akoma Elian?`

Zoti e dinte që ditë më të mira e prisnin Elian.

Shërimi do të vinte për profetin, ndërsa ai do të mësonte të rregullonte ritmin e jetës së tij sipas asaj që Zoti dëshironte, si dhe të pranonte prehjen e Tij.

E prisnin përpara zgjedhja e një pasardhësi. Zoti e dinte që Elisha do të bëhej për Elian sikur të ishte djali i tij. Perëndia e dinte që me besim Elia do të sillte sërish zjarr nga qielli (2 Mbretërve 1:10). Për Elian nuk do të kishte një vdekje me dëshpërim nën një pemë, por do të kishte një karrocë të zjarrtë, që do ta çonte në pushimin e parajsës.

Ajo çfarë mund të mësojmë rreth historisë së Elias është se, sado keq që të ndihemi, me fuqinë e Zotit ne duhet të mësojmë që të mos dorëzohemi.