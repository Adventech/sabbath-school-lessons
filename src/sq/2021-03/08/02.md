---
title:  Pushimi shërues
date:  15/08/2021
---

Nëse ka një kohë kur ne kemi vërtet nevojë për pushim, është atëherë kur ne jemi të sëmurë. Ne kemi nevojë për pushim fizik, në mënyrë që trupat tanë të mund të rikuperojnë sistemin tonë imunitar.

Ndonjëherë ne kemi nevojë për pushim mendor, gjithashtu. Ndonjëherë ndodh të jetë diçka, që nuk na kërcënon jetën siç është ftohja apo migrena. Ne shtrihemi dhe mundohemi të mos mendojmë për ato që duhet të bëjmë, por ja që thjesht e kemi të pamundur ta bëjmë këtë gjë.

Ndonjëherë, kur është diçka që potencialisht na rrezikon jetën, ne qëndrojmë zgjuar dhe shqetësohemi se si do të dalin rezultatet e testeve mjekësore. Dhe, shpesh fillojmë e pyesim përse ndodh kjo. A është vallë stili i pa shëndetshëm i jetës, i cili na kthehet kundra. A ishin drogërat që kemi marrë 20 vjet më parë? A është vallë pesha e tepërt që kemi mbajtur vitet e fundit? A është Zoti, duke na dënuar për mëkatet sekrete, të cilat askush tjetër nuk i di?

`Lexoni Markun 2:1-4. Çfarë po ndodh këtu?`

Për paralitikun në këtë histori ishte një rast i qartë. Te Biografia e Dashurisë (fq.267-271), neve na jepet konteksti. Paralitiku kishte bërë disa gjëra për të cilat nuk ishte shumë krenar. Jeta e tij mëkatare i shkaktoi këtë sëmundje dhe ekspertët shpirtërorë ndërtuan një vijë lidhëse midis shkaqeve dhe pasojave. Ai e mori këtë sëmundje mbi veten e vet prej mëkateve të tij, dhe për këtë nuk kishte një kurë.

Ky qëndrim mund të jetë shumë tipik. Ne shpesh duket se jemi shumë të fiksuar me shkaktarin. Nëse kanë ndodhur disa krime, dikush duhet të paguajë për to. Nëse ndodh një aksident diku, dikush duhet të paditet. Por, caktimi i fajit nuk i sjell shërimin apo plotësimin atij që është i sëmurë.

Plani fillestar i Zotit nuk përfshinte dhimbjet, sëmundjet dhe vuajtjet. Sëmundja erdhi në këtë planet me futjen e mëkatit. Kjo është arsyeja pse Zoti na jep udhëzime për shëndetin, në mënyrë që ne të mund t’i gëzohemi një cilësie jete më të mirë sot. Por, për sa kohë ne jemi në këtë botë mëkatare dhe të sëmurë, nuk mund të ketë garanci për shëndetin, pavarësisht se me sa zell ne i ndjekim parimet e shëndetit të mirë.

Lajmi i mirë është se Zoti mund të na japë qetësi edhe kur ne jemi të sëmurë apo të shëndetshëm; qoftë kur sëmundja jonë është rezultat i veprimeve tona, apo i neglizhencës së dikujt tjetër, gjeneve tona, apo qoftë edhe një nënprodukt i të jetuarit në këtë botë mëkatare. Zoti di sesi të na japë neve pushim.

`Kur dikush sëmuret, nuk është mirë që të fillojmë të vendosim për fajin. Gjithashtu, përse të kuptuarit e shkaqeve të sëmundjes, në disa raste është një hap vendimtar drejt shërimit dhe rikuperimit?`