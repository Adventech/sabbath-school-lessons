---
title:  Të Arratisesh
date:  17/08/2021
---

Bazuar në të dhënat e Organizatës Botërore të Shëndetit (OBSH), sëmundja më e zakonshme në mbarë botën, që prek më tepër se treqind milion njerëz çdo vit, nuk ka gjithmonë simptoma të dukshme. Depresioni është shkaku kryesor i paaftësisë në mbarë botën dhe është një kontribues i madh në barrën globale të sëmundjeve.

Fatkeqësisht shpeshherë rreth depresionit nuk flitet në Kristianizëm, sepse ai mund të shihet si një shenjë e humbjes së besimit. Në fund të fundit a nuk supozohet që të Krishterët të jenë gjithmonë të mbushur me gëzim dhe lumturi apo gjëra të tilla? Pra, a nuk është depresioni një shenjë që ka diçka, që nuk shkon në marrëdhënien tonë me Perëndinë?

Shumica e njerëzve e dinë se kjo nuk është e vërtetë. Madje të Krishterët, madje edhe ata më besnikët, mund të përballen ndonjëherë me depresionin, sidomos pas një ngjarjeje traumatike dhe kjo nuk është një shenjë e mungesës së besimit në Zot. Sërish dikush mund të lexojë Psalmet dhe të ndiejë dhimbjet, vuajtjet dhe ankthin që edhe njerëzit më besnikë të Zotit kanë vuajtur.

Ndonjëherë depresioni na pushton me ngadalë dhe qetësisht dhe ne e kuptojmë vetëm atëherë kur ai na e ngushton lakun. Ndonjëherë ai sulmon me shpejtësi, pas ndonjë ngjarjeje të veçantë fizikisht apo emocionalisht të rëndë. Për shembull, profeti besnik Elia, u dërrmua emocionalisht dhe fizikisht, pas ngjarjes në malin Karmel.

`Tek 1 Mbretërve 18, Elia ishte dëshmitar i mrekullisë së Zotit me zjarrin, që erdhi prej qiellit. Në përgjigje të lutjeve të tij, ai ishte dëshmitar i rreshjeve, të cilat u dhanë pas një thatësire tre vjeçare. Përse Elia reagoi ndaj kërcënimit të Jezebelit, duke u arratisur? Lexoni 1 Mbretërve 19:1-5.`

Elia pati një njëzet e katër orësh shumë rraskapitës. Kjo eksperiencë e shoqëruar nga një zgjim i beftë dhe një kërcënim me vdekje, u kthyen për Elian në një shkak të depresionit.

Gjithashtu Elia ishte prezent kur profetët e Baalit, rreth 850 vetë, u masakruan, madje disa prej tyre edhe nga dora e atij vetë (1 Mbretërve 18:40). Një ngjarje e tillë, edhe pse ndoshta me një kauzë të drejtë, mund të çojë lehtësisht në një stres traumatik tek ata, që bëhen dëshmitarë, apo më keq akoma marrin pjesë në një ngjarje të tillë.

Kështu që Elia filloi të ikte dhe të arratisej larg. Në disa raste ne rendim drejt frigoriferit dhe fillojmë të hamë sërish për ta bërë veten të lumtur. Në disa raste ne përpiqemi të largojmë emocionet tona rraskapitëse duke fjetur. Ndonjëherë ne kërkojmë për një marrëdhënie të re, një punë të re, apo ndonjë vendndodhje të re në përpjekjen tonë për t’u larguar. Kurse, ndonjëherë ne e zhysim veten tonë në më shumë punë, më tepër takime, teksa ne përpiqemi edhe më tepër për t’u arratisur prej boshllëkut, i cili po na largon edhe më tepër prej gëzimit dhe pushimit tonë. Sigurisht që shumë njerëz përdorin “ilaçe” të një lloji apo një tjetri, të gjitha si një përpjekje për të shuar dhimbjen. Në fund këto gjëra vetëm sa i fshehin simptomat; ato nuk e zgjidhin problemin dhe, në disa raste ato nuk bëjnë gjë tjetër veçse na e përkeqësojnë gjendjen më shumë.