---
title:  Trajtimi i rrënjëve
date:  16/08/2021
---

Paralitiku ishte ulur në praninë e Jezusit dhe të gjithë sytë ishin drejtuar tek Jezusi. A do të zgjidhte ai të shëronte një mëkatar aq të dukshëm? A do të fliste Ai një fjalë për të shëruar sëmundjen?

`Si veproi Jezusi për të shëruar paralitikun? Cila është gjëja e parë që Jezusi bëri për të? Lexoni Marku 2:5-12.`

Për shkak se ne jemi shpesh të pavetëdijshëm rreth një sëmundjeje derisa ndiejmë simptomat, ne shpesh mendojmë rreth sëmundjes sikur ajo thjesht të ishte një simptomë. Ne mendojmë se, duke hequr qafe simptomat do të arrijmë shërimin. Jezusi i qaset sëmundjeve ndryshe. Ai i njeh rrënjët e të gjitha vuajtjeve dhe sëmundjeve dhe dëshiron të trajtojë sëmundjen së pari.

Në rastin e paralitikut, në vend të trajtimit të menjëhershëm të efekteve të dukshme të sëmundjes të tij, Jezusi shkon drejt e tek rrënjët, të cilat e shqetësojnë njeriun më së shumti.

Paralitiku e ndjen peshën e fajit të tij dhe ndarjen prej Zotit më rëndë sesa sëmundjen e tij. Një person, i cili mbështetet tek Zoti është në gjendje të durojë çdo dhimbje fizike, që mund t’i shkaktohet në këtë botë mëkatare dhe të sëmurë. Kështu Jezusi shkon drejt rrënjëve dhe kështu ofron së pari faljen.

Drejtuesit fetarë u shokuan kur dëgjuan se Jezusi i ofroi atij falje. Në përgjigje të akuzave të tyre të heshtura, Jezusi parashtron një pyetje.

`Lexoni Marku 2:8, 9. Çfarë sfide u jep Jezusi skribëve? Me çfarë problemi po merret Ai në të vërtetë?`

Bisedat janë të lira përgjithësisht, por jo kur flet Zoti. Prej fjalëve të fuqishme të Zotit, u krijua çdo gjë (Zanafilla 1). Edhe pse falja nuk është diçka të cilën ne mund ta shohim, ajo ka kosto të madhe. Falja i kushtoi jetën në kryq Birit të Perëndisë. Çdo gjë tjetër është e dorës së dytë. Për të treguar fuqinë si dhe realitetin e faljes, Jezusi zgjodhi të shëronte paralitikun.

Perëndia dëshiron të na kurojë neve nga përbrenda më së pari. Dhe më pas, ndonjëherë Ai zgjedh të na sjellë shërim të menjëhershëm fizik, ashtu siç ndodhi me paralitikun, ose ndonjëherë ne duhet të presim për mëngjesin e ringjalljes për të përjetuar eksperiencën e shërimit fizik. Sidoqoftë Shpëtuesi ynë dëshiron që ne të jemi në gjendje të pushojmë në sigurinë e dashurisë, hirit dhe faljes së Tij, që tani, madje edhe duke lënguar në vuajtjet tona.

`Si mund të gjejmë neve paqe dhe pushim edhe kur lutjet tona për shërim nuk marrin përgjigje, të paktën për momentin?`