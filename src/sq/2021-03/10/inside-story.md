---
title:  Histori misioni
date:  03/09/2021
---

#### Histori misionare rreth refugjatëve në Divizionin e Amerikës Veriore

Dilema

Një Familje Irakiane

Dikush, në Irak, i tregoi Babait rreth Jezusit. Babai u dashurua me Jezusin dhe iu bashkua Kishës Adventiste. Por Mamaja, vendosi të vazhdonte në besimin e saj tradicional.

Pas ca kohësh, jeta e familjes në Irak u vështirësua shumë. Babai, i frikësuar për jetën e Mamasë dhe dy vajzave të vogla, e zhvendosi familjen në Shtetet e Bashkuara, si refugjatë.

Pasi jetuan në Miçigan, për rreth një vit, familja shkoi në Kaliforni. Babai nuk e duronte dot dimrin e ashpër të Miçiganit. Temperaturat e ulta i shkaktonin shumë dhimbje në plagët e marra në Irak.

Në Kaliforni, Babai dhe Mamaja i regjistruan vajzat në shkollë publike. Por Babai lutej që vajzat të mund të studionin në një shkollë Adventiste. Ai nuk kishte të ardhura të paguante shkollën e kishës por, edhe sikur të kishte, nuk njihte asnjë Adventist që t’i thoshte ku kishte shkollë të tillë. Megjithatë ai lutej. “Të lutem, Perëndi,” lutej ai, “ndihmoi vajzat e mia të marrin një edukim Adventist. Më ndihmo të gjej ndonjë Adventist.”

Një ditë, Babai shkoi në një zyrë, që u shpërndante ushqime familjeve në nevojë. Ndërsa priste të merrte ushqimet, ai filloi të bisedonte me një nga vullnetarët e zyrës dhe mori vesh se ai ishte një pastor Adventist. Për më tepër, vullnetari i tha se ajo zyrë ishte e kishës Adventiste e cila kishte gjithashtu edhe një shkollë.

Në shtëpi, Babai i tregoi Mamasë lajmin e mirë. Ai dhe Mamaja kishin mbledhur aq lekë sa kishin mundur, që të mund të shkonin në shkollë, që të gjenin punë më të mira për të mbajtur familjen e tyre. Ata vendosën të përdornin lekët e tyre të çmuara për edukimin e vajzave.

Pak kohë më vonë, Babai. Mamaja dhe vajzat, 9 dhe 11 vjeçare shkuan në shkollën e kishës. Ata u ulën në zyrën e drejtoreshës, shumë të gëzuar, duke pritur udhëzimet, se çfarë duhet të bënin më tej.

Drejtoresha dhe pastori i kishës, të ulur përballë tyre, panë njëri-tjetrin dhe pastaj panë familjen. Dëshira në fytyrat e tyre u preku zemrën. Por lekët, që Babai dhe Mamaja kishin kursyer, nuk ishin të mjaftueshme.

“Ne duam shumë që vajzat të studiojnë këtu,” tha drejtoresha. “Por fatkeqësisht, këto lekë nuk i mbulojnë të gjitha tarifat.”

Drejtoresha heshti për një çast dhe hodhi sytë nga pastori. Ajo pa dhembshuri në sytë e tij dhe u ndie e inkurajuar të vazhdonte.

“Do t’i regjistrojmë vajzat në shkollë,” tha ajo. “Le të hedhim hapa besimi; le të besojmë se Perëndia do sigurojë ndihmë për tarifat.”

Ata të gjithë u gjunjëzuan dhe ulën kokat.

“I dashur Perëndi, kemi nevojë për ndihmën Tënde,” u lut pastori.  “Të lutemi, siguro lekë për edukimin e këtyre dy vajzave të çmuara.”

Pak pasi familja u largua, drejtoreshën e morën në telefon. Ishte koordinatorja e Departamentit Adventist të Punës me Refugjatët dhe Emigrantët, të Divizionit të Amerikës Veriore. Ajo mori në telefon të njoftonte se kishte fonde të paguante tarifat e fëmijëve refugjatë, që mund të donin të studionin në shkollë. Ajo tha se lekët vinin nga Adventistët rreth rrotull botës, që kishin dhënë oferta në Sabatin e 13të, në vitin 2011.

Drejtoresha nuk arrinte ta besonte. Menjëherë, ajo mori Babain në telefon ta njoftonte se lekët për edukimin e vajzave ishin gjetur. “E dija që Perëndia do t’i përgjigjej lutjeve tona,” tha ai.

Një pjesë e Ofertave të Sabatit të 13të këtë trimestër do të ndihmojë sërish refugjatët në Divizionin e Amerikës Veriore. Perëndia do të përdorë atë, që do të jepni, për t’u përgjigjur lutjeve të tjera, si ajo e Babait. Imagjino të takosh dikë në qiell, që mësoi më shumë rreth Perëndisë dhe vendosi t’I shërbente, sepse ju dhatë diçka.

Shënime Misionare

-	Divizioni i Amerikës Veriore përbëhet nga tetë konferenca, kisha Adventiste e Kanadasë dhe Misioni i Guamit dhe Mikronezisë.

-	Shtetet e Bashkuara nuk kanë gjuhë zyrtare. Pothuajse të gjithë flasin Anglisht dhe pothuajsë të gjitha punët e qeverisë, edukimi dhe tregtia bëhen në Anglisht. Spanjishtja është gjuha e dytë më e folur dhe më e mësuar.