---
title:  I huaji në portat tuaja
date:  31/08/2021
---

`Lexoni Eksodi 19:6. Çfarë na tregon ky tekst për statusin e Izraelit antik? (Shih gjithashtu 1 Pjetri 2: 9).`

Populli izraelit ishte thirrur nga Egjipti për të qenë populli i besëlidhjes së Zotit, kombi përmes të cilit, po të kishin qëndruar besnikë, ungjilli do t’i  shpërndahej botës. Pa dyshim, ata ishin objekt i kujdesit dhe shqetësimit të veçantë të Perëndisë, duke pasur privilegje të veçanta dhe në të njëjtën kohë, duke pasur përgjegjësi të veçanta.

`Lexoni Eksodi 23:12. Çfarë tjetër po ndodh këtu? Çfarë na mëson ky tekst për mënyrën sesi i shihte Zoti të tjerët, përveç vetë izraelitët?`

Universaliteti i Sabatit është diçka që shumë njerëz nuk e kuptojnë. Sigurisht, gabimi më i zakonshëm është të thuhet se ishte vetëm për hebrenjtë, një gabim i ekspozuar në dy kapitujt e parë të Zanafillës. Mbi të gjitha, Zoti i krijoi të gjithë njerëzit; kështu që, të gjithë njerëzit duhet ta kujtojnë ditën e Sabatit.

Edhe pse duhet të kemi gjithmonë në mendje atë që përfaqëson Sabati për ne, duhet të kujtojmë gjithashtu se çfarë na tregon ai për të tjerët në të njëjtën kohë. Në një kuptim, pushimi dhe lidhja me Krijuesin dhe Shpëtimtarin tonë do të na shtyjë automatikisht të shohim të tjerët me sy të rinj, t'i shohim ata si qënie të krijuara nga i njëjti Zot si ne, të dashur nga i njëjti Perëndi që na do dhe që vdiq si për ata ashtu edhe për ne. Siç kemi parë (Eksodi 20:10, Ligji i Përtërirë 5:14), shërbëtorëve, të huajve, madje edhe kafshëve u duhet dhënë pushim të shtunën.

Edhe të huajt brenda portave të tyre, madje edhe ata që (akoma) nuk marrin pjesë në premtimet besëlidhëse të dhëna Izraelit - edhe ata duhet të shijojnë pushimin e Sabatit- thonë shumë njerëz. Qeniet njerëzore, madje edhe kafshët, nuk duhet kurrë të shfrytëzohen, abuzohen, apo përdoren. Çdo javë, populli hebre (dhe ne gjithashtu) duhet të kujtohemi në një mënyrë të fuqishme se sa shumë gjëra të përbashkëta kemi me njerëzit e tjerë edhe nëse gëzojmë bekime dhe privilegje ndryshe nga të tjerët, ne duhet të kujtojmë se jemi akoma pjesë e të njëjtës familje njerëzore dhe se kështu duhet t’i trajtojmë të tjerët me respekt dhe dinjitet.

`Si mundet që mbajtja e Sabatit tuaj, të bëhet një bekim për ata, që nuk e mbajnë Sabatin? Domethënë, si mund ta përdorni të Shtunën si një dëshmi për të tjerët?`