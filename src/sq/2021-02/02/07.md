---
title:  Për më tepër studim
date:  09/04/2021
---

Lexoni tek libri i Ellen G. White, Patriarkë dhe Profetë, kapitullin 12, “Abrahami në Kanaan,”; kurse tek Profetë dhe Mbretër, kapitullin “I ndihmojnë profetët e Zotit”.

“Zgjedha, që na lidh në shërbim është ligji i Perëndisë. Ligji i madh i dashurisë i zbuluar në Eden, i shpallur në Sinai dhe në besëlidhjen e re të shkruar në zemër është ai, që lidh punëtorin njerëzor me vullnetin e Perëndisë. Nëse do të liheshim të ndiqnim prirjet tona, të shkonim aty ku do të na drejtonte vullneti ynë, ne do të binim në gënjeshtrat e satanit dhe do të zotëronim karakteristikat e tij. Prandaj Perëndia na kufizon në vullnetin e Tij, që është madhështor, fisnik dhe lartësues. Ai dëshiron që ne me durim të marrim detyrat e shërbimit. Vetë Krishti mbajti zgjedhën e shërbimit kur u bë njeri. Ai tha: ‘Gëzohem kur zbatoj vullnetin Tënd, O Perëndia im. Po, ligji Yt është në zemrën Time’(Psalmi 40:8). ‘Kam zbritur nga Qielli jo për të bërë vullnetin Tim, por vullnetin e Atij që më ka dërguar’(Gjoni 6:38). Dashuria për Perëndinë, zelli për lavdinë e Tij dhe dashuria për njerëzimin mëkatar e sollën Jezusin në tokë për të vuajtur dhe vdekur. Kjo ishte fuqia kontrolluese e jetës së Tij. Ai na nxiti të përvetësojmë këtë parim”—Ellen G. White, Biografia e Dashurisë, fq. 270, 271.

**Pyetje për diskutim**

`1. A ishin besëlidhjet e Zotit me Noeun, Abramin, Moisiun dhe ne, vazhdimi i besëlidhjes së Tij me Adamin, apo diçka e re? Krahasoni Zanafilla 3:15; Zanafilla 22:18 dhe Galatasve 3:8, 16.`

`2. Përse është aq i rëndësishëm aspekti personal i besëlidhjes, marrëdhënia me Zotin? Me fjalë të tjera, ju mund të jeni thjesht të lidhur ligjërisht në një marrëveshje, pa marrëdhënie të ngushta me palën tjetër, por kjo nuk është besëlidhja që pret Zoti nga populli i Tij. Pse kështu? Diskutoni.`

`3. Në çfarë mënyre është martesa një simbol i mirë për besëlidhjen me Zotin? Çfarë i mungon martesës për të përshkruar plotësisht këtë besëlidhje?`

**Përmbledhje**: Hyrja e mëkatit e shkatërroi marrëdhënien, që Krijuesi e kishte themeluar me familjen njerëzore nëpërmjet prindërve tanë të parë. Tani Zoti kërkon që të rithemelojë të njëjtën marrëdhënie plot dashuri, me anë të besëlidhjes. Kjo besëlidhje simbolizon një marrëdhënie të përkushtuar midis Zotit dhe nesh (si një lidhje martesore) dhe gjithashtu mjetin për të na shpëtuar dhe sjellë sërish në harmoni me Krijuesin tonë. Vetë Zoti, i motivuar nga dashuria e Tij e madhe për ne, është Iniciatori i kësaj marrëdhënieje të besëlidhjes. Me anë të premtimeve dhe veprave hirplote, Ai na bën për Vete dhe na mëson të përgjigjemi ndaj ftesës së Tij për një bashkësi me Atë.

Sot në Shqipëri dielli perëndon në orën 19:14, në Kosovë – në 19:13. Sabat të lumtur!