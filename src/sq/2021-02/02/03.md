---
title:  Besëlidhja me Noeun
date:  05/04/2021
---

**“Por Unë do të caktoj besëlidhjen Time me ty dhe ti do të futesh në arkën: ti, fëmijët e tu, gruaja jote dhe gratë e bijve të tu” (Zanafilla 6:18).**

Në vargun e sipërm fjala “besëlidhja” është përmendur për herë të parë në Bibël dhe konteksti është shpallja e Zotit Noeut rreth vendimit të Tij për të shkatërruar tokën, për shkak të përhapjes masive dhe të vazhdueshme të mëkatit. Edhe pse ky shkatërrim do të vinte si një Përmbytje globale, Zoti nuk e braktis botën e krijuar. Ai vazhdon të ofrojë një marrëdhënie besëlidhjeje, e cila u paraqit për herë të parë direkt pas rënies së Adamit dhe Evës në mëkat. “Unë” hyjnor, i cili ofron këtë besëlidhje është Vetë baza e sigurisë së Noeut. Zoti, i cili e mban besëlidhjen e Tij, premton të ruajë familjarët e Noeut, të cilët dëshironin të jetonin në një marrëdhënie besnike ndaj Tij, e shfaqur me anë të bindjes.

`A ishte besëlidhja me Noeun vetëm e njëanshme? Mbani mend se ideja e besëlidhjes përmban më shumë se një person. A kishte gjë, që duhet të plotësonte Noeu nga ana e tij? Çfarë mësimi gjejmë për vete në përgjigjen ndaj këtyre pyetjeve?`

Zoti i tregon Noeut që ka për të ndodhur një përmbytje, e cila do të shkatërrojë botën. Por, Zoti bën një besëlidhje me të, në të cilën i premton të shpëtojë Noeun dhe familjen e tij. Kjo kërkonte një besim të madh, sepse nëse Zoti nuk do ta mbante anën e Tij të besëlidhjes, Noeu do të vdiste porsi tërë banorët të tjerë të botës, pavarësisht sesa mirë do ta kishte mbajtur anën e tij të besëlidhjes.

Zoti tha që Ai do të bënte një “besëlidhje” me Noeun. Kjo fjalë tregon që folësi ka ndërmend të respektojë premtimin e tij. Kjo nuk është një shpallje e pamenduar mirë. Fjala besëlidhje tregon përkushtimin. Imagjinoni nëse Zoti do t’i kishte thënë Noeut: “Ja, bota ka për të marrë fund nga një përmbytje e tmerrshme dhe Unë ndoshta do të shpëtoj, ndoshta jo. Tani bëje këtë dhe atë. Do shikosh më vonë sesi do të përfundosh, por nga ana Ime nuk të garantoj gjë”. Një shpallje e tillë nuk jep asnjë siguri, asnjë premtim që gjejmë në fjalën besëlidhje.

`Ka njerëz që pohojnë se përmbytja e Noeut ishte lokale, jo globale. Nëse kjo do të ishte e vërtetë, atëherë në kontekstin e premtimit të Zotit tek Zanafilla 9:15 (shih edhe Isaia 54:9), çdo herë kur ndodh një përmbytje lokale (dhe ato ndodhin gjithë kohën nëpër botë), thyhet premtimi i besëlidhjes së Zotit. Përkundrazi, fakti që ka patur një Përmbytje globale, e vërteton vlefshmërinë e besëlidhjes së Zotit. Çfarë na tregon kjo se sa vlen të besojmë tek premtimet e Zotit?`