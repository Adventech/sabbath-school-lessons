---
title:  Baza e besëlidhjes
date:  04/04/2021
---

**“Dhe unë do të caktoj besëlidhjen Time midis Meje dhe teje dhe do të të shumoj fort” (Zanafilla 17:2).**

“Fjala hebraishte berith e përkthyer si ‘besëlidhja’ gjendet 287 herë në Dhiatën e Vjetër. Ajo mund të përkthehet edhe si ‘testamenti’ ose ‘amaneti’. Origjina e kësaj fjale nuk është e qartë, por ajo nënkupton ‘atë, që lidh të dyja palët së bashku. Megjithatë, kjo fjalë u përdor për të nënkuptuar llojet e ndryshme të “lidhjes” midis njerëzve dhe midis njeriut dhe Zotit. Përdorimi i zakonshëm është ai, kur të dyja palët ishin njerëz dhe përdorimi i veçantë fetar në rastin e besëlidhjes midis Zotit dhe njeriut. Përdorimi fetar ka qenë në fakt një metaforë e bazuar mbi përdorimin e zakonshëm të kësaj fjale, por me një domethënie më të thellë”.

Porsi besëlidhja martesore, besëlidhja biblike përkufizohet si një marrëdhënie po ashtu edhe një marrëveshje. Besëlidhja biblike përmban këto elemente bazë:

1. Zoti, duke u betuar pohoi premtimet e besëlidhjes (Galatasve 3:16; Hebrenjve 6:13, 17).
2. Detyrimi i besëlidhjes ishte bindja ndaj vullnetit të Perëndisë, e shprehur tek dhjetë urdhërimet (Ligji i Përtërirë 4:13).
3. Mjeti me anë të të cilit përfundimisht plotësohet besëlidhja e Zotit është nëpërmjet Krishtit dhe planit të shpëtimit (Isaia 42:1, 6).

`Shikoni tre elementet e lartpërmendura (premtimet e Zotit, bindja jonë dhe plani i shpëtimit). Si i shikoni këta faktorë në veprim tek ecja juaj personale me Zotin? Shkruani një paragraf, duke përshkruar se si shfaqen ato në jetën tuaj sot.`

Në Dhiatën e Vjetër, sistemi simbolik i flijimit u mësonte njerëzve rreth planit të shpëtimit. Nëpërmjet simboleve të tij, patriarkët dhe Israeli mësuan të ushtronin besimin në Shpëtimtarin e ardhshëm. Nëpërmjet ritualeve të tij, fajtori mund të gjente faljen e mëkatit dhe çlirimin nga faji. Kështu njerëzit mund të mbanin parasysh bekimet e besëlidhjes dhe mund të vazhdonin rritjen shpirtërore – duke restauruar shëmbëlltyrën e Zotit në jetët e tyre – madje, kur pala njerëzore dështonte të plotësonte anën e saj të besëlidhjes.

`Edhe pse ka edhe besëlidhje midis njerëzve, përdorimi kryesor i fjalës hebraike berith në Bibël ka të bëjë me marrëdhënien midis Zotit dhe njerëzimit. Duke konsideruar se kush është Zoti dhe kush jemi ne, në krahasim me Atë, çfarë lloj marrëdhënieje do të përshkruante një besëlidhje e tillë?`