---
title:  Besëlidhja me Moisiun
date:  07/04/2021
---

**Lexoni Eksodi 6:1–8 dhe përgjigjuni ndaj pyetjeve:**

`1. Rreth çfarë besëlidhjeje fliste këtu Zoti? shih Zanafilla 12:1–3.`

`2. Në çfarë mënyre nxjerrja nga Egjipti ishte përmbushja e premtimeve të besëlidhjes nga ana e Zotit?`

`3. Çfarë paralele mund të gjeni midis asaj çfarë Zoti i premtoi popullit këtu dhe asaj çfarë Ai i premtoi Noeut përpara përmbytjes?`

Pas Eksodit (daljes nga Egjipti), populli i Izraelit në Malin Sinai mori nga Zoti një besëlidhje, në kontekstin e shpengimit të tyre nga skllavëria (Eksodi 20:2). Kjo besëlidhje përmbante dispozitat e Zotit për pajtim dhe faljen e mëkatit. Prandaj kjo besëlidhje, porsi çdo besëlidhje tjetër e Zotit, ishte besëlidhje e hirit të Zotit ofruar njerëzve të Tij.

Kjo besëlidhje në shumë mënyra përsëriste pikat kryesore të besëlidhjes së Zotit me Abrahamin:

1. Marrëdhënie e veçantë midis Zotit dhe popullit të Tij (krah. Zanafilla 17:7, 8 me Eksodi 19:5, 6).

2. Ata do të jenë një komb i madh (krah. Zanafilla 12:2 me Eksodi 19:6).

3. Kërkohet bindja (krah. Zanafilla 17:9–14; Zanafilla 22:16–18 me Eksodi 19:5).

“Vini re renditjen: pikë së pari Zoti shpëton Izraelin, pastaj i jep ligjin e Tij për ta mbajtur. Të njëjtën renditje gjejmë edhe tek Ungjilli. Pikë së pari, Krishti na shpëton nga mëkati (shih Gjoni 1:29; 1 Korintasve 15:3; Galatasve 1:4), pastaj Ai na fuqizon për të zbatuar ligjin e Tij, duke jetuar në ne (Galatasve 2:20; Romakëve 4:25; 8:1–3; 1Pjetrit 2:24)”.

`Lexoni Eksodi 6:7. Çfarë bie në sy tek pjesa e parë ku Zoti thotë se ata do të jenë populli i Tij dhe Ai do të jetë Perëndia e tyre? Vini re dinamikën këtu. Ata do të jenë diçka për Zotin dhe Zoti do të jetë diçka për ata. Zoti jo vetëm që dëshiron të lidhet me ata në mënyrë të veçantë, por Ai dëshiron që edhe ata të kenë një lidhje të veçantë me Atë. A nuk kërkon Zoti të njëjtën marrëdhënie edhe me ne sot? A pasqyron kjo pjesë e parë te Eksodi 6:7 marrëdhënien tuaj me Zotin, apo thjesht jeni person, emri i të cilit është shkruar në anëtarësinë e kishës? Nëse vërtet është varianti i parë, nga e kuptoni këtë, ku tregohet kjo në jetën tuaj?`