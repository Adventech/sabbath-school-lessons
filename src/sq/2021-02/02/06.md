---
title:  'Besëlidhja e Re (Jeremia 31:31–33)'
date:  08/04/2021
---

Ky tekst është i pari në Dhiatën e Vjetër ku përmendet “besëlidhja e re”. Kjo ndodh në kontekstin e kthimit të Izraelit nga mërgimi dhe flitet rreth bekimeve që ata kanë për të marrë nga Zoti.

Sërish, porsi në raste të tjera, pikërisht Zoti është iniciatori i kësaj besëlidhjeje dhe ai që do ta plotësojë atë me anë të hirit të Tij.

Vini re gjithashtu gjuhën e përdorur këtu. Zoti e simbolizon Veten me një burrë, ndërsa populli është nusja e Tij. Ai premton të shkruajë ligjin e Tij në zemrat e tyre dhe, duke përdorur gjuhën nga besëlidhja me Abrahamin, Ai thotë se do të jetë Zoti i tyre dhe ata do të jenë populli i Tij. Kështu që, porsi më përpara, besëlidhja nuk është veç një marrëveshje ligjore, siç e kemi në gjykatën e sotshme, por përmban aspekte më të thella.

`Lexoni Jeremia 31:33. Krahasojeni atë me Eksodi 6:7, ku tregohen ca detaje nga besëlidhja bërë me Izraelin. Sërish, cili është elementi kyç që shohim këtu? Çfarë dëshiron Zoti nga populli i Tij?`

`Lexoni Jeremia 31:34. Krahasojeni atë me Gjoni 17:3. Cila është gjëja thelbësore që bën Zoti për të krijuar themelin për këtë marrëdhënie?`

Tek Jeremia 31:31–34, mund t’i shohim të dyja elementet – hirin dhe bindjen, porsi në besëlidhjet e mëparshme. Zoti do të fali mëkatet e tyre, Zoti do të hyjë në marrëdhënie me ata, dhe Zoti do të derdhi hirin e Tij në jetët e tyre. Si rezultat, njerëzit thjesht do t’i binden Atij; jo në një mënyrë mekanike, por thjesht për shkak se ata e njohin Atë, e duan dhe dëshirojnë t’i shërbejnë Atij. Kjo përmbledh thelbin e marrëdhënies së besëlidhjes që Zoti kërkon nga populli i Tij.

`Si e kuptoni idenë që ligji do të jetë shkruar në zemrat tona? A do të thotë kjo se ligji do të bëhet subjektiv dhe personal, diçka që mund të interpretohet dhe praktikuar sipas arsyetimit individual të zemrave tona? Apo kjo ka një tjetër kuptim? Nëse po, çfarë saktësisht nënkuptohet këtu?`