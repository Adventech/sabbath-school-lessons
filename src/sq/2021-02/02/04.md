---
title:  Besëlidhja me Abramin
date:  06/04/2021
---

**“Dhe unë do të bekoj të gjithë ata, që do të të bekojnë dhe do të mallkoj ata, që do të të mallkojnë, te ti do të jenë të bekuara tërë familjet e tokës” (Zanafilla 12:3).**

`Lexoni Zanafilla 12:1–3. Shënoni premtimet specifike që Zoti i bëri Abramit.`

`Vini re që midis këtyre premtimeve Zoti i thotë Abramit që “te ti do të jenë të bekuara tërë familjet e tokës” (Zanafilla 12:3). Çfarë do të thotë kjo? Si u bekuan tërë familjet e tokës nëpërmjet Abramit? Shih Galatasve 3:6–9. Në çfarë mënyre mund ta shohim këtu premtimin për Mesian, Jezus Krisht? Shih Galatasve 3:29.`

Në këtë zbulesë të parë hyjnore të Abramit, Zoti i premton të hyjë në një marrëdhënie të ngushtë dhe të qëndrueshme me të, madje përpara se Zoti të përdorë gjuhën ose termat e besëlidhjes. Referenca të drejtpërdrejta ndaj besëlidhjes, Zoti i shpreh më vonë (Zanafilla 15:4–21, Zanafilla 17:1–14). Por tani për tani, Zoti i ofron një marrëdhënie midis hyjnisë dhe njeriut, një marrëdhënie shumë të rëndësishme. Fraza e përsëritur “Unë do të” tek  Zanafilla 12:1–3 sugjeron thellësinë dhe madhështinë e ofertës dhe të premtimit të Zotit.

Përveç kësaj, Abrami merr një urdhër të vetëm, por shumë sfidues: “Dil!” Ai bindi me besim (Hebrenjve 11:8), por jo për të marrë bekimet e premtuara. Bindja e tij ishte përgjigjja e besimit të tij ndaj marrëdhënies plot dashuri, të cilën Zoti dëshironte të themelojë me të. Me fjalë të tjera, Abrami tashmë besonte tek Zoti, tashmë kishte besim tek Ai, ai tashmë kishte besim tek premtimet e Zotit. Përndryshe ai nuk do ta kishte lënë familjen, shtëpinë dhe pronat e tij për të udhëtuar në një vend të panjohur. Bindja e Abramit i dëshmon si njerëzve po ashtu edhe engjëjve rreth besimit të tij.

Abrami, që atëherë, zbuloi lidhjen midis besimit dhe veprave. Ne jemi shpëtuar me anë të besimit; besimit, i cili rezulton në vepra dhe bindje. Premtimi i shpëtimit vjen i pari, veprat e ndjekin nga pas. Edhe pse pa bindje është e pamundur që të kemi marrëdhënien dhe bekimet e besëlidhjes, ajo, bindja është përgjigjja besimplote ndaj asaj çfarë ka bërë Zoti për ne. Besimi i tillë ilustron parimin e shkruar tek 1 Gjoni 4:19, “Ne e duam Atë [Zotin], sepse Ai na deshi i pari”.

`Lexoni Zanafilla 15:6. Si tregon ky tekst, në shumë mënyra, bazën e tërë premtimeve të besëlidhjes? Përse është ky bekim më i çmuari nga të gjithë?`