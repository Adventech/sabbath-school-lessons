---
title:  Histori misioni
date:  02/04/2021
---

#### Historia misionare nga Trinidad dhe Tobago

Vajzat apo Perëndinë

Daniel Amataeran, 29 vjeç

Kur Danieli ishte 11 vjeç, një fqinj i tregoi kërcimin hip-hop, në kryeqytetin e Surinamit, Paramaribo. Deri atëherë, Danieli e kishte parë këtë lloj kërcimi vetëm në televizor. Ai u mahnit nga kërcimet, qëndrimet mbi duar dhe kërcimet me një dorë. Ai vuri re se vajzave u pëlqente të shihnin këtë lloj kërcimi dhe donte që vajzat ta shihnin. Ai mësoi si të kërcente. Atij i pëlqente shumë kërcimi dhe fitoi disa konkurse rajonale, madje edhe një udhëtim në Hollandë. Ai u bë i njohur dhe ishte i rrethuar nga vajzat.

Një ditë, Danieli u ul në shtratin e tij dhe ndjeu një zë që e pyeste “Çfarë dëshiron të bësh me jetën tënde?”

I çuditur, ai pyeti veten nëse ishte zëri i Frymës së Shenjtë. Prindërit e tij e kishin çuar në kishë kur kishte qënë i vogël por ai kishte vite që nuk shkonte. Danielit nuk i pëlqeu mendimi se Fryma e Shenjtë mund të ishte duke folur me të. Atij i pëlqente fama.

“Zot, jo tani, jo tani,” tha Danieli. Ai vendosi se do vazhdonte të kërcente. Kur të bëhej i moshuar dhe të mos kërcente dot më, do të shkonte në kishë.

Danieli filloi të shihte ëndrra, në të cilat sulmohej nga demonë. Një natë, ai pa në ëndërr Ardhjen e Dytë. Ai pa Jezusin, të veshur me rroba të bardha, midis reve. E gjithë bota ishte në zjarr dhe njerëzit vraponin dhe bërtisnin.

Danieli u zgjua dhe zemra i rrihte fort. “Jam i humbur. Jam i humbur. Jam i humbur,” mendoi ai. “Duhet të kthehem te Perëndia.”

Por ai nuk u kthye.

Kaluan disa vite dhe, kur ishte 19 vjeç, ai shkoi të jetonte me disa të afërm, jo-Kristianë, që të ndiqte universitetin. Një ditë, ai pa një DVD  me titullin “E vërteta rreth Hip-Hop” mbi tavolinë. Vinte nga një grup Kristian ndaj ai u çudit ta shihte në një shtëpi jo-Kristiane. “Kush e solli këtë?” pyeti ai të afërmit. Askush nuk e dinte se kush e kishte sjellë.

Danieli e pa dokumentarin dhe u çudit kur pa që hip-hop e ka origjinën tek gangësterë dhe është i lidhur me vrasje, dhunë dhe drogë. “Hip-hop duket se është shumë i lidhur me të keqen,” mendoi ai. “Nuk më pëlqen kjo. Mendoja se ishte thjesht këngë dhe zbavitje dhe shumë vajza rreth e rrotull.”

Ai pyeti një shok, që kërcenin bashkë, nëse ajo që kishte parë ishte e vërtetë. “Nuk është e vërtetë,” tha shoku. “Megjithatë, kush do t’ia dijë?”

Danieli vazhdoi të kërcente por filloi gjithashtu të shkonte në kishën Adventiste me një kushëri. Gjatë një serie takimesh ungjilizuese, kur predikuesi pyeti nëse dikush donte të pagëzohej, ai  u çua në këmbë. Gjithë trupi i tij dridhej. Ai ndjeu dy zëra që grindeshin, në mendjen e tij.

“Vërtet po mendon ta lesh kërcimin për këtë?” thoshte një zë. “Do lesh lekët, vajzat dhe famën?”

“Zgjidh Jezusin,” thoshte zëri tjetër. “Ai është rruga e vetme.”

Ndërsa mundohej të vendoste, predikuesi ftoi ata, që ishin çuar në këmbë, të vinin përpara.

Danieli mendoi rreth lekëve, famës dhe vajzave – dhe u ul.

Në shtëpi, atë mbrëmje, ai u gjunjëzua dhe u lut. “Perëndi, nëse Ti do që unë të pendohem, më jep një shenjë nesër. Më jep forcën të dal përpara kur predikuesi të bëjë thirrjen.”

Të nesërmen, predikuesi bëri një thirrje tjetër. Danieli u ngrit dhe i gjithë trupi i tij po dridhej. Përsëri, ai ndjeu dy zëra që diskutonin.

“Perëndi,” u lut ai. “Më jep forcën të hedh hapin e parë.”

Në atë moment, ai ndjeu një shtyrje të lehtë, në kurrizin e tij. Ai hodhi një hap përpara. Hapi i dytë ishte më i lehtë dhe pas pak, ai po qëndronte në këmbë, para të gjithëve.

Sot, Danieli është 29 vjeç dhe po studion të bëhet pastor, në Universitetin e Karaibeve Jugore. Ai gjithashtu e quan veten evangjelist Facebook-u dhe ka gjashtë vjet që poston video dhe jep studime Biblike nëpërmjet Facebook-ut. 24 njerëz janë pagëzur si rezultat i punës së tij.

“Perëndia është treguar shumë i hirshëm me mua,” tha ai. “Dhe unë e marr misionin seriozisht.”

Faleminderit për Ofertat tuaja të Sabatit të 13të para tre vjetësh, të cilat ndihmuan në ndërtimin e kishës së parë në Universitetin e Karaibeve Jugore, në Trinidad dhe Tobago, ku Danieli po studion. Faleminderit që do ta kujtoni universitetin në Ofertat e Sabatit të 13të, këtë tremujor, të cilat do ndihmojnë në ndërtimin e “qendrës së influencës” Jetë më e Mirë, në kampusin e universitetit, ku studentët do përgatiten të jenë misionarë.

Shënime Nga Misioni

Mendohet se mësimet Adventiste hynë në Trinidad dhe Tobago rreth vitit 1879, nëpërmjet literaturës së dërguar nga Anglia. Në vitin 1880 ose 1881, një grup që mbante Sabatin, i drejtuar nga James R. Braithwaite, mblidhej në Tobago. Në fillim të viteve 1880, Shoqëria Ndërkombëtare Misionare dhe e Trakteve, bazuar në Shtetet e Bashkuara, dërgoi literaturë Adventiste në Trinidad dhe Tobago. Përgjigjja e parë pozitive ndaj mësimeve Adventiste në Trinidad erdhi nëpërmjet një kopje të librit “Patriarkë dhe Profetë” të Ellen White, i cili iu dha dikujt, që u bë një nga mbajtësit e parë të Sabatit në ishull.