---
title:  'Në imazhin e Krijuesit (Zanafilla 1:27)'
date:  29/03/2021
---

**Bibla shpall se Zoti krijoi njerëzimin – mashkull dhe femër – “sipas shëmbëlltyrës së Vet” (Zanafilla 1:27). Duke u bazuar në këtë ide, përgjigjuni ndaj pyetjes vijuese**:

`1. Çfarë do të thotë që Zoti na krijoi sipas shëmbëlltyrës së Tij? Në çfarë mënyre i ngjajmë Zotit?`

`2. Sipas tregimit të Zanafillës, a ka krijuar Zoti ndonjë krijesë tjetër, përveç njerëzve, “sipas shëmbëlltyrës së Vet”? Nëse jo, çfarë na tregon kjo rreth statusit tonë unik, në kontrast me tërë krijesat e tjera tokësore? Çfarë mësimi mund të nxjerrim nga ky kontrast?`

`3. Çfarë tjetër mund të gjejmë në historinë e krijimit të njeriut, që e dallon racën tonë nga çdo krijesë tjetër e Zotit? Shihni Zanafilla 2:7, 18–25.`

Edhe pse ne mund të flasim rreth Zotit vetëm me terma njerëzore, nuk duhet të harrojmë se Ai është një Qenie shpirtërore (Gjoni 4:24), me karakteristika hyjnore. Ne mund të themi veçse deri diku e pasqyrojmë Krijuesin tonë hyjnor në aspektet tona fizike, mendore dhe shpirtërore. Sa ngjashmëri me Zotin ka ngelur tek ne, qeniet e degraduara, është ende mister për ne. Por Bibla thekson aspektet tona shpirtërore dhe mendore. Këto aspekte ne mund t’i zhvillojmë dhe t’i përmirësojmë. Pikërisht unikaliteti i mendjes njerëzore na aftëson për të patur një marrëdhënie ripërtëritëse me Zotin. Kjo, siç duket, është diçka shumë ndryshe nga krijesat e tjera tokësore.

Gjithashtu, vini re historinë unike rreth krijimit të gruas. Të dy – meshkulli dhe femra – kanë të përbashkët privilegjin e mahnitshëm të të qenit krijuar sipas shëmbëlltyrës së Zotit. Në krijimin e tyre nuk gjejmë asnjë fjalë rreth inferioritetit të njërit apo tjetrit. Zoti i krijoi të dy nga i njëjti material. Zoti që në fillim i bëri të dy të barabartë dhe në marrëdhënie të veçantë me Të. Të dy kishin të njëjtat mundësi për të zhvilluar karakteret të tyre në mënyrë që t’i jepnin lavdi Zotit.

“Vetë Perëndia ia dha Adamit shoqen e jetës. Ai i siguroi atij ‘një ndihmëse të përshtatshme”, një në nivelin e tij, një që mund t’i përshtatej plotësisht si bashkëshorte dhe një që mund të ishte një me të në dashuri dhe simpati. Eva u krijua nga një brinjë e marrë prej krahërorit të Adamit, duke nënkuptuar simbolikisht se ajo nuk do të kishte kontroll mbi të si koka dhe as do të merrej nëpër këmbë nga ai si më e ulët, por do t’i qëndronte pranë si e barabartë, do të duhej dhe do të mbrohej nga ai”—Ellen G. White, Patriarkë dhe Profetë, fq. 16.