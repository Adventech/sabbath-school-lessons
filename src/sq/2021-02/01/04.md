---
title:  'Zoti dhe njeriu së bashku (Zanafilla 1:28, 29)'
date:  30/03/2021
---

Vini re fjalët e para të Zotit për njeriun, të paktën siç janë shkruar tek Shkrimet. Ai i tregon atyre rreth aftësisë së tyre për të riprodhuar më shumë qenie njerëzore. Ai gjithashtu i tërheq vëmendjen e tyre tek toka dhe krijesat e tjera dhe i thotë se ata kanë për të mbushur tokën, për ta nënshtruar dhe sunduar mbi të. Zoti gjithashtu i udhëzon njerëzit se cili është ushqimi i tyre. Me pak fjalë, sipas Biblës, fjalët e para të Zotit drejtuar njerëzve ishin ato rreth marrëdhënies së tyre me njeri-tjetrin dhe me botën fizike.

`Sipas Zanafillës 1:28, 29, si e shikon Zoti botën materiale? A ka ndonjë gjë të keqe në gjërat materiale dhe po t’i shijosh ato? Çfarë mësimi mund të nxjerrim nga këto pamje të para të historisë njerëzore rreth, se çfarë marrëdhënie duhet të kemi me gjërat e krijuara nga Zoti?`

Gjithashtu, me këto fjalë, Zoti bën hapat e para drejt marrëdhënies me njerëzimin. Ai i flet atyre, i urdhëron, i udhëzon se çfarë të bëjnë. Këtu shohim përgjegjësinë e dhënë njerëzve; përgjegjësinë për të sunduar mbi botën e krijuar aq bukur nga Zoti.

`Zanafilla 1:28 thotë se Zoti i bekoi Adamin dhe Evën. Çfarë do të thotë kjo? Çfarë marrëdhënie na tregon kjo midis atyre dhe Krijuesit?`

Zoti foli me Adamin dhe Evën si me qenie inteligjente, të cilat mund të përgjigjeshin ndaj dashurisë së Tij dhe të nisnin marrëdhënie miqësore me Të. Gjithashtu, Adami dhe Eva, si krijesa-fëmijë, ishin të varur nga bekimi dhe përkujdesja e Atit të tyre Krijues. Ai i siguroi me çdo gjë të nevojshme. Ata nuk kishin bërë asgjë për të merituar gjithçka që i dha Zoti. Ata ishin vërtet si fëmijë, që shijojnë përkujdesjen e prindërve pa mundim.

`Kur lexojmë rreth krijimit të njerëzve të parë, në marrëdhënien e tyre me Zotin para mëkatit ne mund të shohim elementet e marrëdhënies siç dëshironte Zoti të kishte me ne edhe pas rënies në mëkat. Rishikoni studimin e sotshëm dhe gjeni paralele, që mund të na ndihmojnë për të kuptuar më mirë se çfarë marrëdhënie duhet të kemi me Zotin madje në gjendjen tonë mëkatare.`