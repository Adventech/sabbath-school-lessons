---
title:  Te pema
date:  31/03/2021
---

**“Dhe Zoti Perëndi e urdhëroi njeriun, duke i thënë: "Ha, bile lirisht nga çdo pemë e kopshtit; por mos ha nga pema e njohjes të së mirës dhe të së keqes, sepse ditën që do të hash prej saj ke për të vdekur me siguri” (Zanafilla 2:16, 17).**

Ky test i siguroi Adamit dhe Evës mundësi për të ushtruar lirinë e zgjedhjes. Gjithashtu, ai i sfidoi për t’u përgjigjur pozitivisht ose negativisht ndaj marrëdhënies së tyre me Krijuesin. Kjo, gjithashtu tregon se Zoti i kishte krijuar si qenie të lira dhe morale. Fund së fundi, në qoftë se ata nuk do të kishin mundësi për të mos u bindur, pse do t’i paralajmëronte Zoti kundër një gjëje të tillë?

“Gjithçka e shkruar më përpara në këtë kapitull ka shtruar rrugën për në kulmin [Zanafilla 2:16, 17]. E ardhmja e racës varet nga ky ndalim i thjeshtë. Njeriu nuk mori një listë të gjatë rregullash. Ai duhet të mbante mend vetëm një urdhër hyjnor. Duke limituar ndalesat deri tek një, Zoti tregon qartë mëshirën e Tij. Përveç kësaj, për të treguar se ky urdhërim i vetëm nuk është i rëndë, Zoti i kontraston me një leje bujare: ‘Ha, bile lirisht nga çdo pemë e kopshtit’ ”.

Duke thirrur Adamin dhe Evën për t’iu bindur vullnetit të Tij, Zoti ishte duke thënë: Unë jam Krijuesi yt, dhe ju kam krijuar sipas shëmbëlltyrës Sime. Jeta juaj është mbështetur nga Unë, sepse në Mua jetoni, lëvizni dhe jeni. Unë ju kam siguruar çdo gjë për mirëqënien dhe lumturinë tuaj (ushqim, shtëpi dhe shoqëri njerëzore), dhe ju kam vendosur si sundues në këtë botë, nën autoritetit Tim. Në qoftë se doni që të konfirmoni këtë marrëdhënie me Mua për shkak se më doni, atëherë Unë do të jem Zoti juaj dhe ju do të jeni bijtë e Mi. Dhe mënyra për të konfirmuar këtë marrëdhënie besimplote është që t’i bindeni këtij urdhëri specifik.

Në fund, marrëdhënia jonë me Zotin mund të jetë efikase dhe jetëgjatë vetëm nëse ne i nënshtrohemi me dëshirë vullnetit të Tij. Refuzimi i vullnetit të Zotit, në thelb është shpallja e pavarësisë nga Ai. Kjo tregon se ne besojmë që nuk kemi nevojë për Zotin. Kjo është një zgjedhje, që përfundon në njohurinë e së keqes dhe e keqja na çon në distancim, vetmi, zhgënjim dhe vdekje.

`Testi që i dha Zoti Adamit dhe Evës ishte testi i besnikërisë dhe besimit. A do të qëndrojnë ata besnikë ndaj Krijuesit të tyre, i cili i kishte dhuruar çdo gjë të nevojshme dhe tërë botën plot kënaqësi, apo do të zgjedhin të ecin rrugën e vet, të pavarur nga vullneti i Tij? A do të kenë ata mjaft besim tek Zoti dhe fjalët e Tij? Besnikëria dhe besimi i tyre u testua tek pema e njohurisë të së mirës dhe së keqes. Në çfarë mënyre edhe ne çdo ditë përballemi me teste të ngjashme? Çfarë paralele ka ligji i Zotit në jetët tona me urdhërin e dhënë Adamit dhe Evës tek Zanafilla 2:16, 17?`