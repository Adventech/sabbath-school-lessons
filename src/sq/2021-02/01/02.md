---
title:  Breshkë mbi breshkë...
date:  28/03/2021
---

**“Në fillim Perëndia krijoi qiejt dhe tokën” (Zanafilla 1:1).**

Një shkencëtar sapo kishte dhënë një leksion rreth orbitave të planeteve rreth diellit si dhe rreth orbitës së diellit përreth qendrës së galaktikës sonë. Papritur ngrihet një grua e moshuar dhe shpall se toka ishte e sheshtë dhe e mbështetur në kurrizin e një breshke gjigande. Shkencëtari për shaka e pyeti se mbi çfarë ishte ulur breshka. Plaka iu përgjigj se mbi një tjetër breshkë. “Zonjë”, shkencëtari vazhdoi me shaka, “por mbi çfarë është ulur ajo breshkë?”

Plaka i tha: “Një breshkë tjetër”. Dhe përpara se shkencëtari t’i bënte një tjetër pyetje, ajo i tundi gishtin në fytyrë dhe bërtiti: “Mos u lodh kot, more bir, aty ka breshkë mbi breshkë deri në fund”.

Sado qoftë e lezetshme kjo histori, ajo përmban çështjen më thelbësore të ekzistencës së njeriut — natyrën e vetë universit. Çfarë është kjo botë, në të cilën gjejmë veten pa zgjedhjen tonë? Përse jemi këtu? Nga dolëm? Dhe, ku po shkojmë përfundimisht?

Këto janë pyetjet më thelbësore dhe bazike që njerëzit mund të pyesin, sepse kuptimi ynë ndaj: kush jemi dhe nga dolëm, ndikon në mënyrën sesi jetojmë dhe sesi veprojmë.

`Lexoni tekstet vijuese: Zanafilla 1:1; Psalmi 100:3; Isaia 40:28; Veprat 17:26; Efesianëve 3:9; Hebrenjve 1:2, 10. Si çdo tekst, në mënyrën e vet, përgjigjuni ndaj disa prej pyetjeve të larpërmendura? Çfarë pike të përbashkët kanë ato?`

Interesante me tekstet Biblike si Zanafilla 1:1 dhe të tjera është që Zoti as nuk provon të vërtetojë që Ai është Krijuesi. Nuk gjejmë argumente të detajuara për ta provuar këtë. Në vend të kësaj është shkruar një shpallje e thjeshtë dhe e qartë, pa asnjë përpjekje për të shpjeguar, arsyetuar ose provuar. Është zgjedhja jonë për ta pranuar këtë me besim ose jo. Në fakt, besimi është e vetmja rrugë për ta pranuar këtë, për arsye shumë të thjeshta: askush prej nesh nuk e ka parë procesin e Krijimit. Madje sekularistët, pavarësisht nga pikëpamja e tyre e origjinës sonë, kanë pikëpamjen e tyre me anë të besimit për të njëjtën arsye si ne, kreacionistët: asnjë njeri nuk e ka parë me sytë e tij sesi erdhi në ekzistencë bota jonë.

**Sidoqoftë, edhe nëse Zoti na kërkon që të besojmë se Ai është Krijuesi, Ai nuk kërkon një besim të verbër. Zoti na ka dhënë arsye të mira për besimin tonë. Shkruani një listë argumentesh pse është më logjike të besojmë që jemi këtu, sepse Zoti na ka vendosur këtu me qëllim, dhe jo për shkak të një zinxhiri të gjatë të përputhjeve të rastit.**