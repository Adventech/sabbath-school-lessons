---
title:  Besëlidhja e re, zemra e re
date:  22/06/2021
---

**“[Lutem] që Krishti të banojë në zemrat tuaja me anë të besimit, që, të rrënjosur dhe të themeluar në dashuri, të mund të kuptoni me të gjithë shenjtorët cila është gjërësia, gjatësia, thellësia dhe lartësia, dhe ta njihni dashurinë e Krishtit që tejkalon çdo njohuri, që të mbusheni me tërë plotësinë e Perëndisë” (Efesianëve 3:17–19).**

Siç na kanë treguar mësimet e mëparshme të këtij tremujori, në besëlidhjen e re Zoti vendos ligjin e Tij në zemrat tona (Jeremia 31:31–33). Dhe, atëherë në zemrat tona është jo vetëm ligji, por atje banon edhe Krishti. Dhe kjo ka shumë kuptim, sepse Krishti dhe Ligji i Tij janë të ndërlidhur. Kështu, me Ligjin e Krishtit dhe Vetë Krishtin   gjithashtu (fjala greke e përkthyer si “banoj”, përmban kuptimin e rrënjosjes për banim të përhershëm), ne fitomë një tjetër përfitim të besëlidhjes – një zemër të re.

`Përse na duhet një zemër e re? Çfarë ndryshimesh shfaqen në njerëzit me një zemër të re?`

Lexoni sërish tekstin e sotëm. Vini re që Pali thekson elementin e dashurisë, duke thënë se ne duhet të jemi “rrënjosur dhe themeluar” në të. Këto fjalë përshkruajnë qëndrueshmërinë, palëkundshmërinë dhe përhershmërinë në themelin e dashurisë. Besimi ynë është i kotë, në qoftë se nuk jemi të rrënjosur në dashurinë ndaj Perëndisë dhe për të tjerët (Mateu 22:37–39; 1 Korintasve 13). Kjo dashuri nuk lind nga asgjë. Përkundrazi ajo lind për shkak që kemi parë dashurinë e Zotit për ne (një dashuri, që “tejkalon çdo njohuri”) të shfaqur nëpërmjet Jezus Krishtit. Si rezultat, jetët dhe zemrat tona ndryshohen dhe ne bëhemi njerëz të rinj me mendime, dëshira dhe qëllime të reja. Pikërisht përgjigjja jonë ndaj dashurisë së Zotit shkakton transformimin e zemrave tona dhe rrënjos në to dashurinë për të tjerët. Ndoshta këtë kishte ndërmend Pali, të paktën pjesërisht, duke thënë se ne duhet të mbushemi me “tërë plotësinë e Perëndisë”.

`Lexoni 1 Gjoni 4:16. Si lidhet ky tekst me atë çfarë ka shkruar Pali tek Efesianëve 3:17–19?`

`Lexoni serish tekstet, që kemi studiuar sot. Çfarë mund të bëni për të lejuar premtimet e këtyre teksteve të përmbushen në jetën tuaj? A duhet të ndryshoni ndonjë gjë, që ju pengon për të përjetuar “tërë plotësinë e Perëndisë” (Efesianëve 3:19)? Bëni një listë të ndryshimeve të domosdoshme për njeriun, që dëshiron të përjetojë plotësinë e Perëndisë. Bëni edhe një listë të ndryshimeve të nevojshme në jetën tuaj personale. Nëse ndiheni rehat, mund ta ndani atë me grupin. Si mund të ndihmoni njëri-tjetrin për të realizuar ndryshimet e nevojshme?`