---
title:  Besëlidhja e Re dhe jeta e përjetshme
date:  23/06/2021
---

**“ Jezusi i tha: “Unë jam ringjallja dhe jeta; ai që beson në Mua, edhe sikur të duhej të vdesë do të jetojë. Dhe ai që jeton e beson në Mua, nuk do të vdesë kurrë përjetë ’ ” (Gjoni 11:25, 26).**

Jeta e përjetshme ka dy dimensione. Dimensioni i së tashmes i ofron besimtarit të përjetojë që tani një jetë me bollëk (Gjoni 10:10), e cila përfshin shumë premtime për jetën e tanishme.

Kurse dimensioni i së ardhmes është premtimi i ringjalljes dhe i ripërtëritjes së trupit fizik (Gjoni 5:28, 29; Gjoni 6:39). Edhe pse ky premtim i përket së ardhmes, ajo ngjarje kurorëzon tërë shpresat tona të Krishtera dhe bën që t’ia vlejë të kalojmë të gjitha vëshirësitë.

`Studioni vargun e sotshëm. Çfarë po na thotë këtu Jezusi? Ku mund ta gjejmë jetën e përjetshme? Si t’i kuptojmë fjalët e Tij që ata që jetojnë dhe besojnë në Të, madje po të vdesin, nuk do të vdesin kurrë? (Shih Zbulesa 2:11; Zbulesa 20:6, 14; Zbulesa 21:8).`

Patjetër, të gjithë vdesin, por, sipas Jezusit, kjo vdekje është veç një lloj gjumi, një gjendje e përkohshme për ata që besojnë në Të. Kur Krishti të kthehet, tërë besimtarët e vdekur do të ringjallen për të shijuar jetën e përjetshme. Kurse ndjekësit e gjallë do të transformohen dhe, porsi njerëzit e ringjallur, në një çast sa hap e mbyll sytë, do të marrin një trup të pavdekshëm. Atë ditë për popullin e Perëndisë do të fillojë jeta e përjetshme – jeta pa vdekje, pa sëmundje, pa trishtime.

Ç’gëzim i madh është për ne që e dimë se varri nuk është fundi ynë. Do tvijë Krishti dhe do të sjellë me vete jetën e amshuar.

“Krishti u bë një trup me ne, që ne të mund të bëhemi një shpirt me Të. Nëpërmjet këtij bashkimi, ne do të dalim prej varrit, jo thjesht si një shfaqje e fuqisë së Krishtit, por, sepse me anë të besimit jeta e Tij është bërë e jona. Ata, që e shohin Krishtin në karakterin e Tij të vërtetë, dhe e marrin në zemër, kanë jetën e përjetshme. Nëpërmjet Frymës, Krishti banon në ne dhe Fryma e Perëndisë, e marrë në zemër me besim, është fillimi i jetës së përjetshme”—Ellen G. White, Biografia e Dashurisë, fq. 318.

`Në çfarë mënyrash mund të shijojmë përfitimet e jetës së përjetshme që tani? Me fjalë të tjera, çfarë na ofron ky premtim që sot? Shkruani disa përfitime që keni përfituar personalisht nga ky premtim në jetën e përditshme. Si mund ta ndani këtë shpresë dhe premtim me dikë që po lufton me vështirësitë, ndoshta me vdekjen e një njeriu të dashur?`