---
title:  Liria nga faji
date:  21/06/2021
---

**“Tani, pra, nuk ka asnjë dënim për ata, që janë në Krishtin Jezus, që nuk ecin sipas mishit, por sipas Frymës” (Romakëve 8:1).**

Pasi një grua e re ishte vrarë në mënyrë brutale, policia fshehu tek varri i saj një mikrofon të vogël. Një darkë, shumë muaj pas vdekjes së saj, tek varri erdhi një burrë i ri dhe duke rënë në gjunjë, me lot i kërkonte falje gruas së vrarë. Policia duke dëgjuar rrëfimin e tij, menjëherë erdhi dhe e arrestoi vrasësin.

`Çfarë e drejtoi njeriun tek varri? Ndjenja e fajit apo diçka tjetër?`

Sigurisht, asnjë prej nesh (shpresoj) nuk ka bërë një krim aq të tmerrshëm si ky njeri. Por ne të gjithë kemi bërë ndonjë gjë të keqe në jetët tona dhe të gjithë jemi fajtorë. Të gjithë kemi bërë ndonjë gjë, për të cilën na vjen turp dhe që na bën të dëshirojmë të kthehemi në kohë dhe të veprojmë ndryshe, por nuk mundemi.

Por, falë Jezusit dhe gjakut të besëlidhjes së re, asnjë prej nesh nuk duhet të jetojë i shtypur nga barra e rëndë e fajit, me damkën e turpit mbi ballë. Sipas tekstit të sotshëm, nuk ka ndëshkim për ata që jetojnë në Krishtin. Gjykatësi i Madh na shpall të pafajshëm dhe na trajton sikur të mos i kishim bërë fare ato gjëra, për të cilat ndihemi të turpëruar dhe fajtorë.

`Si na ndihmojnë këto vargje për të kuptuar Romakëve 8:1? Gjoni 5:24; Romakëve 3:24, 25; 2 Korintasve 5:21.`

Një nga premtimet e mëdha të jetës në marrëdhënien e besëlidhjes me Zotin është ajo që ne nuk duhet të jetojmë më nën barrën e fajit. Falë gjakut të besëlidhjes, ne që kemi hyrë në këto marrëdhënie të besëlidhjes me Zotin, ne që zgjedhim të jetojmë me besim, pendim dhe bindje, ne mund t’i heqim qafe fajet në jetët tona. Kur satani na pëshpërit tek veshi që jemi mëkatarë të këqinj dhe prandaj nuk mund të pranohemi nga Zoti, ne mund ta largojmë satanin në të njëjtën mënyrë siҫ bëri Jezusi kur u tundua në shkretëtirë: ne mund të citojmë Shkrimet. Dhe një nga citatet më të bukura është ai i Romakëve 8:1. Kjo nuk do të thotë që të mohojmë realitetin e mëkatit në jetët tona. Thjesht, për shkak të marrëdhënies së besëlidhjes që kemi me Zotin, ne nuk jetojmë më nën ndëshkimin e mëkatit. Jezusi pagoi penalitetin tonë një herë e mirë për të gjithë ne, dhe tani Ai qëndron përpara fronit të të Atit, duke u lutur për ne në bazë të gjakut e Tij të derdhur për ne dhe në bazë të drejtësisë së Tij me të cilën Ai na mbulon.

`Çfarë ndryshimi në jetën tuaj bën fakti që Zoti ju ka falur mëkatet tuaja? Si ju ndihmon ky realitet në situata kur dikush ka mëkatuar kundër jush? Çfarë ndryshimi duhet të sjellë në mënyrën se si i trajtoni fajtorët tuaj, fakti që Zoti ju ka falur juve?`