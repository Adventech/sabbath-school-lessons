---
title:  Gëzimi
date:  20/06/2021
---

**“ Dhe po ju shkruajmë këto gjëra që gëzimi juaj të jetë i plotë” (1 Gjoni 1:4).**

Shikoni se çfarë ka shkruar këtu Gjoni. Me pak fjalë të thjeshta, ai shpreh një nga avantazhet më të mëdha që duhet të kemi ne si njerëz të besëlidhjes – premtimin e gëzimit.

Një mësim i përhapur i të Krishterëve, është që të mos drejtohemi prej emocioneve, që besimi nuk është një ndjenjë, prandaj duhet të kapërcejmë emocionet dhe të jetojmë me besim. Dhe kjo është e vërtetë. Por në të njëjtën kohë, ne jemi krijuar me ndjenja dhe pa to nuk do të ishim njerëzorë. Ne nuk mund të mohojmë ndjenjat tona. Ajo çfarë duhet të bëjmë është t’i kuptojmë dhe t’i japim vendin e duhur në jetët tona, duke i mbajtur nën kontroll sa të jetë e mundshme. Kurse të mohojmë ndjenjat është njësoj si të mohosh që jemi njerëz (po ashtu mund të urdhërojmë një rreth që të mos jetë i rrumbullakët). Porsi shpall ky varg, ne jo vetëm që kemi ndjenja (në këtë rast, gëzim), por duhet t’i kemi ato të plota. Kjo nuk tingullon aspak që duhet të mohojmë ndjenjat tona, apo jo?

`Lexoni kontekstin e vargut të sipërm, duke nisur që nga fillimi i kapitullit. Çfarë mesazhi po i shkruan Gjoni të Krishterëve të hershëm, me shpresë që kjo do t’i japi një gëzim të plotë? Përse duhet ky lajm t’i gëzonte ata?`

Gjoni ishte një nga dymbëdhjetë dishepujt origjinalë të Jezusit. Ai kishte kaluar tre vjet e gjysëm me Jezusin, duke parë disa nga ngjarjet më të mahnitshme në jetën e Tij. (Gjoni ishte i vetmi dishepull, i cili qëndroi tek Kryqi, ishte në kopshtin e Getsemanisë dhe në malin e Shpërfytyrimit). Kështu, si një dëshmitar okular, ai ishte mjaft i kualifikuar për të folur mbi këtë temë.

Por vini re që theksi nuk është tek vetja e tij, por në atë çfarë kishte bërë Jezusi për dishepujt, në mënyrë që ata të mund të kishin bashkësi jo vetëm me njëri-tjetrin, por edhe me Vetë Perëndinë. Jezusi kishte hapur për ne rrugën për të hyrë në një marrëdhënie të thellë me Zotin; dhe si rezultat i kësaj marrëdhënieje, lind gëzimi. Gjoni dëshiron që lexuesit të tij të dinë se ajo çfarë ata kanë dëgjuar për Jezusin, është e vërtetë (ai pa, preku, ndjeu dhe dëgjoi Shpëtimtarin), kështu edhe ata mund të hyjnë në një marrëdhënie gëzimplote me Atin Qiellor, i cili i do ata aq shumë sa që dha për ata Veten e Vet nëpërmjet Birit të Tij.

`Këtu Gjoni, në një farë mënyre, jep dëshminë e tij personale. Çfarë dëshmie keni ju për marrëdhënien tuaj me Jezusin? Duke marrë shembull nga Gjoni, çfarë mund t’i tregoni ju një personi të mërzitur për ta inkurajuar dhe shtuar gëzimin në Zot në jetën e tij/saj?`