---
title:  Histori misioni
date:  25/06/2021
---

#### Derë Më Derë

Ashli Alvarez, 20 vjeç

Gjithçka filloi kur fillova shkollën e mesme, në një qytet të vogël Meksikan, rreth dy orë larg kufirit me Teksas, në Shtetet e Bashkuara.

Zura miqësi me një shoqe klase, Ketzin, dhe mësova se ajo ishte Adventiste. Ajo vazhdimisht më ftonte të shkoja me të, në aktivitete të ndryshme të kishës. Por, gjatë gjithë shkollës së mesme, unë refuzova.

“Nuk mund të vij,” i thoja. “Nuk me japin lejë prindërit.”

Por, në fakt, unë nuk u kërkova ndonjëherë lejë prindërve. Unë nuk isha e interesuar dhe ftesat e saj hynin nga njëri vesh dhe dilnin nga tjetri.

Ndonjëherë, Ketzi dhe unë bisedonim rreth Sabatit. Ajo më thoshte ato që besonte dhe unë i thoja çfarë unë besoja. Në të vërtetë, unë nuk e dija se çfarë besoja, thjesht mundohesha t’i shkoja kundër. Dhe babi më thoshte se dita në të cilën adhurojmë, nuk ka rëndësi.

Kur mbaruam shkollën e mesme, Ketzi vendosi të studionte mjekësi por unë nuk u pranova në universitet. Fillova të mendoja se Perëndia më kishte harruar. Trishtimi vazhdoi për një vit , derisa Ketzi më ftoi në një kampim dhe unë pranova të shkoja.

Kampimi më pëlqeu që në fillim. Të gjithë njerëzit aty ishin të sjellshëm dhe mikpritës.

Kampi tre-ditor përqendrohej te puna misionare. Pastruam një lumë dhe riparuam një kishë Adventiste. Ajo, që më bëri më shumë përshtypje, ishte puna që bëmë derë më derë. Fytyrat e njerezve ndriçonin kur këndonim apo lexonim një varg nga Bibla. Mund të shihja se zemrat e tyre transformoheshin nga lutjet tona.

Unë nuk kisha bërë ndonjë punë të tillë më përpara dhe u çudita sa mirë u ndjeva. “Duhet të bëj më shumë punë të tillë,” mendova. “Duhet ta bëj këtë vazhdimisht.”

Kampimi i asaj fundjave ndryshoi jetën time. Trishtimi im u zhduk. Ndjeva se jeta ime kishte një qëllim.

Por nuk e dija cili ishte ky qëllim. U tregova prindërve rreth kampimit por ata nuk treguan ndonjë interes.

Sabatin e ardhshëm shkova në kishë. Njerëzit më mirëpritën dhe më përfshinë në aktivite. Mësova shumë kur lexova Biblën dhe, pas asaj dite, shkova në kishë çdo të shtunë.

Pikërisht një muaj pas kampimit, një student teologjie i Universitetit Montemorelos vizitoi kishën tonë, për një javë takimesh ungjillizuese. Unë e ftova për darkë në shtëpinë tonë dhe ai bisedoi me familjen time rreth Biblës. Kur po përgatitej të largohej, ai më pyeti, “Ke menduar rreth pagëzimit?”

Kur ai e bëri këtë pyetje, mendova: “Kisha pritur ta dëgjoja këtë pyetje!”

Menjëherë, vendosa të pagëzohesha. Prindërit e mi dhe Ketzi ishin të pranishëm, kur u pagëzova, pas tre ditësh.

Pas një muaji, shkova në kampimin e Rrugëzbuluesve të Universitetit Montemorelos. Gjatë momenteve të dëshmive personale, organizuesit më thirrën të tregoja historinë time. Njerëzit u prekën kur fola. Kur mbarova, një nga organizuesit tha, “Dhe tani ajo do të studiojë këtu në Montemorelos.”

Në fakt, nuk doja të studioja aty. Nuk kisha lekë dhe doja të rrija me prindërit. Por nuk munda të refuzoja sugjerimin e një profesori për të kaluar verën si ungjillizuese literature, për të fituar lekë për shkollën. Ndërsa shkoja derë më derë, pranë universitetit, mësova shumë më tepër rreth besimit tim. Kuptova se dëshira ime në kampimin e parë, për të shkuar derë më derë, ishte kthyer në realitet. Filloi të më pëlqente shumë kjo lloj pune.

Kur vera mbaroi, prindërit më urdhëruan të kthehesha në shtëpi. Në shtëpi, kisha shumë dëshirë të kthehesha në universitet dhe të vazhdoja të punoja si ungjillizuese literature. Tani e kuptoj se Zoti po me thoshte të bëja këtë lloj pune.

Më në fund, u thashë prindërve që, nëse ata nuk më çonin te universiteti, do shkoja vetë. Të inatosur, prindërit më çuan sërish. Ata nuk më thanë as mirupafshim kur ikën. Ishte shumë e vështirë për mua dhe u luta “Perëndi, jemi vetëm Ti dhe unë.”

Kaloi një muaj dhe nuk pata asnjë komunikim me prindërit. Fillova të pyesja veten mos kisha bërë gabim. Mora në telefon babin. Kur isha gati t’i thoja që doja të ktheheha në shtëpi, ai më tha. “Nuk mund të kthehesh. Rri aty. Mamaja jote dhe unë po bashkohemi me kishën Adventiste.”

Nuk arrija ta besoja. Fillova të qaja kaq shumë sa nuk arrija të flisja.

Më vonë, mësova se prindërit e mi ishin çuditur nga vendosmëria ime për t’i shërbyer Perëndisë si shitëse literature. Pasi më lanë te universiteti, kishin vendosur të shkonin në kishën Adventiste të mësonin më shumë. Pastaj kishin studiuar Biblen dhe kishin vendosur të pagëzoheshin. Gjatë gjithë kësaj kohe, unë mendoja se ishin të inatosur me mua.

Gjashtë javë mbas asaj telefonate, Babi dhe Mami u pagëzuan, bashkë me vëllain 17-vjeçar dhe motrën 13-vjeçare. Për shkak të besnikërisë sime ndaj thirrjes së Perëndisë, për të punuar si ungjillizuese literature, familja ime u pagëzua.

Qyteti im, San Fernando, është qytet i vogël dhe të gjithë e dinë se familja ime u bë Adventiste. Ndërsa ne tregojmë historinë tonë, shumë familje të tjera po tregojnë interes ndaj kishës. Nuk e dimë ç’do ndodhë më pas. Ky është vetëm fillimi i historisë sonë.

Oferta e Sabatit të 13të të këtij tremujori do ndihmojë në hapjen e qëndrave të trajnimit misionar “Jetë më e Mirë” në Universitetin Montemorelos dhe në dymbëdhjetë institucione të tjera Adventiste në Divizionin Inter-Amerikan. Faleminderit për ofertat tuaja bujare që ndihmojnë në përhapjen e ungjillit rreth e rrotull botës.

Fakte të Shpejta

-	Gjuha zyrtare e Meksikës është spanjishtja dhe flitet nga pjesa më e madhe e popullsisë. Por aty fliten edhe rreth 60 gjuhë etnike.

-	Meksika është një përbërës kryesor i migrimit të shumë specieve. Miliona rosa dhe pata fluturojnë çdo vjeshtë në malet e Meksikës. Miliona flutura migrojnë çdo vit, nga Shtetet e Bashkuara, për të kaluar dimrin në pyjet e shtetit Miçiocan. Reserva e Fluturave aty u shpall pjesë e Trashëgimisë Botërore të UNESCOs në vitin 2008, megjithëse ndotja që vjen nga qyteti i Meksikos dhe prerja e pemëve i kërcënojnë fluturat dhe pemët që përdorin.

-	Tre ngjyrat e flamurit Meksikan kanë kuptim të thellë për vendin: e gjelbra do të thotë shpresë, e bardha pastërti dhe e kuqja përfaqëson gjakun e derdhur nga heronjtë e vendit.