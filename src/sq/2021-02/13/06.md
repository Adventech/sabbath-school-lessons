---
title:  Besëlidhja e Re dhe misioni
date:  24/06/2021
---

**“ ‘ Shkoni, pra, dhe bëni dishepuj nga të gjithë popujt, duke i pagëzuar në emër të Atit e të Birit e të Frymës së Shenjtë dhe, duke i mësuar të zbatojnë të gjitha gjërat që unë ju kam urdhëruar. Dhe ja, unë jam me ju gjithë ditët, deri në mbarim të botës. Amen’ ”! (Mateu 28:19, 20).**

Në gjithë botën njerëzit shpeshherë luftojnë me diçka, që shkrimtari i shquar afrikan Laurens Van Der Post ka quajtur “barra e kotësisë”. Njerëzit e gjejnë veten me dhuratën e jetës, por nuk dinë se çfarë të bëjnë me të, as nuk e dinë qëllimin e kësaj dhurate, prandaj nuk e kanë idenë sesi ta përdorin atë. Është sikur t’i dhurosh dikujt një bibliotekë plot me libra të rrallë dhe të çmuar, kurse ai në vend që t’i lexonte i ka përdorur për të nisur zjarrin. Ç’shpërdorim i tmershëm për diçka aq të çmuar!

Por, të Krishterët e besëlidhjes së re nuk duhet të luftojnë me këtë problem. Përkundrazi, ata që e njohin (dhe e kanë përjetuar personalisht) lajmin e mrekullueshëm të kryqëzimit dhe ringjalljes së Shpëtimtarit, i cili vdiq për mëkatet e çdo njeriu kudo në botë, në mënyrë që të kenë jetën e përjetshme, e njohin edhe gëzimin. Duke e konsideruar thirrjen e qartë të Jezusit tek Mateu 28:19, 20, besimtari ka një mision dhe një qëllim në jetën e tij, pra t’i shpërndajë botës të vërtetën e mrekullueshme që ai ose ajo ka përjetuar personalisht Krishtin Jezus. Ç’privilegj! Shumica e gjërave që bëjmë në jetën tonë do të marrin fund bashkë me këtë botë. Por, përhapja e Ungjillit është një punë që do të ketë gjurmë në përjetësi. A e përfytyroni dot madhështinë e misionit dhe qëllimit tonë?!

`Analizoni vargjet e sotme. Çfarë na porosit Jezusi specifikisht për të bërë, dhe çfarë përfshin secila porosi? Cili premtim duhet të na japi besim dhe kurajo për të zbatuar porositë e Krishtit?`

`Ne si të Krishterët e besëlidhjes së re, kemi marrë një porosi të qartë nga Vetë Zoti. Pavarësisht se kush jemi, çfarë statusi kemi në shoqëri, ose çfarë kufizimesh kemi, ne të gjithë mund të luajmë një rol në planin e madh të Zotit. A keni qenë aktiv në planin e Tij? A keni mundësi të përfshiheni më shumë? Çfarë mund të bëni si kishë lokale ose si grupi i studimit të Biblës, për të luajtur një rol më të madh në planin e shpëtimit?`