---
title:  Mburoja jote
date:  25/04/2021
---

**“Mbas këtyre gjërave, fjala e Zotit iu drejtua Abramit në vegim, duke i thënë: ‘Mos ki frikë, Abram, unë jam mburoja jote, dhe shpërblimi yt do të jetë shumë i madh’” (Zanafilla 15:1).**

`Lexoni Zanafilla 15:1–3. Mendoni rreth kontekstit në të cilin u dha ky mesazh. Përse gjëja e parë që i tha Zoti Abramit ishte: “Mos ki frikë”? Nga çfarë do të kishte frikë Abrami?`

Veçanërisht interesant këtu është fakti se Zoti i thotë Abramit: “Unë jam mburoja jote”. Përdorimi i vetores personale këtu tregon sa personale ishte marrëdhënia e tyre. Ata kishin një marrëdhënie shumë personale, tek-për-tek, siç dëshiron Zoti të ketë me secilin prej nesh.

Kjo është hera e parë në Bibël ku Zoti është në ngjashmëri me një “mburojë”. Dhe kjo është e vetmja herë ku Zoti Vetë zbulohet me këtë fjalë, ndërsa tekste të tjera flasin rreth Zotit si mburojë (Ligji i Përtërirë 33:29, Psalmi 18:30, Psalmi 84:11, Psalmi 144:2).

`Çfarë do të thotë kur Zoti e quan Veten si mburojë e dikujt? A do t’i thoshte kjo Abramit diçka tjetër se ç’mund të thotë kjo fjalë për ne? A mund t’i kërkojmë Zotit që të plotësojë këtë premtim për ne? A do të thotë kjo që Zoti do na mbrojë nga çdo dëm fizik? Në çfarë mënyre është Zoti një mburojë? Si e kuptoni këtë simbol?`

“Krishti nuk ka interes të cekët në ne, por një interes më të fortë seç ka një nënë për fëmijën e saj.  . . . Shpëtimtari ynë na ka shpenguar, duke paguar, duke kaluar vuajtjen njerëzore, trishtimin, fyerjen, akuzat, abuzimet, talljet, refuzimet dhe vdekjen. Ai po të ruan ty, fëmijë i frikësuar i Perëndisë. Ai do të të mbajë të sigurtë nën mbrojtjen e Tij. . . . Dobësitë tona në natyrën njerëzore nuk do ta pengojnë hyrjen tonë tek Ati Qiellor, sepse Ai [Krishti] vdiq për të ndërmjetësuar për ne”—Ellen G. White, Sons and Daughters of God, fq. 77.

`Imagjinoni se filani nga pamja e jashtme ka qenë një ndjekës besnik i Zotit. Por ai pëson një vdekje të parakohshme. Çfarë kishte ndodhur me mburojën e Zotit? Apo ne duhet ta interpretojmë Zotin si mburojën tonë në një tjetër mënyrë? Shpjegojeni. Nga çfarë Zoti premton të na mbrojë gjithmonë? (Shih 1 Korintasve 10:13).`