---
title:  “Do ta bëj të madh emrin tënd”
date:  29/04/2021
---

**“Unë prej teje do të bëj një komb të madh, do të të bekoj dhe do ta bëj të madh emrin tënd, dhe ti do të jesh një bekim” (Zanafilla 12:2).**

`Tek Zanafilla 12:2, Zoti premton që do ta bëjë të madh emrin e Abramit, pra që Ai do ta bëjë të famshëm. Përse do të dëshironte Zoti të bëjë këtë për një mëkatar, pavarësisht se sa i bindur apo besnik qoftë ai? Kush e meriton të ketë një “emër të madh”? (Shih Romakëve 4:1–5, Jakobi 2:21–24.) A e bëri Zoti Abramin me nam për të mirën e tij personale, apo përfaqësonte kjo diçka më shumë? Shpjegojeni.`

`Krahasoni Zanafilla 11:4 me Zanafilla 12:2. Çfarë dallimi të madh kanë të dyja tekstet? Në çfarë mënyre e përfaqëson njëra “shpëtimin me anë të veprave”, ndërsa tjetra – “shpëtimin me anë të besimit”?`

Pavarësisht nga fakti se plani i shpëtimit është plotësisht i bazuar mbi atë çfarë Krishti bëri për ne, ne si marrësit e hirit të Perëndisë, gjithashtu jemi të përfshirë. Edhe ne kemi një rol në të, sidomos liria jonë e zgjedhjes. Drama e epokave, beteja midis Krishtit dhe Satanit ende po vazhdon në ne dhe nëpërmjet nesh. Njerëzimi dhe engjëjt janë ende duke parë se çfarë ndodh me ne në këtë konflikt (1 Korintasve 4:9). Kështu, ajo se kush jemi, çfarë themi dhe çfarë bëjmë ka ndikim jo vetëm në jetët tona personale, por mund të ketë pasoja me jehonë në univers. Me anë të fjalëve, veprimeve dhe madje qëndrimeve tona, ne mund të nderojmë Zotin, i cili ka bërë aq shumë për ne; ose mund ta turpërojmë Zotin dhe të njollosim emrin e Tij. Kështu, kur Zoti i tha Abrahamit që Ai do ta bënte të madh emrin e tij, Ai me siguri nuk fliste në kuptimin modern të kësaj fjale. Ajo çfarë e bën të madh emrin e dikujt në sytë e Zotit është karakteri, besimi, bindja, përulësia dhe dashuria për të tjerët; pra vetitë, të cilat edhe pse shpeshherë janë të respektuara në këtë botë, në fakt janë faktorë, që e bëjnë dikë me nam.

`Kujtoni disa njerëz, që kanë “emra të mëdhenj” në këtë botë – aktorët, politikanët, të pasurit, etj. Çfarë kanë bërë këta njerëz të famshëm? Krahasoni famën e tyre me madhështinë e Abrahamit. Çfarë na tregon kjo rreth konceptit të shtrembëruar të botës? Sa shumë ka ndikuar qëndrimi sekular i kësaj bote gjithashtu tek pikëpamja jonë ndaj madhështisë së vërtetë?`