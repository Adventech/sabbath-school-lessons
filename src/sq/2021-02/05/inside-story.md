---
title:  Histori misioni
date:  30/04/2021
---

#### Është Perëndia

Shinell Davis, 29 vjeç

Motra ime 10-vjeçare, Shakira, filloi të ankohej nga dhimbje në shpinë, pasi shkau në shkallët e lagura, jashtë shtëpisë sonë në Morvant, Trinidad and Tobago.

Ne menduam se kishte tërhequr ndonjë muskul dhe i dhamë një ilaç për dhimbjen. Pas një jave, ajo vazhdonte të kishte dhimbje, ndaj e çuam në spital. Mjeku i dha mjekime të tjera për dhimbjen. Shakira ndaloi së ngrëni dhe barku i saj u enjt. Shkuam përsëri në spital dhe mjeku tha: “Mendoj se ajo ka kancer.”

Pavarësisht operacioneve që bëri, Shakira ishte një fëmijë i lumtur dhe përpiqej të ishte personi më i gëzuar në dhomën e spitalit. Mjekët e donin shumë. Mbas një viti, kanceri ishte zhdukur.

Disa muaj pasi u kthye në shtëpi, kanceri u shfaq sërish. Kalova shumë netë me të, në spital. Më kujtohen të qarat e saj, “Kurrizi, barku, kurrizi, barku.” Ajo kishte shumë dhimbje.

Mjeku vendosi të bënte operacion tjetër.

“Mami, unë nuk dua ta bëj këtë operacion,” tha Shakira.

“Por duhet bërë që ti të jetosh,” u përgjigj Mamaja.

Shakira vdiq një muaj pas operacionit. Unë isha rrugës, për në spital, kur Mamaja më mori në telefon dhe më tha. Unë qava. Por, Mamaja nuk qau.

“Mami, si është puna?” e pyeta gjatë varrimit. “Pse nuk po qan?”

Ajo nuk u përgjigj.

Katër muaj më vonë, këmba e Mamit filloi të enjtej. Ajo u shtrua në spital për dy javë. Mjeku e diagnostikoi me depresion, për shkak të vdekjës së Shakirës. Ai tha se duhet të bënte terapi por Mamaja nuk pranoi. Mamaja vdiq pas gjashtë muajsh.

Humbja e mamit kaq shpejt pas motrës më shkatërroi. Por gjërat u keqësuan akoma më shumë. Kushëriri im, Marku, më vizitonte shpesh, përpiqej të më gëzonte dhe të ma hiqte mendjen nga dy vdekjet tragjike. Gjashtë muaj pas vdekjes së Mamit, Marku vdiq, pas një aksidenti me makinë.

Dhimbja brenda meje ishte tepër e madhe për t’u duruar. I dashuri im kishte shumë tatuazhe në krahë, kraharor, kurriz dhe në gojë. E dija se tatuazhet shkaktonin dhimbje fizike dhe vendosa se një tatuazh mund të lehtësonte dhimbjen time shpirtërore.

Vura një vëth në hundë. Por dhimbja nuk ishte e mjaftueshme prandaj vura një vëth tjetër. Pastaj shpova veshët dhe bëra një tatuazh në kraharor. Por dhimbja ime shpirtërore nuk u shua.

Pas pak kohë, i dashuri im u mbyt. Kur më morën në telefon të më njoftonin, nuk arrija ta besoja. M’u kujtua motra, mami dhe kushëriri. Tani, edhe i dashuri im vdiq. Fillova të qaja me zë.

Mora në telefon në punë dhe u thashë se nuk do mund të shkoja atë mbrëmje sepse duhet të shkoja të identifikoja trupin e të dashurit në spital. Menaxherja ime më tha të prisja për nipin e saj, Mark.

“Ai do vijë të të marrë,” tha ajo.

Kur pashë trupin e të dashurit tim, m’u duk se ishte fundi edhe për mua. Nuk kisha më arsye për të jetuar. Katër muaj më vonë, pësova një abort spontan.

Jeta ime ishte shumë e errët por Mark më solli pak dritë. Ai më vizitonte çdo ditë dhe më lexonte vargje nga Bibla.

“Ke dëgjuar atë që shkruhet tek Gjoni 3:16?” pyeti ai.

“Aty shkruhet, ‘Sepse Perëndia e deshi aq botën, sa dha Birin e tij të vetëmlindurin, që, kushdo që beson në Të, të mos humbasë, por të ketë jetë të përjetshme.’”

Një ditë, Marku më çoi të takoja prindërit e tij. Babai i tij dëgjoi rreth dhimbjes sime dhe më dha numrin e tij të telefonit.

“Nëse ndonjëherë do të flasësh me dikë, më merr në telefon,” tha ai. “Jepi vetës kohë. Perëndia ka një qëllim për jetën tënde.”

Mbas kësaj, Marku më çonte shpesh të vizitoja prindërit e tij. Ata më pëlqenin dhe isha e interesuar kur flisnin rreth Perëndisë. Një ditë, ndërsa bisedonim, i pyeta nëse mund të shkoja në kishë me ta.

“Po!” thanë atë.

Marku nuk tha asgjë. Sabatin e ardhshëm shkova në kishë me Markun dhe prindërit e tij.

Ndërsa adhuronim, javë pas jave, fillova të ndieja gëzim sërish. Dukej sikur predikimet ishin vetëm për mua. Dhimbja ime u lehtësua. Lexoja Biblën dhe mësimin e Shkollës së Sabatit çdo ditë, në kërkim të përgjigjeve rreth jetës.

Një të shtunë, predikuesi u bëri thirrje atyre që donin t’ia jepnin zemrën Jezusit. Unë u ngrita menjëherë. Edhe Marku u ngrit. Më vonë mësova se ai kishte ndaluar së shkuari në kishë para pesë vjetësh dhe filloi të shkonte përsëri vetëm kur unë kërkova të shkoja.

Prindërit e Markut u gëzuan shumë. Ata ishin lutur që Marku po kthehej tek Jezusi. Marku dhe unë u pagëzuam në të njëjtën ditë dhe u martuam njëmbëdhjetë muaj më vonë.

Ndonjëherë, njerëzit më thonë, “Ti nuk e di ç’po kaloj.” Pastaj dëgjojnë historinë time dhe thonë, “Ti kalove gjithë këtë? Si munde të vazhdoje jetën?” Unë u përgjigjem, “Është Perëndia.” Ai më dha jetë të re.

Këtë tremujor, ofertat e Sabatit të 13të do të ndihmojnë në hapjen e qendrës së influencës “Jetë Më e Mirë”, për të përgatitur studentët e Universitetit të Karaibeve Jugore, për të qenë misionarë.