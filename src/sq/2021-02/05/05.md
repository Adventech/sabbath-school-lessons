---
title:  Një komb të madh . . . .
date:  28/04/2021
---

Zoti jo vetëm i premtoi Abrahamit që në të do të bekohen tërë familjet e tokës, por gjithashtu që Ai do të bënte prej tij “një komb të madh dhe të fuqishëm”(Zanafilla 18:18; shih edhe Zanafilla 12:2, Zanafilla 46:3). Ky është goxha premtim për një burrë të martuar me një grua, e cila s’është më në moshën pjellore. Por, Zoti ia premtoi Abrahamit të dyja gjërat, kur ai ishte ende pa asnjë fëmijë, pa asnjë bir.

Megjithatë, ky premtim nuk u përmbush plotësisht gjatë jetës së Abrahamit. As biri i tij Isaku, as nipi i tij Jakobi nuk e pa përmbushjen e këtij premtimi. Zoti ia përsëriti këtë premtim Jakobit, duke shtuar që ai do të përmbushej në Egjipt (Zanafilla 46:3), edhe pse Jakobi nuk rroi për ta parë atë me sytë e tij. Megjithatë, patjetër, premtimi i Zotit u përmbush.

`Përse deshi Zoti të krijojë një komb të veçantë nga fara e Abrahamit? A ishte kjo thjesht dëshira për një tjetër komb prej një origjine të caktuar etnike? Çfarë qëllimi duhet të përmbushte ky komb? Lexoni Eksodi 19:5, 6; Isaia 60:1–3; dhe Ligji i Përtërirë 4:6–8; shkruani më poshtë përgjigjen tuaj:`

Shkrimi na tregon qartë se qëllimi i Zotit ishte për të tërhequr kombet e botës drejt Vetes nëpërmjet dëshmisë së Izraelit, i cili nën bekimet e Tij do të ishte një komb i lumtur, i shëndetshëm dhe i shenjtë. Një komb i tillë do të tregonte bekimet, që vijnë si pasojë e bindjes ndaj Krijuesit të tyre. Atëherë njerëz të panumërt nga mbarë bota do të ishin tërhequr për të adhuruar Zotin e vërtetë  (Isaia 56:7). Kështu vëmendja e njerëzimit të tokës do të ishte tërhequr tek Izraeli, Zoti i tyre dhe Mesia, Shpëtimtari i botës, i cili kishte për të ardhur pikërisht në Izrael.

“Bijtë e Izraelit duhet të pushtonin tërë territoret që i dha Zoti. Kombet që kishin refuzuar për të adhuruar dhe shërbyer Zotin e vërtetë duhet të shpronësoheshin. Por qëllimi i Zotit ishte që me anë të zbulesës së karakterit të Tij nëpërmjet Izraelit, njerëzit të tërhiqeshin tek Ai. Tërë bota duhet të merrte ftesën e ungjillit. Nëpërmjet mësimeve e shërbesës së flijimeve, Krishti duhet të lartësohej para kombeve të tjera, dhe çdokush që do ta vështronte Atë, do të jetonte”—Ellen G. White, Christ’s Object Lessons, fq. 290.

`A mund të shikoni paralele midis asaj çfarë Zoti deshi për të kryer nëpërmjet Izraelit, dhe asaj çfarë Ai dëshiron për të kryer nëpërmjet Kishës? Nëse po, cilat janë ato paralele? Lexoni 1 Pjetrit 2:9.`