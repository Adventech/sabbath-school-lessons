---
title:  Për më tepër studim
date:  30/04/2021
---

Lexoni tek libri i Ellen G. White Patriarkë dhe Profetë kapitullin 12, “Abrahami në Kanaan,” dhe kapitullin 13, “Prova e besimit”.

“Prova e besimit, që iu bë Abrahamit, nuk ishte aspak e lehtë. Sakrifica, që iu kërkua, nuk ishte aspak e vogël. . . . Por ai nuk hezitoi që t’i bindej thirrjes hyjnore. Ai nuk bëri as pyetje, përsa i përket tokës së premtimit. . . . Perëndia kishte folur dhe shërbëtori i Tij thjesht duhet t’i bindej. Vendi më i lumtur në botë për të është vendi, në të cilin Perëndia dëshironte që ai të ishte”–Ellen G. White, Patriarkë dhe Profetë, fq. 78.

Kur Abrami hyri në Kanaan, Zoti u shfaq para tij dhe ia bëri të qartë se, edhe pse ai do të jetonte atje si një i huaj, ajo tokë do t’i jepej pasardhësve të tij (Zanafilla 12:7). Zoti e përsëriti këtë premtim disa herë (Zanafilla 13:14, 15, 17; Zanafilla 15:13, 16, 18; Zanafilla 17:8; Zanafilla 28:13, 15; Zanafilla 35:12). Rreth 400 vjet më pas, për të përmbushur këtë premtim (Zanafilla 15:13, 16), Zoti i shpalli Moisiut se Ai do ta nxirrte Izraelin nga Egjipti në një vend ku rrjedh qumështi dhe mjalti (Eksodi 3:8, 17; Eksodi 6:8). Zoti ia përsëriti këtë premtim edhe Jozueut (Jozueu 1:3), dhe në ditët e Davidit shumica, por jo gjithçka, e këtij premtimi ishte plotësuar (Zanafilla 15:18–21; 2 Samueli 8:1–14; 1 Mbretërve 4:21, 1 Kronikave 19:1–19).

Tani lexoni Hebrenjve 11:9, 10, 13–16. Këto vargje tregojnë qartë se Abrahami dhe patriarkët e tjerë besnikë e panë Kanaanin si një simbol, si një parashije e atdheut përfundimtar dhe të përjetshëm të popullit të shpëtuar të Perëndisë. Ndërsa sundon mëkati, një shtëpi e përjetshme është e pamundur. Jeta shuhet si “avull që duket për pak, dhe pastaj humbet” (Jakobi 4:14). Edhe ne si pasardhësit shpirtërorë të Abrahamit, duhet të kuptojmë se “nuk kemi këtu qytet të përhershëm, por kërkojmë atë që ka për të ardhur” (Hebrenjve 13:14). Siguria e jetës së ardhshme me Krishtin na bën të qëndrueshëm në këtë botë të ndryshimeve dhe të prishjes.

**Pyetje për diskutim**

`1. Çfarë efekti duhet të ketë në përvojën tonë personale të Krishterë premtimi i Zotit për të na dhënë një tokë të re? (Krah. Mateu 5:5; 2 Korintasve 4:17, 18; Zbulesa 21:9, 10; Zbulesa 22:17.)`

`2.	“Madhështia e vërtetë do të rezultonte nga bindja ndaj urdhërave të Zotit dhe nga bashkëpunimi për qëllimin e Tij hyjnor”—SDA Bible Commentary, vëll. 1, fq. 293. Diskutoni kuptimin e këtij pohimi.`

**Përmbledhje**: Premtimet! Sa të çmuara janë ato për besimtarët! A do t’i plotësojë Zoti premtimet e Tij? Besimi thotë, Po!

Sot në Shqipëri dielli perëndon në orën 19:37, në Kosovë – në 19:36. Sabat të lumtur!