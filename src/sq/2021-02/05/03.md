---
title:  'Premtimi Mesianik: Pjesa 1'
date:  26/04/2021
---

**“Dhe tërë familjet e tokës do të bekohen nëpërmjet teje dhe pasardhësve të tu” (Zanafilla 28:14).**

**“Dhe, në qoftë se jeni të Krishtit, jeni pra pasardhja e Abrahamit dhe trashëgimtarë sipas premtimit” (Galatasve 3:29).**

Zoti i tha Abrahamit disa herë se nëpërmjet farës, pra pasardhësit e tij, do të bekohen tërë kombet e tokës (shih edhe Zanafilla 12:3, Zanafilla 18:18, Zanafilla 22:18). Ky premtim i mrekullueshëm i besëlidhjes përsëritet për shkak se ai është premtimi më i rëndësishëm nga të gjithë. Vetëm në të gjejnë kuptim dhe vlerë tërë premtimet e tjera. Nga një anë ky premtim parashikon lindjen e kombit hebre, nëpërmjet të cilit Zoti dëshironte t’i mësonte “tërë familjet e tokës” rreth Perëndisë së vërtetë dhe planit të Tij të shpëtimit. Megjithatë, plotësimi përfundimtar i këtij premtimi gjendet vetëm në Jezus Krishtin, i cili erdhi nga fara e Abrahamit dhe pagoi në Kryq me gjakun e Tij për mëkatet e “tërë familjeve të tokës”.

`Reflektoni rreth premtimit të besëlidhjes, që u dha pas Përmbytjes, (në të cilin Zoti premtoi të mos shkatërrojë tokën më me anë të përmbytjes). Çfarë të mira do të kishim nga ky premtim pa premtimin e shpengimit që gjejmë në Jezus Krisht? Çfarë dobie do të kishte për ne çdo premtim tjetër i Zotit pa premtimin e jetës së përjetshme, që përmbushet nëpërmjet besimit tonë në Jezus Krisht?`

`Si e kuptoni idenë që në Abrahamin, nëpërmjet Jezusit, do të bekohen “tërë familjet e tokës”? Çfarë do të thotë kjo?`

Pa dyshim, premtimi i besëlidhjes rreth Shpëtimtarit të botës, është premtimi më i madh nga tërë premtimet e Zotit. Vetë Shpëtimtari bëhet mjeti, nëpërmjet të cilit janë plotësuar të gjitha detyrimet e besëlidhjes dhe do të përmbushen tërë premtimet e tjera. Të gjithë njerëzit e tokës, pavarësisht nga kombësia, që hyjnë në marrëdhënie me Krishtin, janë parë si pjesëtarë të vërtetë të familjes së Abrahamit dhe trashëgimtarët e premtimit të bekuar (Galatasve 3:8, 9, 27–29), pra premtimit e një jetë të përjetshme në një mjedis pa mëkat, në të cilin nuk do të ketë më kurrë as ligësi, as dhimbje, as vuajtje, as vdekje. A mund të imagjinoni një premtim më të bukur se ky?

`Pse është premtimi i jetës së përjetshme në një botë pa mëkat dhe vuajtje, aq tërheqës për ne? A ka mundësi që jemi të mallëngjyer për një jetë të tillë për shkak se njeriu i parë u krijua për një jetë të përjetshme, prandaj kjo dëshirë është diçka bazike në natyrën tonë?`