---
title:  'Premtimi Mesianik: Pjesa 2'
date:  27/04/2021
---

**“Për të shijuar lumturinë e vërtetë ne duhet të udhëtojmë në një vend shumë të largët, madje jashtë vetvetes”—Thomas Browne.**

`Citati i sipërm u shkrua në shekullin XVII. A bini dakord me atë apo jo? Lexojeni atë në kontekstin e 1 Thesalonikasve 4:16–18 dhe Zbulesës 3:12.`

Ja çfarë shkroi Shën Augustini rreth gjendjes njerëzore: “Kjo jeta jonë – nëse një jetë plot vuajtje mund të quhet jetë – dëshmon rreth faktit se raca njerëzore vdekatare ka qenë e dënuar që nga fillimi. Mendoni pikë së pari rreth humnerës së tmerrshme të injorancës nga e cila rrjedhin të gjitha gabimet, duke mbytur bijtë e Adamit në ujëra të zeza nga të cilat nuk shpëtohet asnjëri pa mundim, lot dhe frikë. Pastaj vini re dashurinë tonë për të gjitha ato gjëra që në fakt janë të kota dhe helmuese, që na shkaktojnë vetëm dhimbje, probleme, trishtime dhe frikëra; si për shembull gëzime aq të marra si grindjet, përçarjet dhe lufta, . . . si mashtrimi dhe vjedhja, si tradhëtia dhe krenaria, zilia dhe ambiciet, dhuna dhe vrasjet, mizoria dhe çnjerëzimi, lakmia dhe shkeljet e ligjit; vini re tërë pasionet e turpshme dhe të ndyra si kurvëria dhe tradhëtia bashkëshortore, incesti dhe homoseksualiteti, përdhunimi dhe shumë të tjera, që janë tepër të turpshme për t’u përmendur; mëkatet kundër fesë – përdhosja dhe herezia, blasfemia dhe pabesia; shkeljet kundër të afërmit – shpifjet dhe mashtrimet, gënjeshtrat dhe dëshmitë e rreme, dhuna ndaj njerëzve dhe pronës së tyre; padrejtësia në gjykata dhe shumë mjerime dhe fatkeqësi të tjera, që janë plot në këtë botë, ama i shpëtojnë vëmendjes sonë”.

Citati i Augustinit mund të aplikohet tek shumica e qyteteve moderne; megjithatë, ai i shkroi këto fjalë më shumë se 1500 vjet më përpara. Njerëzimi ka ndryshuar shumë pak, dhe kjo është arsyeja pse njerëzit kanë mall për një rrugëdalje.

Fatmirësisht, pavarësisht se sa e vështirë është situata jonë sot, kemi një të ardhme të shkëlqyer falë asaj çfarë ka bërë Zoti për ne nëpërmjet jetës, vdekjes, ringjalljes dhe shërbesës ndërmjetësuese të Jezus Krishtit në Qiell për ne; pra falë përmbushjes përfundimtare të premtimit e besëlidhjes së Zotit që Ai i bëri Abrahamit – që në farën e tij do të bekohen tërë familjet e tokës.

`Rilexoni citatin e Augustinit. Përshkruani me fjalët tuaja situatën e mjerë të kësaj bote. Në të njëjtën kohë, gjeni tekste Biblike ku flitet rreth asaj që na premton Zoti në Jezus Krisht (p.sh., Isaia 25:8, 1 Korintasve 2:9, Zbulesa 22:2–5). Reflektoni ndaj këtyre premtimeve. Vetëm atëherë mund të kuptoni vërtet thelbin e besëlidhjes.`