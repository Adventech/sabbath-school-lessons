---
title:  Në krahët e shqiponjës
date:  09/05/2021
---

Populli i Izraelit kishte qenë i zhytur në kulturën pagane të Egjiptit për aq shekuj të gjatë dhe të rëndë, sa pa dyshim kjo eksperiencë i kishte zbehur njohjen e tyre të Perëndisë, mirësisë dhe vullnetit të Tij.

Si mund t’i fitonte Zoti sërish zemrat e tyre?

Sa për fillim, Ai i tregoi sesa e vërtetë është dashuria e Tij, me anë të veprave të fuqishme të çlirimit. Ai filloi të bëjë për vete kombin, duke iu ofruar marrëdhënie besëlidhjeje. Në Sinai, Zoti pikë së pari i kujtoi popullit rreth veprave të mëdha dhe hirplote që Ai kishte bërë për ata.

**Si e përshkruajnë dy ilustrimet mënyrën sesi Zoti e solli Izraelin nga Egjipti në Sinai?**

`Eksodi 19:4, Ligji i Përtërirë 32:10–12`

`Ligji i Përtërirë 1:29-31, Osea 11:1`

`Çfarë i mësojnë këto ilustrime Izraelit (dhe neve) rreth natyrës së qëndrimit të Zotit ndaj popullit të Tij?`

Këto ilustrime tregojnë se Zoti ynë e di mirë gjendjen tonë të pandihmë. Lexoni Psalmin 103:13, 14. Në të dyja simbolet – atë të shqiponjës dhe të prindit, që e mbartin fëmijën në krahë – ne shohim merakun e Zotit për mirëqenien tonë. Dëshira e Zotit tonë të dashur, mbështetës, mbrojtës dhe inkurajues është për të na rritur ne në pjekuri të plotë.

“Shqiponja njihej për përkushtimin e saj të pazakontë për zogjtë e saj. Ky shpend banonte në majë të maleve. Në mënyrë që të mësonte zogjtë të fluturojnë, shqiponja i çonte ata mbi kurrizin e saj lart në qiell mbi fushat e Sinait, pastaj i hidhte. Nëse zogu ishte ende i vogël dhe tepër i frikësuar për të fluturuar, babai i tyre e kapte sërish mbi kurrizin e tij dhe e çonte në fole në majë të malit. Dhe zëri hyjnor thotë, që kjo është mënyra se ‘si ju solla mbi krahë shqiponje pranë Meje’ nga Egjipti’”.

`Krahasoni interesin e Zotit për ne me interesin tonë për njëri-tjetrin. Si duhet të ndikojë meraku i Zotit tek meraku ynë për të tjerët?`

`Duke u bazuar mbi përvojën tuaj personale, çfarë ilustrime mund të gjeni për të përshkruar interesin joegoist të Zotit ndaj nesh? Gjeni disa ilustrime të tilla, gjithashtu, duke i nxjerrë edhe nga kultura e vendit tuaj. Ndajini ato me grupin e Shkollës së Sabatit.`