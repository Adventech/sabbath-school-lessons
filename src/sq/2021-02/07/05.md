---
title:  Zoti dhe Izraeli
date:  12/05/2021
---

**“Prandaj, në qoftë se do ta dëgjoni me vëmendje zërin Tim dhe zbatoni besëlidhjen Time, do të jeni thesari Im i veçantë ndërmjet tërë popujve, sepse gjithë toka është Imja. Dhe do të jeni për Mua një mbretëri priftërinjsh dhe një komb i shenjtë. Këto janë fjalët që do t’u thuash bijve të Izraelit” (Eksodi 19:5, 6).**

Në këto vargje Zoti i propozon besëlidhjen e Tij bijve të Izraelit. Edhe pse, në një sens, Zoti i ka thirrur ata, kjo thirrje nuk hyn në fuqi nëse ata nuk e pranojnë me vullnet të lirë. Populli duhet të bashkëpunojë me Zotin. Madje çlirimi i tyre nga Egjipti kërkonte bashkëpunim. Në qoftë se ata nuk do të kishin kryer udhëzimet e Zotit (p.sh., lyerjen e shtalkave të derës me gjakun e qengjit), ata nuk do të ishin çliruar. Aq thjesht.

Edhe këtu Zoti nuk i thotë popullit: “Doni apo jo, do të jeni një thesar i veçantë për Mua dhe një komb priftërinjsh”. Jo, sepse nuk funksionon kështu besëlidhja e Zotit, dhe ky tekst nuk thotë kështu.

`Lexoni Eksodi 19:5, 6, të cituar më lart. Si e kuptoni atë çfarë thotë Zoti në kontekstin e shpëtimit me anë të besimit? A e shfuqizon në një fare mënyrë urdhëri për t’u bindur konceptin e shpëtimit me anë të besimit? Si ju ndihmojnë tekstet vijuese për të gjetur përgjigjen? Romakëve 3:19-24; Romakëve 6:1, 2; Romakëve 7:7; Zbulesa 14:12.`

“Ne nuk e fitojmë shpëtimin me anë të bindjes; sepse shpëtimi është një dhuratë falas nga Zoti, që pranohet me anë të besimit. Ndërsa bindja është fryti i besimit”—Ellen G. White, Steps to Christ, fq. 61.

Mendoni rreth asaj çfarë Zoti dëshironte të bënte për Izraelin: jo vetëm që Ai i çliroi në mënyrë të mrekullueshme nga skllavëria në Egjipt, por ai madje dëshironte që t’i bënte thesarin e Tij të çmuar, një komb priftërinjsh. Duke i bazuar marrëdhëniet e tyre mbi shpëtimin e Tij (si të përkohshme, po ashtu edhe të përhershme), Zoti kërkonte që t’i ngrinte ata në një nivel të lartë shpirtëror, intelektual dhe moral, në mënyrë që Izraeli të ishte një mrekulli para botës së lashtë. E gjitha kjo ndodhte me qëllim që jeta e tyre me Zotin t’i predikonte ungjillin kombeve të tjerë. Gjithçka që kërkohej nga Izraeli ishte që ata t’i përgjigjeshin Zotit me bindje.

`Në çfarë mënyre duhet të pasqyrojë përvoja jonë personale me Zotin të njëjtin parim në studimin e sotshëm?`