---
title:  Besëlidhja e Sinait
date:  11/05/2021
---

Libri i Eksodit tërheq vëmendjen e lexuesit tek tri ndodhitë kryesore – Eksodi (dalja) nga Egjipti, themelimi i besëlidhjes dhe ndërtimi i shenjtërores – të cilat si tre male dallohen sipër kodrave e ndodhive më të vogla. Themelimi i besëlidhjes, shënuar nga kapitulli 19 deri më kapitullin 24 të Eksodit, tregon renditjen dhe lidhjen e ndodhive me njëra-tjetrën.

Edhe nëse nuk keni kohë për të gjetur tërë vargjet e mëposhtme, përqëndrohuni tek renditja e ngjarjeve:

1.	Ardhja dhe kampimi i Izraelit tek mali Sinai pasi i çliroi Zoti (Eksodi 19:1, 2).

2.	Propozimi i Zotit për të bërë një besëlidhje me Izraelin (Eksodi 19:3-6).

3.	Përgjigjja e Izraelit, duke pranuar besëlidhjen (Eksodi 19:7, 8).

4.	Përgatitja për të pranuar besëlidhjen në mënyrë zyrtare (Eksodi 19:9-25).

5.	Shpallja e Dhjetë Urdhërimeve (Eksodi 20:1-17).

6.	Moisiu si ndërmjetësuesi i besëlidhjes (Eksodi 20:18-21).

7.	Shpjegimi i parimeve të besëlidhjes (Eksodi 20:22; Eksodi 23:22).

8.	Kryerja e besëlidhjes (Eksodi 24:1-18).

Kjo besëlidhje ka një rol jetësor në planin e shpëtimit. Ajo është besëlidhja e katërt në Bibël (pas besëlidhjes me Adamin, Noeun dhe Abrahamin), dhe në të Zoti na zbulon Veten në mënyrë më të plotë se më përpara, veçanërisht kur themelohet rituali i shenjtërores.  Kështu, shenjtërorja bëhet për popullin një mjet vizual për të kuptuar planin e shpëtimit, për të cilin ata duhet t’i dëshmonin botës.

Edhe pse Zoti kishte shpenguar Izraelin nga skllavëria në Egjipt, Ai dëshironte që ata të kuptonin që shpengimi i Tij kishte një kuptim akoma më të thellë dhe më të madh se çlirimi fizik. Ai dëshironte që t’i çlironte nga mëkati, i cili i mbante peng shpirtërisht. Dhe kjo ishte e mundur vetëm me anë të sakrificës së Mesias, siç mësonin tipet dhe simbolet e shenjtërores. Nuk është çudi që shumë pak pas çlirimit dhe shpalljes së ligjit, Izraeli u udhëzua për të ndërtuar shenjtëroren. Pikërisht me anë të shenjtërores dhe shërbesave të saj Zoti i zbulonte planin e shpëtimit, i cili përmbante kuptimin dhe qëllimin e vërtetë të besëlidhjes. Sepse besëlidhja nuk ka kuptim nëse ajo nuk është besëlidhja e shpëtimit, të cilën Zoti i ofron njerëzimit të rënë në mëkat. Ky ishte shkaku i besëlidhjes në Eden, ky ishte shkak edhe tek Sinai.

`Përse ishte e domosdoshme besëlidhja midis Zotit dhe Izraelit? (Shih Ligji i Përtërirë 29:10-13, vini re sërish aspektin e marrëdhënies në besëlidhjen).`