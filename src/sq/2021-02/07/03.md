---
title:  Modeli i Shpëtimit
date:  10/05/2021
---

**“ ‘Prandaj u thuaj bijve të Izraelit: "Unë jam Zoti; do t’ju heq nga punët e rënda që ju kanë imponuar Egjiptasit, do t’ju çliroj nga skllavërimi i tyre dhe do t’ju çliroj me krah të shtrirë dhe ndëshkime të mëdha. Do t’ju marr si popullin tim, dhe do të jem Perëndia juaj; dhe ju do të mësoni që unë jam Zoti, Perëndia juaj, që ju heq nga punët e rënda të imponuara nga Egjiptasit” ’ ” (Eksodi 6:6, 7).**

`Lexoni tekstin e sipërm: Çfarë parimi shohim atje në lidhje me rolin e Zotit ndaj njerëzimit në marrëdhënien e besëlidhjes? Kush është iniciatori? Sa do kryej Zoti dhe sa njeriu?`

Çlirimi i Izraelit nga skllavëria në Egjipt dhe shpëtimi i Noeut dhe familjes së tij nga përmbytja janë dy ngjarje të mëdha shpëtuese në shkrimet e Moisiut. Të dy na shpjegojnë shpëtimin që vjen nga Zoti. Megjithatë, pikërisht ngjarja e Eksodit na paraqet modelin bazë të shpëtimit.

Kur Zoti i tha Izraelit (nëpërmjet Moisiut): “Unë do t’ju çliroj” (Eksodi 6:6), Ai fjalëpërfjalë thotë: “Unë do të veproj si go’El” që do të thotë “njeriu më i afërt nga fisi”.

“Fjala çliroj në vargun 6 [tek Eksodi 6] i referohet pjesëtarit të familjes, i cili paguan për të shpenguar një tjetër anëtar të familjes, veçanërisht në rastin e skllavërisë për shkak të borxhit. Izraeli qartë nuk kishte asnjë nga fisi i tij tokësor, që mund ta çlironte nga skllavëria, por Zoti veproi si Shpenguesi i farefisit”.

`Si e kuptoni idenë që Zoti e “shpengoi” popullin e Tij që ishte peng, në robëri? Cili ishte çmimi që duhet të paguante? Çfarë tregon kjo, sa vlejmë për Zotin? (Shih Marku 10:45, 1 Timoteut 2:6, Zbulesa 5:9).`

Tek Eksodi 3:8 Zoti thotë që Ai zbriti për të çliruar Izraelin. Fjala “zbres” është një fjalë e zakontë hebreje për të përshkruar ndërveprimin e Zotit me njerëzimin. Zoti është në Qiell, ndërsa ne jemi në tokë, dhe Zoti mund të na çlirojë vetëm kur Ai “zbret” në tokë. Kjo tregon qartë të vërtetën se ne shpëtuam vetëm falë asaj që Jezus Krishti zbriti nga Qielli në tokë, jetoi, vuajti, vdiq dhe u ringjall sërish. “Dhe Fjala u bë mish dhe banoi ndër ne” (Gjoni 1:14) është një tjetër mënyrë për të thënë se Zoti “zbriti” nga Qielli për të na shpëtuar.