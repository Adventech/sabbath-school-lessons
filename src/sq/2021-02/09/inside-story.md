---
title:  Histori misioni
date:  28/05/2021
---

#### Boom!

Engjëll Haro, 43 vjeç

Engjëlli, 21 vjeç, vëzhgoi terrenin e thatë, me gjëmba, në shtetin Çihuahua, në Meksikë.

BOOM!

Engjëlli pa ushtarë që po qëllonin me armë të rënda. Edhe pse ushtarët dhe artileria e tyre ishin 7 km lart, shpërthimi u dëgjua në gjithë shkretëtirën. Engjëlli ndoqi shtëllungën e tymit të bardhë, që tregonte shtegun e fluturimit të predhës.

“Perëndi,” u lut ai në heshtje. “Të lutem bëje të shpërthejë.”

Disa momente më vonë, BOOM! Predha shpërtheu në zjarr kur ra përtokë dhe dogji çdo gjë në një rreze prej 1 km.

Engjëlli psherëtiu i lehtësuar. Edhe dy ushtarët pranë tij u lehtësuan. Puna e tyre ishte të siguroheshin që çdo predhë shpërthente. Asnjë predhë nuk mund të mbetej e pashpërthyer, kur grupi i tyre prej 60 ushtarësh të kthehej në bazën ushtarake, në kryeqytetin Meksiko, pas 15 ditësh. Kjo ishte dita e fundit e stërvitjes së tyre.

Të nesërmen, në mëngjes, ushtarët do të niseshin me tren, në një udhëtim shtatë ditor, deri në bazë. Engjëlli ishte i gëzuar që do ktheheshin. Ai do kërkonte leje të vizitonte mamanë e tij. Iu kujtua Bibla që e ëma i kishte dhënë. Ai  lexonte rreth Jezusit çdo natë, mbas stërvitjes. Ai e dinte se mamaja e tij lutej për të, që kur ishte bërë anëtare e Kishës Adventiste, para pesë vjetësh. Tani, ndërsa shihte predhat që shpërthenin, edhe ai lutej.

BOOM!

Tym i bardhë mbushi qiellin.

“Perëndi, të lutem bëje të shpërthejë,” u lut ai sërish.

Qetësi.

Engjëlli u shqetësua. Dy shokët e tij filluan të mallkonin. Ata të tre duhet ta gjenin ku kishte rënë predha dhe ta shkatërronin.

Stërvitja mbaroi pas dy orësh. Engjëlli dhe dy shokët e tij filluan të kërkonin ku kishte rënë predha.

Gjatë kërkimit, Engjëlli pa lepuj dhe dhelpra të vrarë nga shpërthimet e predhave të tjera.

“Ja ku është,” tha njëri prej ushtarëve. “Është mbuluar me rërë.”

Ata grumbulluan gjethe dhe shkopinj të thatë mbi predhën. Njëri prej ushtarëve hodhi gas mbi shkopinjtë dhe i vuri zjarrin ndërsa Engjëlli dhe ushtari tjetër u larguan të mbroheshin nga shpërthimi. Pas disa minutash, edhe ushtari tjetër u bashkua me ta.

Pastaj ata pritën. Pesë minuta .... dhjetë minuta.... pesëmbëdhjetë minuta....

“Perëndi, të lutëm bëje të shpërthejë,” u lut Engjëlli.

Njëzet minuta .... BOOM!

Ushtarët ngritën kokat pas gurëve që i mbronin. Tymi i bardhë mbushte qiellin. Kur tymi u shpërbë, rreth 10 minuta më vonë, ushtarët shkuan aty ky kishte qenë predha për të shuar zjarrin e vogël, që kishte mbetur. Ata qeshnin dhe bisedonin, duke e ditur se misioni i tyre delikat kishte mbaruar me sukses dhe, shumë shpejt, do niseshin për në shtëpi.

BOOM!

Engjëlli menjëherë u hodh përtokë. Asnjëherë nuk kishte ndjerë aq frikë.

“Perëndi, të lutem na mbro. Na mbro,” u lut ai.

Ishte e papërshkrueshme. Ajo, që nuk donin as ta imagjinonin, kishte ndodhur. Predha kishte shpërthyer për herë të dytë.

Pas disa minutash, ata u ngritën në këmbë dhe kontrolluan trupat e tyre. Asnjë gërvishtje. Ata kishin qenë vetëm disa metra larg predhës, kur ajo shpërtheu. Ata u përqafuan tejet të gëzuar. Pastaj u gunjëzuan në rërë.

“Faleminderit, Perëndi, që na mbrojte,” tha Engjëlli disa herë.

Ajo ditë ndryshoi jetën e Engjëllit. Ai filloi të dëgjonte kur e ëma fliste rreth Jezusit. Ai lexonte Biblën më vëmendje si dhe librat e Ellen White, që mamaja i dërgonte me postë, në bazë.  Dy vjet mbas shpërthimit, ai ia dha zemrën Jezusit dhe u pagëzua.

“Vetëm një mrekulli na shpëtoi atë ditë,” tha ai. “Zakonisht, predhat nuk shpërthejnë dy herë. Ishte dora e Perëndisë që na mbroi. Jam i bindur se Perëndia kishte një plan për mua.”

Sot Engjëlli është 43 vjeç, dhe punon si shefi i sigurisë dhe cilësisë i Spitalit Juglindor, një spital Adventist, në Vilahermoza, Meksikë. Faleminderit për Ofertat tuaja të Sabatit të 13të në tremujorin e parë të vitit 2018, që ndihmuan këtë spital të zgjerohej.

Shënime Misionare

-	Besimi Katolik ka mbizotëruar, në Meksikë, që në kohën e kolonizimit spanjoll, në shekullin e gjashtëmbëdhjetë. Meksika është vendi i dytë më i madh Katolik në botë pas Brazilit.

-	Sipas numrave të fundit, 83% e popullsisë në Meksikë është Katolike, 10% Kristiane, 0.2% besime të tjera, 5% nuk kanë besim dhe 3% nuk specifikuan besimin e tyre.