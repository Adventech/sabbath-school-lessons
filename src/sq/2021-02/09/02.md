---
title:  Origjina
date:  23/05/2021
---

Sa shpesh e dëgjojmë frazën “Sabati i çifutëve”... Megjithatë, Bibla na e bën të qartë se Sabati ekzistoi shumë kohë para se të ekzistonin judenjtë. Origjina e Sabatit gjendet në javën e Krijimit.

`Lexoni Zanafilla 2:2, 3 dhe Eksodi 20:11. Ku gjendet origjina e Sabatit sipas këtyre teksteve?`

Edhe pse Zanafilla 2:2, 3 nuk e identifikon “ditën e shtatë” si Sabatin (identifikimi për herë të parë gjendet tek Eksodi 16:26, 29), këtë shumë qartë e sugjeron fraza “atë ditë Perëndia u çlodh ” (Zanafilla 2:2). Fjala “u çlodh” (hebraisht, shabat) ka lidhje me emrin Sabbath (hebraisht, shabbat). “[Tek Zanafilla 2:2, 3], nuk përmendet fjala ‘sabbath’, por me siguri autori deshi të pohonte se Zoti e bekoi dhe e shenjtëroi ditën e shtatë si Sabatin”.  Qartë, Zanafilla 2:2,3 mëson origjinën hyjnore dhe themelimin e Sabatit si ditën e bekimeve për tërë njerëzimin.

Lexoni Marku 2:27. Jezusi thotë se Sabati u krijua për “njeriun”, duke nënkuptuar me këtë fjalë tërë njerëzimin, jo vetëm judenjtë.

`Përse u çlodh Zoti në ditën e shtatë? A ishte Ai i lodhur? Çfarë tjetër arsye mund të kishte çlodhja e Tij?`

Edhe pse disa komentatorë kanë sugjeruar se Zoti kishte nevojë për një çlodhje fizike pas Krijimit, qëllimi i vërtetë pse Zoti u çlodh, ishte për t’i dhënë njerëzimit një shembull hyjnor. Njerëzimi gjithashtu ka për të punuar gjashtë ditë, dhe pastaj të çlodhet në Sabatin e ditës së shtatë. Teologu Karl Barth sugjeroi se çlodhja e Zotit në fund të Krijimit ishte pjesa e “besëlidhjes së hirit” në të cilën tërë njerëzimi ishte ftuar “për t’u çlodhur bashkë me Të . . . për të marrë pjesë në pushimin e Zotit”.

Zoti në dashurinë e Tij thirri burrin dhe gruan të sapokrijuar të shoqërohen me Zotin në një ditë pushimi, për të themeluar një bashkësi të ngushtë me Atë, sipas shembëlltyrës të së cilit ishin krijuar. Ajo miqësi dhe bashkësi duhet të kishte zgjatur përjetësisht. Por që nga rënia e njerëzimit në mëkat, Sabati na ofron kulmin javor në jetët tona për të kaluar një ditë me Shpëtimtarin.

`Në qoftë se dikush do ju pyeste: “Si jua ka përmirësuar mbajtja e Sabatit marrëdhënien tuaj me Zotin? Si do të përgjigjeshit?`