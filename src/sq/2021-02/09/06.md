---
title:  Mbaje mend ditën e Sabatit
date:  27/05/2021
---

**“Mbaje mend ditën e shtunë për ta shenjtëruar” (Eksodi 20:8).**

Sabati ishte dhe akoma është një shenjë që njeriu duhet ta “mbajë mend”. Fjala “mbaje mend” ka disa kuptime. Pikë së pari, ajo përmban kuptimin e të kujtuarit diçka nga e kaluara. Në këtë rast, Sabati na kujton Krijimin, i cili kulmoi me themelimin e Sabatit si ditë pushimi dhe bashkësi e veçantë me Zotin.

Një tjetër kuptim ka lidhje me të tashmen. Ne jo vetëm duhet të kujtojmë Sabatin (Eksodi 20:8), por edhe ta “respektojmë” dhe ta “shenjtërojmë” (Ligji i Përtërirë 5:12). Pra, Sabati ka implikime të rëndësishme për ne edhe në të tashmen.

Së fundi, mbajtja mend e Sabatit ka lidhje edhe me të ardhmen. Personit, i cili e mban mend Sabatin i është premtuar  një e ardhme e pasur dhe kuptimplote me Zotin e Sabatit. Ai ose ajo mbeten në marrëdhënien e besëlidhjes, sepse ai ose ajo qëndron në Zotin. Sërish, kur ne e kuptojmë besëlidhjen si një marrëdhënie midis Zotit dhe njerëzimit, atëherë e shohim Sabatin, i cili mund të ndihmojë shumë për të forcuar atë marrëdhënie, si shumë të rëndësishëm.

Vërtet, duke kujtuar Krijimin dhe Krijuesin, besimtarët gjithashtu kujtojnë edhe Shpëtimin që na ka siguruar Zoti ynë hirplotë (shih Ligji i Përtërirë 5:14, ku Sabati është parë si shenja e çlirimit të Izraelit nga Egjipti, që simbolizon shpëtimin e Izraelit shpirtëror nga mëkati). Krijimi dhe rikrijimi janë të pandarë. I pari mundëson tjetrin. Sabati është shenja që Zoti është Krijuesi i kësaj bote, dhe gjithashtu Burimi i shpëtimit.

“Duke mbajtur të shenjtë Sabatin e Zotit, ne tregojmë që jemi populli i Tij. Fjala e Zotit shpall që Sabati është një shenjë për të dalluar njerëzit, që mbajnë urdhërimet e Perëndisë. . . . Ata që e mbajnë ligjin e Zotit, do të jenë një me Atë në konfliktin e madh midis satanit dhe Zotit”—Ellen G. White, Selected Messages, libri 2, fq. 160.

`Lexoni këtë citat. Nga dhjetë urdhërimet, çfarë e bën Sabatin një shenjë më të përshtatshme për të dalluar “njerëzit, që mbajnë urdhërimet e Perëndisë”?`