---
title:  Shenja e besëlidhjes
date:  25/05/2021
---

**“Andaj bijtë e Izraelit do ta respektojnë të shtunën, duke e kremtuar atë brez pas brezi, si një besëlidhje të përjetshme. Ajo është një shenjë e përjetshme midis Meje dhe bijve të Izraelit, sepse në gjashtë ditë Zoti bëri qiellin dhe tokën, dhe ditën e shtatë pushoi dhe u ҫlodh” (Eksodi 31:16, 17).**

Katër herë në Shkrimet Sabati caktohet si një “shenjë” (Eksodi 31:13, 17; Ezekieli 20:12, 20). Një “shenjë” nuk është një “simbol” në kuptimin e një gjëje, e cila natyrisht  përfaqëson si një hije diçka tjetër për shkak të ngjashmërisë midis të dyjave, (për shembull, simboli i një grushti shpeshherë përfaqëson “fuqinë” ose “pushtetin”). Në Bibël, Sabati si një “shenjë” funksionoi si një tregues i jashtëm, si një objekt ose gjendje me qëllim për të përcjellë një mesazh të veçantë. Asgjë në shenjën vetvetiu nuk e lidhte atë me besëlidhjen. Sabati kishte për të qenë një shenjë besëlidhjeje “midis Meje dhe jush për të gjithë brezat tuaj” (Eksodi 31:13), vetëm për shkak se kështu i tha Zoti.

`Përse e zgjodhi Zoti Sabatin si shenjën e besëlidhjes? Çfarë e bën Sabatin si një simbol të përshtatshëm për marrëdhënie shpëtuese me Zotin? Duke mbajtur mend se aspekti thelbësor i besëlidhjes është që jemi shpëtuar me anë të besimit, dhe që veprat e mira nuk na shpëtojnë dot, çfarë ka Sabati që e bën një simbol të mirë për marrëdhënien e shëndetshme me Zotin?(Shih Zanafilla 2:3, Hebrenjve 4:1–4).`

Ajo çfarë është mahnitëse rreth Sabatit si shenja e besëlidhjes së hirit, është fakti se shekuj të tërë judenjtë e kanë kuptuar Sabatin si shenjën e shpengimit mesianik. Ata e panë Sabatin si një parashije të shpëtimit që vjen nga Mesia. Meqenëse ne kuptojmë që shpengimi vjen vetëm me anë të hirit dhe që besëlidhja e Zotit është besëlidhja e hirit, mund të shohim gjithashtu shumë qartë edhe lidhjen midis Sabatit, Shpengimit dhe besëlidhjes (shih Ligji i Përtërirë 5:13–15). Kështu, Sabati është një shenjë e hirit shpëtues të Perëndisë, dhe jo një shenjë e shpëtimit me anë të veprave, siç disa mund të besojnë.

`Si e kuptoni “çlodhjen” në Sabat? Si pushoni gjatë Sabatit? Çfarë bëni ndryshe në atë ditë për ta bërë atë “shenjë” në jetën tuaj? A mund të shikoj dikush që po vëzhgon jetën tuaj që Sabati është vërtet një ditë e veçantë për ju?`