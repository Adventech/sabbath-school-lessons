---
title:  “Shpëtoi vetëm Noeu”
date:  15/04/2021
---

**“Dhe të gjitha gjallesat, që ishin mbi faqen e dheut u shfarosën: duke filluar nga njeriu deri te bagëtia, te gjarpërinjtë dhe zogjtë e qiellit; ato u shfarosën nga toka dhe shpëtoi vetëm Noeu bashkë me ata, që ishin me të në arkë” (Zanafilla 7:23).**

Në këtë tekst për herë të parë në Bibël gjejmë konceptin e “mbetjes”. Fjala e përkthyer si “shpëtoi” vjen nga një tjetër fjalë, rrënja e së cilës përdoret shumë herë në Dhiatën e Vjetër për të përshkruar idenë e “mbetjes”, pra njerëzve të mbetur besnikë ndaj Zotit.

“ ‘Por Perëndia më ka dërguar para jush, me qëllim që të ruhet diçka mbi tokë dhe për t’ju shpëtuar jetën me një çlirim të madh’ ” (Zanafilla 45:7).

“Dhe ka për të ndodhur që, ata, që do të kenë mbetur në Sion dhe ai, që do të mbijetojë në Jeruzalem do të quhet i shenjtë, domethënë kushdo që në Jeruzalem figuron i shkruar ndër të gjallët” (Isaia 4:3).

“Po atë ditë do të ndodhë që Zoti do të shtrijë dorën e tij për herë të dytë për të shpenguar mbetjen e popullit të Tij” (Isaia 11:11).

Në të gjitha këto raste, fjala kursive ka lidhje me fjalën e përkthyer si “shpëtoi”, por që në origjinal do të thotë “mbeti”, e gjetur tek Zanafilla 7:23.

`Lexoni Zanafilla 7:23 dhe shembuj të tjerë. Si e kuptoni konceptin e mbetjes këtu? Çfarë rrethana krijuan këtë mbetje? Si përputhet besëlidhja me idenë e mbetjes?`

Në rastin e Përmbytjes, Krijuesi i botës u bë Gjykatësi i botës. Gjykimi i afërt i botës lindi pyetjen nëse do të shfarosej tërë jeta mbi tokë – madje ajo njerëzore. Dhe nëse jo, kush do të ishin të mbijetuarit? Kush do të jetë mbetja?

Në këtë rast, mbetja ishte Noeu dhe familja e tij. Megjithatë, shpëtimi i Noeut kishte lidhje me besëlidhjen e Zotit me të (Zanafilla 6:18) — një besëlidhje, Iniciatori dhe Eksekutuesi i së cilës ishte Vetë Zoti me anë të mëshirës dhe hirit të Tij. Ata mbijetuan vetëm për shkak të asaj çfarë bëri Zoti për ta, pavarësisht nga ajo sa i rëndësishëm ishte bashkëpunimi i tyre me Zotin. Pavarësisht nga detyrat e Noeut në këtë besëlidhje dhe, pavarësisht nga besnikëria e tij për t’i zbatuar ato, shpresa e vetme e tij ishte tek mëshira e Zotit.

`Duke u bazuar tek kuptimi ynë në ngjarjet e ditëve të fundit të kësaj bote, që përfshijnë kohën kur Zoti sërish do të ketë një mbetje mbi tokë (shih Zbulesa 12:17), çfarë paralelesh mund të mësojmë nga historia e Noeut, që do na ndihmojnë për të na përgatitur që të jemi dhe ne pjesa e mbetjes? Në çfarë mënyrash vendimet që marrim përditë mund të ndikojnë tek ajo se ku do të përfundojmë në atë kohë?`