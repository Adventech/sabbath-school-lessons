---
title:  Besëlidhja me Noeun
date:  13/04/2021
---

**“ ‘Por unë do të caktoj besëlidhjen Time me ty dhe ti do të futesh në arkën: ti, fëmijët e tu, gruaja jote dhe gratë e bijve të tu’ ” (Zanafilla 6:18).**

Në këtë varg kemi bazën e besëlidhjes biblike, që Zoti bën me njerëzimin: Zoti dhe njerëzimi hyjnë në një marrëveshje. Është shumë e thjeshtë.

Megjithatë, ka më shumë elemente sesa ato, që shohim në sipërfaqe. Pikë së pari, ka elementë të bindjes nga ana e njerëzimit. Zoti i thotë Noeut se ai dhe familja e tij do të hyjnë në arkë. Pra, ata kanë pjesën e tyre për të kryer, dhe, duke mos e bërë atë thyenin besëlidhjen. Nëse në këtë rast humbja është e tyre, sepse besëlidhja është bërë për të mirën e tyre. Fund së fundi, nëse Noeu do ta refuzonte besëlidhjen e ofruar nga Zoti, ose do ta pranonte, por në fund do të ndryshonte mendjen, çfarë pasojash do të sillte kjo për atë dhe familjen e tij?

`Zoti thotë se kjo është “besëlidhja Ime”. Çfarë tregon kjo rreth natyrës thelbësore të besëlidhjes? Si do të ndryshonte perceptimi ynë ndaj besëlidhjes, nëse Zoti do të kishte thënë që ajo është “besëlidhja jonë”?`

Edhe pse kjo situatë është shumë unike, në të mund të shohim dinamikën bazë në besëlidhjen midis Perëndisë dhe njeriut. Duke themeluar besëlidhjen e Tij me Noeun, Zoti demonstron hirin e Tij. Ai tregon që është i gatshëm për të marrë iniciativën për të shpëtuar qeniet njerëzore nga pasojat e mëkateve të tyre. Me pak fjalë, besëlidhja nuk duhet parë si një marrëveshje midis partnerëve të barabartë, në të cilën secila anë varet nga tjetra. Ne mund të themi se Zoti “përfiton” nga kjo besëlidhje, por në një mënyrë radikalisht ndryshe nga ne, njerëzit. Përfitimi i Zotit gjendet në gëzimin dhe kënaqësinë që ata, të cilët Ai i do, do të marrin jetën e përjetshme (Isaia 53:11). Por ky përfitim nuk është njësoj si përfitimi ynë.

Ja, një analogji: një njeri ka rënë nga anija në mes të stuhisë. Dikush i hedh në ujë brezin e shpëtimit, megjithatë gjithçka varet nëse njeriu do ta pranojë dhe do ta mbajë ndihmën e ofruar. Pra, në shumë mënyra ky është thelbi i besëlidhjes midis Zotit dhe njerëzimit.

`Si ju ndihmon kjo analogji për të kuptuar konceptin e hirit, që ekziston në besëlidhjen? Si ju ndihmon kjo për të kuptuar se ku duhet bazuar marrëdhënia juaj me Zotin?`