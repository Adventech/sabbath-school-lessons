---
title:  'Parimi i mëkatit (Zanafilla 6:5)'
date:  11/04/2021
---

Opinioni hyjnor në fund të krijimit ishte që gjithçka ishte “shumë mirë” (Zanafilla 1:31). Pastaj në këtë botë hyri mëkati dhe gjithçka u ndryshua. Gjërat nuk ishin më “shumë mirë”. Krijimi i rregullt i Zotit ishte prishur nga mëkati dhe pasojat e tij të neveritshme. Në ditët e Noeut rebelimi kishte arritur proporcione të tmerrshme; ligësia konsumonte tërë racën njerëzore. Edhe pse Bibla nuk na jep shumë detaje  shkelja dhe rebelimi ishte diçka që, madje një Perëndi i dashur, i durueshëm dhe që fal, nuk i toleronte dot.

Si vallë shkuan gjërat aq keq, aq shpejt? Përgjigjja, ndoshta nuk është aq e vështirë për ta gjetur. Sa njerëz sot, duke parë mëkatet e veta, nuk bëjnë të njëjtën pyetje: Si vallë kanë shkuar gjërat kaq keq në një kohë kaq të shkurtër?

**Gjeni tekstet e mëposhtme dhe shkruani mesazhin e tyre. Vini re rritjen e vazhdueshme të mëkatit:**

`1. Zanafilla 3:6`

`2. Zanafilla 3:11–13`

`3. Zanafilla 4:5`

`4. Zanafilla 4:8`

`5. Zanafilla 4:19`

`6. Zanafilla 4:23`

`7. Zanafilla 6:2`

`8. Zanafilla 6:5, 11`

Zanafilla 6:5 dhe 11 nuk dalin nga asgjëja. Kemi histori para tyre. Ky rezultat i tmerrshëm ka një shkak. Mëkati bëhet më i keq në mënyrë progresive. Mëkati nuk është si një plagë, që përmban një proces automatik të shërimit. Përkundrazi, mëkati i neglizhuar shumohet pa ndaluar deri sa të sjelli shkatërrim dhe vdekje. Nuk kemi nevojë ta imagjinojmë jetën para Përmbytjes për të parë këtë parim në veprim. E shohim përditë rreth nesh dhe në lajme.

Nuk është çudi se Zoti e urren mëkatin; nuk është çudi se herët a vonë Ai do ta çrrënjosë mëkatin. Një Perëndi i dashur nuk mund të veprojë ndryshe.

Lajmi i mirë është që, edhe pse Zoti dëshiron të zhdukë mëkatin, Ai dëshiron t’i shpëtojë mëkatarët. Dhe ky është thelbi i besëlidhjes.