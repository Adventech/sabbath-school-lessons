---
title:  Zoti dhe besëlidhja me Abrahamin
date:  18/04/2021
---

**“Pastaj Zoti i tha: ‘Unë jam Zoti që të nxori nga Uri i Kaldeasve, për të ta lënë si trashëgimi këtë vend’” (Zanafilla 15:7).**

Emrat ndonjëherë mund të jenë si shenjë dalluese. Në mendjen tonë ata janë aq të lidhur me karakteristikat e personit sa kur e dëgjojmë emrin, ne menjëherë kujtojmë vetitë e tyre. Çfarë vetish ju vijnë ndërmend kur dëgjoni këta emra: Albert Ajnshtajn, Martin Luther King Jr., Gandi, ose Nënë Tereza? Secili prej këtyre emrave është i lidhur me karakteristika dhe ideale të caktuara.

Gjatë kohërave të Biblës, njerëzit e Lindjes së Mesme i kushtonin një rëndësi të madhe domethënies së emrit. “Hebrenjtë gjithmonë e lidhnin emrin me karakteristikat personale të njeriut që ka këtë emër, ose mendimet dhe emocionet e personit që ia ka vënë këtë emër, ose me rrethanat e kohës kur njeriu u emërua”–The SDA Bible Commentary, vëll. 1, fq. 523.

Kur Zoti për herë të parë hyri në marrëdhënien e besëlidhjes me Abramin, Ai u prezantua para tij me emrin YHWH (e shqiptuar si Jahve dhe përkthyer si ZOTI, me tërë shkronjat e mëdha tek versioni i Mbretit Xhejms [Zanafilla 15:7]). Kështu, përkthimi i fjalëpërfjalshëm i Zanafillës 15:7 është: “Unë jam YHWH që të nxori nga . . . ”.

Emri YHWH, edhe pse gjendet 6828 herë në Dhiatën e Vjetër, është paksa i mbuluar me mister. Duket që rrënja e këtij emri vjen nga forma hayah e foljes “jam”. Kështu ai mund të përkthehet si “I Përjetshmi”, “Ekzistuesi”, “Vetëekzistuesi”, “i Vetëmjaftueshmi” ose “Ai që rron përjetë”.  Atributet hyjnore të nënvizuara në këtë emër janë ato të vetë-ekzistencës dhe besnikërisë. Ato tregojnë se Zoti është Zoti i gjallë, Burimi i jetës, në kontrast me perënditë pagane, të cilat nuk kishin ekzistencë jashtë imagjinatës së adhuruesve të tyre.

Vetë Zoti shpjegon domethënien e emrit Jahve tek Eksodi 3:14– “ ‘UNË JAM AI QË JAM’ ”. Ky kuptim shpreh realitetin se ekzistenca e Zotit nuk ka kushte. Në të njëjtën kohë ai sugjeron që Zoti sundon mbi të kaluarën, të tashmen dhe të ardhmen.

Jahve gjithashtu është emri personal i Perëndisë. Identifikimi i Jahves si Zoti, i cili nxori Abramin nga Uri i referohet shpalljes së besëlidhjes së Zotit me të tek Zanafilla 12:1–3. Zoti dëshiron që Abrami të dijë emrin e Tij, sepse ai emër zbulon aspektet e identitetit, natyrës personale dhe karakterit të Tij. Dhe, pikërisht nga kjo njohuri mund të mësojmë të kemi besim tek premtimet e Tij (Psalmi 9:10, Psalmi 91:14).

`Kur mendoni ose dëgjoni emrin Jahve, çfarë veti të karakterit ju vijnë ndërmend? Vetitë e dashurisë, mirëdashjes dhe kujdesjes, apo ato të frikës, rreptësisë dhe disiplinës? Çfarë mendimesh ju vijnë menjëherë në mendjen tuaj kur kujtoni emrin Jezus?`