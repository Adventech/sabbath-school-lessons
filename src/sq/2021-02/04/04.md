---
title:  'Nga Abram në Abraham (Zanafilla 17:4, 5)'
date:  20/04/2021
---

Edhe pse emrat e Zotit vijnë me një domethënie shpirtërore dhe teologjike, kjo nuk ka të bëjë vetëm me Zotin. Emrat e njerëzve të Lindjes së Mesme nuk ishin veç një tingull i pakuptimtë për të identifikuar dikë, siç e kemi shpeshherë sot. Për ne sot emri Maria apo Suzi nuk ka shumë rëndësi. Kurse për semitët e lashtë emri i njeriut kishte rëndësi shpirtërore. Tërë emrat semitikë kishin një domethënie, dhe zakonisht ishin përbërë prej një fraze ose fjalie të shkurtër, e cila përcillte një urim ose falenderim nga prindi. Për shembull, emri Daniel do të thotë “Zoti është Gjykatësi im”; Joel do të thotë “Jahve është Perëndi”; kurse Nathan do të thotë “Dhurata e Perëndisë”.

Për shkak të domethënies lidhur me emrin, emrat ndonjëherë ndryshonin për të pasqyruar një ndryshim radikal në jetën e dikujt.

**Lexoni tekstet vijuese. Çfarë situate adresojnë dhe përse u ndryshuan emrat në këto situata?**

`1. Zanafilla 32:28`

`2. Zanafilla 41:45`

`3. Danieli 1:7`

Megjithatë, madje për mendjet moderne, nuk është edhe aq e vështirë për të kuptuar rëndësinë e emrit të personit. Emri mund të ketë efekte të dukshme dhe të padukshme. Për shembull, nëse dikush vazhdimisht është quajtur “idiot” ose “shëmtaraq” prej shumë vetave, herët a vonë kjo do të ketë një ndikim serioz tek ajo sesi personi e sheh veten. Në të njëjtën mënyrë, duke i dhënë njerëzve emra të caktuar, ose duke ndryshuar emrat e tyre, është e mundur të ndikojmë sesi ata e shikojnë veten dhe si pasojë edhe sesi ata veprojnë.

Duke mbajtur mend këtë, nuk është e vështirë të kuptojmë përse Zoti dëshironte të ndryshonte emrin e Abramit në Abraham. Abram do të thoshte “Babai është i lartësuar”; Zoti e ndryshoi këtë emër në Abraham, që do të thotë “Babai i një shumice”. Kur e shikoni premtimin e besëlidhjes ku Zoti thotë: “Do të të bëj shumë frytdhënës dhe pastaj do të bëj prej teje kombe dhe prej teje kanë për të dalë mbretër” (Zanafilla 17:6), ndryshimi i emrit ka më shumë kuptim. Ndoshta, kjo ishte mënyra e Zotit për ta ndihmuar Abrahamin të ketë besim tek premtimi i besëlidhjes, i cili iu dha një burri 99-vjeçar, i martuar me një plakë, e cila tërë jetën e saj kishte qenë shterpë. Me pak fjalë, Zoti e bëri këtë për të forcuar besimin e Abrahamit në premtimet e Tij.