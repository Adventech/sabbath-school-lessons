---
title:  Për më tepër studim
date:  23/04/2021
---

Lexoni në librin e Ellen G. White, Patriarkë dhe Profetë kapitullin “Thirrja e Abrahamit”; dhe tek The Acts of the Apostles kapitullin “Jew and Gentile”.

Ylberi është shenja e besëlidhjes së Zotit me Noeun. Lexoni Zanafilla 17:10 për të zbuluar shenjën e besëlidhjes së Zotit me Abrahamin. Qëllimi pse u dha rrethprerja ishte “(1) për të dalluar midis farës së Abrahamit nga ajo e johebrenjve (Efesianëve 2:11), (2) për të ruajtur kujtimin e besëlidhjes së Zotit (Zanafilla 17:11), (3) për të ndihmuar kultivimin e pastërtisë morale (Ligji i Përtërirë 10:16), (4) për të përfaqësuar drejtësinë me anë të besimit (Romakëve 4:11), (5) për të simbolizuar rrethprerjen e zemrës (Romakëve 2:29), dhe (6) për të paralajmëruar ritualin e Krishterë të pagëzimit (Kolosianësve 2:11, 12).”—The SDA Bible Commentary, vëll. 1, fq. 322, 323.

Ylberi do të mbetet si një shenjë e premtimit të Zotit deri në fund të botës, ndërsa rrethprerja jo. Sipas apostullit Pal, Abrahami e mori rrethprerjen si një shenjë të drejtësisë që kishte marrë nga Zoti (Romakëve 4:11). Megjithatë, nëpër shekuj, rrethprerja u keqkuptua si një shenjë e shpëtimit me anë të bindjes ndaj ligjit. Në kohën e Dhiatës së Re, rrethprerja e kishte humbur domethënien e saj. Në vend të saj tani kemi besimin në Jezus Krisht, që na çon drejt një jete të transformuar, plot bindje. Lexoni Galatasve 5:6; Galatasve 6:15; dhe 1 Korintasve 7:18, 19.

**Pyetje për diskutim**

`1. Diskutoni lidhjen midis besimit dhe veprave. A mund të kemi njërën pa tjetrën? Nëse jo, pse?`

`2. “Shumë njerëz sot vihen në prova të ngjashme me atë të Abrahamit. Ata ndoshta nuk e dëgjojnë zërin e Perëndisë, duke folur drejtpërdrejt nga Qielli, por Ai i thërret ata me anë të mësimeve të Fjalës së Tij dhe rrethanave e situatave, që Ai i ka në dorë. Këtyre njerëzve mund t’u kërkohet të braktisin një karrierë, që premton pasuri e ndere, të lënë mënjanë interesa përfituese e shoqërore dhe të ndahen nga të afërmit; të nisin atë që duket si një udhë vetëmohimi, vështirësie dhe sakrifice. Perëndia ka një punë për ta, që duhet bërë; por një jetë e rehatshme si dhe ndikimi i shoqërisë e farefisit do të pengonte zhvillimin e spikatjen e atyre cilësive e karakteristikave, që janë të domosdoshme për përfundimin me sukses të kësaj pune. Perëndia u bën thirrje këtyre njerëzve që të mbajnë distancë nga ndikimi apo ndihma e të tjerëve. Ai i drejton në atë mënyrë, që ata të ndiejnë nevojë vetëm për ndihmën e Tij dhe të mbështeten vetëm tek Ai, që Ai të mund t’u shfaqet atyre. Kush është i gatshëm që, pas thirrjes së Perëndisë, t’u thotë jo planeve të veta e lidhjeve familjare?”—Ellen G. White, Patriarkë dhe Profetë, fq. 126, 127. Diskutoni ndonjë shembull modern të njerëzve, që i janë përgjigjur të njëjtës thirrje.`

**Përmbledhje**: Zoti e thirri Abrahamin për një marrëdhënie të veçantë me Të; një marrëdhënie, që do t’i tregonte botës planin e shpëtimit.

Sot në Shqipëri dhe Kosovë dielli perëndon në orën 19:29. Sabat të lumtur!