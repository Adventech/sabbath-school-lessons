---
title:  'Fazat e besëlidhjes (Zanafilla 12:1, 2)'
date:  21/04/2021
---

Në këto dy vargje është zbuluar faza e parë e besëlidhjes së Zotit me Abramin (ka tri faza gjithsej). Zoti iu afrua Abramit, i dha një urdhër dhe pastaj i bëri një premtim. Afrimi shfaqet tek fakti se Zoti hirplotë e zgjodhi Abramin për të qenë personi i parë dhe i rëndësishëm i besëlidhjes së hirit të Tij. Urdhëri përfshinte sprovën e besimit total tek Zoti (Hebrenjve 11:8). Kurse premtimi (Zanafilla 12:1–3, 7), edhe pse iu dha specifikisht pasardhësve të Abramit, përfundimisht përfshin një premtim për tërë racën njerëzore (Zanafilla 12:3, Galatasve 3:6–9).

**Faza e dytë e besëlidhjes së Zotit me Abramin tregohet tek Zanafilla 15:7–18. Në cilat vargje gjejmë disa prej hapave nga faza e parë?**

`Afrimi i Zotit tek njeriu? Vargjet?`

`Thirrja e njeriut për t’u bindur? Vargjet?`

`Premtimi hyjnor? Vargjet?`

Në ritualin solemn, Zoti iu paraqit Abramit dhe kaloi midis pjesëve të flijimit. Secila prej tri kafshëve u therr dhe u nda përgjysëm dhe të dy pjesët u vendosën përballë njëra-tjetrës me një hapësirë midis tyre. Zogjtë u therrën, por nuk u ndanë. Sipas traditës, ata që bënin besëlidhje duhet të ecnin midis pjesëve të ndara të flijimit, duke simbolizuar kështu betimin e tyre për një bindje të përjetshme ndaj marrëveshjes së besëlidhjes.

`Përshkruani se çfarë ndodhi gjatë fazës së tretë finale të besëlidhjes hyjnore midis Zotit dhe Abramit (Shih Zanafilla 17:1–14).`

Domethënia e emrit Abraham thekson dëshirën dhe planin e Zotit për të shpëtuar tërë kombet. “Shumicë kombesh” përfshin si judenjtë po ashtu edhe johebrenjtë. Dhiata e Re është shumë e qartë në këtë pikë se, pasardhësit e vërtetë të Abrahamit janë ata, që kanë besimin e Abrahamit dhe, të cilët kanë besim tek meritat e Mesias së premtuar (Shih Galatasve 3:7, 29). Kështu, që në kohën e Abrahamit, qëllimi i Zotit ishte për të shpëtuar sa më shumë njerëz, pavarësisht nga kombësia e tyre. Pa dyshim, ky qëndrim i Zotit është i njëjtë edhe sot.

`Lexoni tek Zbulesa 14:6, 7 mesazhin e engjëllit të parë. Çfarë paralele mund të gjeni midis asaj që thotë engjëlli dhe asaj që ndodhi në besëlidhjen e Abrahamit? Në çfarë mënyre të dy kanë të njëjtën çështje?`