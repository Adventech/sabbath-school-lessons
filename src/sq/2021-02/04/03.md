---
title:  ’El Shaddai
date:  19/04/2021
---

**“Kur Abrami u bë nëntëdhjetë e nëntë vjeç, Zoti i doli përpara dhe i tha: Unë jam Perëndia i plotfuqishëm; ec në praninë Time dhe qëndro i ndershëm” (Zanafilla 17:1).**

Jahve kishte dalë përpara Abramit edhe disa herë më përpara (Zanafilla 12:1, 7; Zanafilla 13:14; Zanafilla 15:1, 7, 18). Tani, në tekstin e sipërpërmendur, Jahve i del sërish përpara Abramit, duke e paraqitur Veten si “Zoti i plotfuqishëm”. Ky është një emër që me dy përjashtime përdoret vetëm tek librat e Zanafillës dhe Jobit. Emri “Zoti i plotfuqishëm” në hebraisht është përbërë prej dy fjalësh. Fjala e parë është‘El, i cili është emri i zakonshëm për Perëndinë midis semitëve. Kurse kuptimi i saktë i fjalës Shaddai nuk është plotësisht i sigurtë, por përkthimi “i plotfuqishëm” duket më i saktë. (Krahasoni me Isaia 13:6 dhe Joeli 1:15). Duket që ideja thelbësore e përdorimit të këtij emri është të kontrastojë fuqinë e Zotit me dobësinë e njeriut.

`Lexoni Zanafilla 17:1–6, që na ndihmon të shohim gjithçka në një kontekst më të gjerë. Përse Zoti këtë herë dëshiron të theksojë para Abramit fuqinë e Tij? Çfarë nga ajo që po thotë Zoti do të kërkonte besimin e Abramit tek fuqia e Tij? Vini re në veçanti vargun 6.`

Një përkthim fjalëpërfjalë i Zanafillës 17:1–6 do të ishte: “Jehova i doli përpara Abramit dhe i tha: ‘Unë jam‘El-Shaddai; ec para Meje dhe ji i përkryer; dhe Unë do të bëjë besëlidhjen Time midis Meje dhe teje, dhe do të të shumoj fort. . . . Dhe ti do të jesh një baba i një shumice kombesh, . . . dhe do të të bëj shumë frytdhënës’ ”, I njëjti emër përdoret edhe tek Zanafilla 28:3, ku Isaku thotë se ‘El-Shaddai do të bekojë Jakobin dhe do ta bëjë pjellor dhe do ta shumojë atë.

Një premtim i ngjashëm i ‘El-Shaddai-t gjendet tek Zanafilla 35:11, Zanafilla 43:14, dhe Zanafilla 49:25, ku përshkruhet pasuria dhe bujaria e Zotit: ‘El, Zoti i fuqisë dhe i autoritetit, dhe Shaddai, Zoti i një pasurie të pashtershme, pasurie, të cilën Ai dëshiron të derdhë mbi ata, që me besim dhe bindje zbatojnë urdhërat e Tij.

`Është thënë se trëndafili me një tjetër emër do të ishte po aq erëmirë, pra, që emri nuk ka rëndësi. Megjithatë, sa shumë inkurajim dhe shpresë do të kishim nëse Zoti ynë do të quhej “Zoti i dobët” ose “Zoti i pafuqishëm”? Lexoni tekstin e sotshëm. Provoni të zëvëndësoni “Zotin e Plotfuqishëm” me një nga këta dy emra. Si do të ndikonte kjo tek besimi juaj në Zot nëse Ai do ta kishte paraqitur Veten në këtë mënyrë? Në të njëjtën kohë, sa shumë kurajo na jep emri ‘El-Shaddai?`