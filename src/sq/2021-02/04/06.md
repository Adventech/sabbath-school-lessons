---
title:  Detyrimet e besëlidhjes
date:  22/04/2021
---

**“ ‘Unë në fakt e kam zgjedhur, me qëllim që të urdhërojë bijtë e tij dhe shtëpinë e tij të ndjekin pas tij rrugën e Zotit, duke zbatuar drejtësinë dhe barazinë, në mënyrë që Zoti të mund të plotësojë premtimet që i ka dhënë Abrahamit’ ” (Zanafilla 18:19).**

Siç e kemi parë deri tani, besëlidhja është gjithmonë besëlidhja e hirit të Perëndisë, i cili bën për ne atë çfarë ne kurrë nuk do të bënim dot për vetveten. Dhe besëlidhja me Abrahamin nuk është përjashtim.

Zoti në hirin e Tij kishte zgjedhur Abrahamin si instrumentin e Tij për t’i shpallur botës planin e shpëtimit. Por plotësimi i premtimeve të Zotit në këtë besëlidhje ishte i lidhur me gadishmërinë e Abrahamit për të kryer drejtësi dhe për t’iu bindur Zotit me anë të besimit. Pa këtë bindje nga ana e Abrahamit, Zoti nuk mund ta përdorte.

Zanafilla 18:19 tregon sesi është i lidhur hiri me ligjin. Teksti fillon me hir (“e kam zgjedhur”) dhe vazhdon me faktin që Abrahami është njeriu, i cili do t’i bindet Zotit dhe do të bëjë që familja e tij t’i bindet gjithashtu. Besimi dhe veprat, pra, tregohen këtu në një lidhje të ngushtë, ashtu siç duhet të jenë (Shih Jakobi 2:17).

`Vini re fundin e tekstit të Zanafillës 18:19. Çfarë thuhet këtu në lidhje me bindjen e Abrahamit? Edhe pse bindja nuk është mjeti i shpëtimit, çfarë rëndësie ka ajo këtu? Sipas këtij teksti, a mund të plotësohet besëlidhja pa bindje? Shpjegoni përgjigjen tuaj.`

Njerëzit nuk gëzohen as nuk i mbajnë dot bekimet e besëlidhjes nëse nuk plotësojnë disa kushte. Edhe pse këto kushte nuk nevojiteshin për të themeluar besëlidhjen, ato priteshin si përgjigje plot dashuri, besim dhe bindje. Ato duhet të dëshmonin rreth marrëdhënies midis njerëzimit dhe Zotit. Bindja ishte mjeti me anë të të cilit Zoti mund të përmbushte premtimet e Tij të besëlidhjes ndaj njerëzve.

Thyerja e besëlidhjes me anë të mosbindjes është tradhëtia ndaj marrëdhënies së themeluar midis Zotit dhe njeriut. Atëherë ajo çfarë thyhet nuk është kushti për të ofruar besëlidhjen, por kushti për ta plotësuar atë.

`Nga përvoja juaj me Zotin, a mund të shikoni pse është bindja aq e rëndësishme? A mund të gjeni ndonjë shembull (nga Bibla ose nga jeta juaj) ku mosbindja e bën të pamundur plotësimin e premtimeve të besëlidhjes? Nëse po, cili është shembulli dhe, akoma më e rëndëshme, cili është ilaçi?`