---
title:  Marrëdhëniet
date:  06/06/2021
---

“Unë do ta vendos banesën time midis jush dhe nuk do t’ju përzë. Do të eci midis jush dhe do të jem Perëndia juaj, dhe ju do të jeni populli im” (Levitiku 26:11, 12).

Besoj që një pikë e keni të qartë tani: si në Besëlidhjen e vjetër, po ashtu dhe në Besëlidhjen e re, Zoti kërkon marrëdhënie të ngushta dhe plot dashuri me njerëzit e Tij. Në fakt, besëlidhjet thjesht ndihmojnë të përkufizojnë “rregullat” për atë marrëdhënie.

Marrëdhënia është gjëja thelbësore në besëlidhjen, pavarësisht nga koha dhe konteksti. Megjithatë, në mënyrë që të ekzistojnë marrëdhëniet, nevojitet bashkëveprim, komunikim dhe kontakt, veçanërisht për njerëzit mëkatarë, të dobët dhe plot dyshime, siç jemi të gjithë. Zoti, patjetër, duke e ditur këtë, mori iniciativën për të siguruar zbulesat e Tij në jetët tona në mënyrë që ne – njerëzimi i kufizuar dhe mëkatar – mund të lidheshim me Të në mënyrë kuptimplote.

`Lexoni tek Eksodi 25:8, urdhërin e Zotit ndaj Izraelit për të ndërtuar shenjtëroren. Çfarë arsye jep Zoti se, përse Ai dëshiron që ata ta bëjnë këtë?`

Përgjigjja ndaj kësaj pyetje, sigurisht, lind një tjetër pyetje, pra Pse? Pse dëshiron Zoti të banojë midis popullit të Tij?

Të vërtetën e gjejmë tek dy vargjet e lartpërmendura. Vini re, Zoti do të banojë midis atyre; pastaj Ai thotë se Ai nuk do t’i përzë ata, por do të eci midis tyre dhe do të jetë Perëndia e tyre dhe ata – populli i Tij (Levitiku 26:11, 12). Shikoni elementet në këto tekste: sërish dallohet shumë qartë aspekti i marrëdhënies.

`Merrni pak minuta për të analizuar Levitiku 26:11, 12 dhe Eksodi 25:8. Shënoni se si elemente të ndryshme janë në harmoni me idenë që Zoti kërkon marrëdhënie me njerëzit e Tij.`

`Veçanërisht përqëndrohuni tek fjalët: “nuk do t’ju përzë”. Çfarë përmban vetvetiu shenjtërorja për të siguruar mjetin me anë të të cilit njerëzit mëkatarë mund të pranohen nga Zoti? Pse është kjo gjë aq e rëndësishme për procesin e formimit të besëlidhjes?`