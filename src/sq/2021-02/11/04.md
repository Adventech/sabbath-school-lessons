---
title:  Zëvendësuesi
date:  08/06/2021
---

**“[Jezus Krishti] që e dha Veten e Tij për mëkatet tona, për të na shpëtuar nga kjo kohë e mbrapshtë, sipas vullnetit të Perëndisë, Atit tonë” (Galatasve 1:4).**

Pa dyshim, një nga temat kyç (në mos tema kryesore) e Dhiatës së Re është ajo që Jezus Krishti vdiq si një Sakrificë për mëkatet e botës. Kjo e vërtetë është themelore në tërë planin e shpëtimit. Çdo teologji që e mohon pajtimin me Perëndinë me anë të gjakut të Krishtit, mohon esencën e Krishtërimit. Një kryq pa gjak nuk shpëton njeri.

`Meditoni mbi tekstin e sotshëm dhe përgjigjuni ndaj këtyre pyetjeve: A vdiq Jezusi si vullnetar? Për kë vdiq Ai? Çfarë dobi do të sillte vdekja e Tij?`

Zëvendësimi është çelësi i tërë planit të shpëtimit. Për shkak të mëkateve tona, ne e meritojmë vdekjen. Krishti, falë dashurisë së Tij ndaj nesh, “dha Veten e Tij për mëkatet tona” (Galatasve 1:4). Ai vdiq vdekjen që meritojmë ne. Vdekja e Krishtit si Zëvendësues për mëkatarët është e vërteta e madhe nga e cila burojnë tërë të vërtetat e tjera. Shpresa jonë e restaurimit, e lirisë, e faljes dhe e jetës së përjetshme në Parajsë, është e bazuar mbi atë çfarë bëri Krishti në kryq për ne, duke dhënë Veten e Tij për mëkatet tona. Pa atë, besimi ynë do të ishte i kotë dhe po deshëm, ne mund të vendosim shpresën dhe besimin tonë në një statujë peshku. Jo, shpëtimi vjen vetëm nëpërmjet gjakut të Krishtit. Nuk ka asnjë shpëtim tjetër.

`Lexoni Mateu 26:28; Efesianëve 2:13; Hebrenjve 9:14; 1 Pjetri 1:19. Çfarë na tregojnë këto tekste rreth gjakut? Çfarë roli ka gjaku në planin e shpëtimit?`

“Perëndia nuk dëshiron që të jeni dyshues dhe të torturoni veten me frikën që Zoti nuk do ju pranojë për shkak se jeni mëkatarë dhe të padenjë. . . . Ju mund të thoni: ‘Unë e di që jam një mëkatar, dhe kjo është arsyeja pse unë kam nevojë për një Shpëtimtar. . . . Unë nuk kam asnjë meritë apo mirësi për shkak të së cilës mund të pohoja të drejtat për shpëtim, por unë paraqes para Zotit gjakun pajtues të Qengjit të pametë të Perëndisë, i cili heq mëkatet e botës. Kjo është deklarata ime e vetme’ ”—Ellen G. White, The Faith I Live By, fq. 100.

`Reflektoni mbi citatin e lartpërmendur. Rishkruajeni atë me fjalët tuaja. Bëjeni këtë shpallje personale. Vendosni në atë gjithë frikërat dhe dhimbjet tuaja, pastaj shkruani se çfarë ju japin premtimet e përmendura. Çfarë shpresë keni për shkak të gjakut të besëlidhjes së re?`