---
title:  Për më tepër studim
date:  11/06/2021
---

“As engjëlli më i lartë në Qiell nuk kishte fuqi për të paguar shpengimin qoftë për një shpirt të vetëm të humbur. Kerubinët dhe serafinët kanë vetëm lavdinë që i ka dhuruar Krijuesi krijesave të Tij. Ndërsa pajtimi i njeriut me Perëndinë mund të kryhej vetëm nga një Ndërmjetësues i barabartë me Perëndinë, Ai që ka të gjitha atributet e Zotit. Vetëm Ai do të shpallej si i denjë për të ndërmjetësuar para Zotit për njerëzit dhe, gjithashtu për të përfaqësuar Zotin ndaj botës mëkatare. Zëvendësuesi dhe Garanti i njeriut duhet të ketë natyrën njerëzore, një lidhje me familjen njerëzore, të cilën e përfaqëson, dhe, si ambasadori i Perëndisë, Ai duhet të ketë edhe natyrën hyjnore, të ketë lidhje me të Përjetshmin, në mënyrë që t’i shfaqte Zotin botës dhe të jetë Ndërmjetësuesi midis Zotit dhe njeriut”—Ellen G. White, Selected Messages, book 1, fq. 257.

“Jezusi vazhdon: Ashtu siç ju më pranoni Mua para njerëzve, ashtu do t’ju pranoj edhe Unë juve para Perëndisë dhe engjëjve të shenjtë. Ju do të jeni dëshmitarët e Mi mbi tokë, mjete nëpër të cilat hiri Im mund të rrjedhë për shërimin e botës. Kështu do të jem edhe Unë përfaqësuesi juaj në Qiell. Ati nuk shikon karakterin tuaj të gabueshëm, por ju sheh të veshur me përsosmërinë Time. Unë jam mjeti nëpërmjet të cilit bekimet e Qiellit do të vijnë tek ju. Dhe çdokush që më dëshmon Mua, duke marrë pjesë në sakrificën Time për të humburit, do të pranohet si pjesëtar në gëzimin e të shpëtuarve”—Ellen G. White, Biografia e Dashurisë, fq. 294.

**Pyetje për diskutim**

`1. Lexoni Romakëve 5:2, Efesianëve 2:18, dhe Efesianëve 3:12. Si na ndihmojnë këto tekste për të kuptuar më mirë hyrjen tonë tek Ati Qiellor nëpërmjet Jezusit?`

`2. Lexoni sërish citatin e dytë të Ellen G. White më sipër. Vini re sesi e shpjegon ajo rolin e Krishtit si Ndërmjetësues. Kur Ati na shikon ne, Ai nuk shikon karakterin tonë të gabueshëm, por përsosmërinë e Krishtit. Reflektoni se çfarë do të thotë kjo dhe diskutoni me grupin.`

`3. Duke parë atë çfarë kemi studiuar këtë javë, pyesni veten si do të përgjigjeshit ndaj pyetjes: “OK, pra Krishti ndodhet në Shenjtëroren Qiellore. E pastaj? Çfarë dobi kam prej kësaj në jetën time të përditshme nga ana praktike”?`

**Përmbledhje**: Sistemi i flijimit të besëlidhjes së vjetër u zëvëndësua me një të ri. Në vend të priftërinjve mëkatarë që flijonin kafshët, tani ne kemi Jezusin – Sakrificën e përkryer dhe Kryepriftin pa mëkat. Ai na përfaqëson përpara Atit në Shenjtëroren Qiellore. Kjo është baza e besëlidhjes së re dhe premtimeve të saj.

Sot në Shqipëri dielli perëndon në orën 20:13, në Kosovë – në 20:15. Sabat të lumtur!