---
title:  Histori misioni
date:  11/06/2021
---

#### Jo Në Mënyrën Time

Fabiola Padija, 36 vjeç

Pasi u pagëzua, Fabiola u lut tetëmbëdhjetë vjet që edhe babai i saj t’ia jepte zemrën Jezusit. Rasti i tij dukej i pashpresë.

Ai nuk besonte te Bibla dhe i lutej Marisë dhe shenjtorëve. Pinte shumë dhe shpeshherë shante dhe ofendonte bashkëshorten; fytyra e tij gjithmonë shprehte inat.

Fabiola përpiqej t’i fliste rreth Jezusit por ai largohej. Por ajo nuk ndaloi së luturi. U kërkoi edhe anëtarëve të kishës të luteshin.

Më në fund, Perëndia iu përgjigj lutjeve të saj. Por përgjigjja nuk ishte ashtu si priste ajo.

Në moshën 75 vjeçare, Babai u diagnostikua me kancer në mëlçi. Mjeku tha se kanceri ishte përhapur shumë dhe nuk ishte e mundur të operohej. Kur Fabiola mori vesh se i ati do vdiste, ajo filloi të lutej akoma më shumë për shpëtimin e tij.

“Perëndi, më jep fjalët e duhura. Më jep kurajo.” u lut ajo çdo mëngjes dhe mbrëmje, për një javë.

Pas kësaj, u ul pranë shtratit të të atit dhe mori dorën e tij. Ajo ishte nervoze. Ajo kishte frikë se ai do t’i thërriste dhe do t’i thoshte të largohej. Por ajo u kujtua se ishte lutur për këtë.

“Unë të dua shumë,” tha ajo. Dhe Perëndia për të cilin do të të flas sot, është një Perëndi në të cilin mund të besosh. Ai është Perëndia që ka fuqi të shërojë. Më lejo të lutem me ty.”

Për çudinë e saj, Babai i lejoi të lutej me të.

Që nga ajo ditë, ajo dhe i ati luteshin bashkë çdo mëngjes dhe çdo mbrëmje. Pas lutjes, ajo lexonte një pjesë nga Bibla dhe këndonte himne. Babai e dëgjonte qetësisht.

Fabiola pyeste veten nëse kjo kishte ndonjë efekt por ajo vazhdoi të lexonte Biblën dhe të këndonte. Ajo dhe disa anëtarë të tjerë të kishës lanë një ditë për të agjëruar dhe për t’u lutur për Babain e saj.

Kanceri u përhap shumë shpejt dhe Babai ishte shumë i dobët. Fabiola nuk dinte ç’të bënte. Një shoqe Adventiste, Rita, ofroi të studionte Biblën me Babain. Për çudinë e Fabiolës, Babai pranoi.

Kur vuri re që Babai po keqësohej shumë shpejt, Rita i shpejtoi studimet dhe bëri shtatë studime në një javë. Mbas mësimit të shtatë, Rita pyeti Babain nëse ai donte t’i jepte zemrën Jezusit.

“Pse nuk pagëzohesh?” pyeti ajo.

Babai tha se donte të pagëzohej.

Roxher Peç, kapelani Adventist i Spitalit Juglindor, e pagëzoi Babain, në një pishinë të vogël fëmijësh, në oborrin e shtëpisë, një të mërkurë, në 1:30 të mbasdites.

Atë mbrëmje, Babai nuk donte të shkonte në dhomën e tij të gjumit. Ai donte të rrinte me familjen, në sallon.

Pak pas mesnatës, frymëmarrja e tij u shpejtua. Pastaj mori frymën e fundit dhe mbylli sytë.

Fytyra e Babait, gjithmonë e inatosur gjatë jetës së tij, çuditërisht, tani dukej paqësore. Njerëzit, që erdhën për ngushëllime, pyesnin të çuditur nëse ai kishte shkuar në kishë, pa e ditur njeri. Fabiola tha se ai ia dha zemrën Jezusit, disa orë para se të vdiste.

Fabiola është e bindur se Perëndia bëri një mrekulli. Ndryshimi i zemrës së të atit ndodhi brenda dy muajve, që nga momenti që u diagnostikua deri sa vdiq.

“Babai ia dha zemrën Jezusit, jo në mënyrën që doja unë, por në mënyrën e Perëndisë,” tha Fabiola. “Ajo që është e pamundur për njeriun është e mundur për Perëndinë.”

Faleminderit për Ofertat tuaja të Sabatit të 13të në tremujorin e parë të vitit 2018, të cilat ndihmuan në zgjerimin e Spitalit Juglindor; një spital Adventist në Vilahermoza, Meksikë, ku punon Kapelani Roxher Peç.

Fakte të Shpejta

-	Meksika ka një trashëgimi të pasur etnike dhe pati ndikim shumë të fortë nga Spanjollët. Sot, pjesa më e madhe e Meksikanëve janë mestizos – një përzierje e etnikëve me gjak Spanjoll.

-	Që nga lindja deri në vdekje, statusi dhe mundësite e një personi në Meksikë, ndikohen shumë nga lidhjet familiare. Për shkak të avantazheve apo vështirësive ekonomike, tre ose më shumë breza zakonisht banojnë bashkë. E gjithë familja, gjyshërit, prindërit, adoleshentë dhe fëmijë të vegjël, zakonisht frekuentojnë aktivitetet bashkë.

-	Ushqimi Meksikan njihet për një gamë të gjerë shijesh dhe erëzash, veçanërisht, specat djegës. Ushqime të njohura përfshijnë takot dhe buritot të cilat ofrohen në restorante në gjithë botën.