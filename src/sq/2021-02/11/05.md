---
title:  Kryeprifti i Besëlidhjes së Re
date:  09/06/2021
---

Shenjtërorja tokësore, në të cilën Zoti zgjodhi që të banonte me popullin e Tij, ishte përqëndruar tek flijimet e kafshëve. Megjithatë, shërbesa nuk mbaroi me vdekjen e këtyre krijesave. Prifti shërbente me gjakun në shenjtëroren, duke ndërmjetësuar për mëkatarin pasi u therr qengji i flijimit.

Por kjo shërbesë tokësore ishte veç një hije, një simbol i asaj çfarë Krishti kishte për të bërë për botën. Kështu, porsi simbolet (shërbesa e shenjtërores) nuk përfunduan me vdekjen e kafshës së flijimit, as misioni i Krishtit nuk u përfundua me vdekjen e Tij në kryq.

`Studioni sot me lutje Hebrenjve 8:1–6. Kërkojini Zotit që t’ju ndihmojë të kuptoni se çfarë thotë ky tekst dhe, përse është e rëndësishme që ta dimë këtë. Pastaj shënoni me fjalët tuaja thelbin e mesazhit të Zotit në këto vargje. Pyesni veten, si na ndihmojnë këto vargje për të kuptuar besëlidhjen e re?`

Porsi në besëlidhjen e vjetër ekzistonte shenjtërorja tokësore me priftërinjtë dhe shërbesën e tyre, po ashtu ekziston edhe Shenjtërorja Qiellore me shërbesën e Priftit nën besëlidhjen e re. Ato çfarë ishin veç simbole ose hije në besëlidhjen e vjetër (Hebrenjve 8:5) u bënë realitet në besëlidhjen e re.

Gjithashtu, në vend të një kafshe pa moral, tani Zëvendësuesi ynë është Krishti pa mëkat; në vend të gjakut të një kafshe, ne kemi gjakun e Krishtit; në vend të shenjtërores së ndërtuar nga njeriu, tani ne kemi “tabernakullin e vërtetë, të cilin e ngriti Perëndia e jo njeriu”(Hebrenjve 8:2); dhe në vend të një prifti mëkatar që mund të gabojë, ne kemi Jezusin, Kryepriftin tonë, duke ndërmjetësuar për ne ditë e natë. Duke mbajtur parasysh gjithë këtë, reflektoni fjalët e Palit: “Si do të shpëtojmë ne, në qoftë se e lëmë pas dore një shpëtim kaq të madh. . . ”? (Hebrenjve 2:3).

`Mendoni pak: Jezusi jetoi një jetë pa mëkat për ne, vdiq për ne, dhe tani është në Qiell duke shërbyer në shenjtëroren për ne. E gjithë kjo u krye për na shpëtuar nga rezultati i tmershëm dhe përfundimtar i mëkatit. Planifikoni në ditët më të afërta të flisni me dikë rreth këtij lajmi të mrekullueshëm, pra me dikë që ju mendoni se ka nevojë ta dëgjojë këtë lajm. Përdorni studimin e sotshëm për t’u përgatitur para bisedës se çfarë do të thoni.`