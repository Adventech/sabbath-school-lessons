---
title:  'Shërbesa Qiellore (Hebrenjve 9:24)'
date:  10/06/2021
---

Studioni Hebrenjve 9:24, veçanërisht në kontekstin ku është shkruar, pra e shpjegimit të shërbesës së Krishtit në Qiell për ne pas vdekjes së Tij sakrifikuese në vendin tonë. Edhe pse mund të flasim shumë për këtë, duam të përqëndrohemi tek një pikë, frazën në fund të vargut, që thotë se “Krishti ka dalë tani përpara Perëndisë për ne”.

Mendoni se çfarë do të thotë kjo. Ne, njerëzimi mëkatar, të cilët do të konsumoheshim nga lavdia e Zotit të shenjtë, po përballemi me të sot; ne, pavarësisht sesa të këqinj kemi qenë ose sa qëllimisht kemi shkelur ligjin e shenjtë të Zotit; ne kemi një Person, i cili del përpara Perëndisë për ne. Ne kemi një Përfaqësues, duke qëndruar përpara Atit për ne. Mendoni se sa i dashur, falës dhe pranues ishte Krishti gjatë jetës së Tij tokësore. I njëjti Krisht është Ndërmjetësuesi ynë në Qiell!!!

Kjo është tjetër pjesë e lajmit të mirë. Jezusi jo vetëm që pagoi penalitetin për mëkatet tona, duke i marrë ato mbi Vete në Kryq (1 Pjetrit 2:24), por tani gjithashtu qëndron përpara Perëndisë si një Ndërmjetësues midis Qiellit dhe Tokës, midis njerëzimit dhe Hyjnisë.

Kjo ka shumë sens. Jezusi si Perëndi dhe Njeri në të njëjtën kohë (një Njeri i përkryer pa mëkat) është i vetmi, i cili mund të bashkonte si një urë humnerën e shkaktuar nga mëkati midis njerëzimit dhe Perëndisë. Pika thelbësore nga shumë pika të tjera që duhet të kujtojmë është që tani kemi një Njeri, një Qenie njerëzore, i cili mund të kuptojë sprovat, dhimbjet dhe tundimet tona (Hebrenjve 4:14, 15), duke na përfaqësuar ne përpara Atit Qiellor.

`“Në fakt një është Perëndia, dhe një i vetëm është Ndërmjetësuesi midis Perëndisë dhe njerëzve: Krishti Jezus Njeri,  i cili e dha Veten si çmim për të gjithë, për dëshmim në kohën e caktuar” (1 Timoteut 2:5, 6). Cilat janë dy rolet e Jezusit sipas këtij teksti? Dhe si ishin paraqitur këto role në shërbesën e shenjtërores tokësore?`

Lajmi i mrekullueshëm i besëlidhjes së re është që tani, falë Jezusit, mëkatarët pendues kanë Dikë, që i përfaqëson përpara Atit në Qiell; Dikë, i cili fitoi për ata drejtësinë e përsosur, të cilën kurrë nuk do ta kishim fituar vetë, të vetmen drejtësi, që mund të qëndrojë përpara pranisë së Zotit. Jezusi, me drejtësinë e Tij të përsosur, të krijuar në jetën e Tij me anë të vuajtjes (Hebrenjve 2:10), po qëndron përpara Perëndisë duke kërkuar për ne faljen e mëkateve dhe fuqinë mbi mëkat, sepse pa ato nuk kemi shpresë as tani, as në ditën e gjykimit.

`Lutuni dhe meditoni mbi idenë rreth Krishtit, si Qenie njerëzore, i cili ka përjetuar tundime dhe tani po qëndron përpara Perëndisë në Qiell. Çfarë shpresë dhe inkurajim na jep ky mendim?`