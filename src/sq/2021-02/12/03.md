---
title:  Besëlidhja dhe Sakrifica
date:  14/06/2021
---

**“Duke ditur se jo me anë gjërash që prishen, si argjendi ose ari, jeni shpenguar nga mënyra e kotë e të jetuarit të trashëguar nga etërit,  por nga gjaku i çmuar i Krishtit, si të Qengjit të patëmetë dhe të panjollë” (1 Pjetrit 1:18, 19).**

`Çfarë ka ndërmend Pjetri, duke thënë që jemi të shpenguar?`

Kur Pjetri flet rreth vdekjes pajtuese të Krishtit në kryq, “shpengimi” ose ideja e çmimit, të cilit ai i referohet na kujton praktikën e lashtë kur një skllav bëhej i lirë pasi një çmim paguhej për të (shpeshherë nga një i afërm). Në kontrast, Krishti na shpengoi nga skllavëria e mëkatit dhe fryti i tij përfundimtar, i cili është vdekja, por Ai pagoi me “gjakun e Tij të çmuar”, me vdekjen e Tij zëvëndësuese dhe vullnetare për ne në Kalvar. Sërish, ky është themeli i të gjitha besëlidhjeve: pa të, besëlidhja bëhet e kotë dhe e pakuptimtë, sepse pa të Zoti nuk mund të përmbushte në mënyrë të drejtë anën e Tij të marrëveshjes, duke dhuruar jetën e përjetshme për të gjithë që besojnë.

`Lexoni: Romakëve 6:23; 1 Gjoni 5:11, 13. Çfarë mesazhi kanë të përbashkët?`

Ne kemi këtë premtim të jetës së përjetshme, sepse vetëm Jezusi mund ta riparonte ndarjen, e cila bëri që ta humbasim atë. Si e bëri këtë? Mëqenëse drejtësia dhe vlera e pafund e Krijuesit ishte e vetmja që mund të paguante borxhin tonë për shkak të ligjit të shkelur – ja, sa e gjerë ishte humnera e shkaktuar nga mëkati. Fund së fundi, çfarë do të thoshte kjo rreth seriozitetit të Ligjit të përjetshëm të moralit të Perëndisë nëse një krijesë e kufizuar dhe e përkohshme mund ta paguante vetë penalitetin e shkeljes? Vetëm dikush që është i barabartë me Perëndinë, në të cilin ekzistonte jeta origjinale, e pahuazuar, e përjetshme, mund të paguante shpengimin për të na çliruar nga borxhi para ligjit të shenjtë. Kjo është e vetmja mënyrë sesi përmbushen tërë premtimet e besëlidhjes. Edhe sot, kjo është e vetmja mënyrë sesi mund të fitojmë jetën e përjetshme. Vetëm duke besuar tek Jezusi dhe Sakrifica e Tij, vetëm duke pranuar me besim Jezusin si Shpëtimtarin tonë.

`Imagjinoni që fëmija i filanit në një muze arti hedh bojë tek piktura e Rembrandtit, duke e dëmtuar plotësisht. Kjo pikturë vlen miliona euro; prindërit e tij, madje edhe nëse shesin gjithçka që zotërojnë, nuk do të paguanin as çerekun e borxhit. Në çfarë sensi kjo alegori ju ndihmon për të kuptuar sesa serioze dhe e gjerë ishte ndarja e shkaktuar nga mëkati dhe sesa të pashpresë jemi për ta rregulluar atë vetë, dhe pse vetëm Zoti Vetë mund të paguante borxhin tonë?`