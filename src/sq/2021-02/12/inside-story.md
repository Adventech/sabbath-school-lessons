---
title:  Histori misioni
date:  18/06/2021
---

#### Fuqia e Një Fare

Florencio Vazkez, 61 vjeç

Florencio, 4 vjeçar, punonte shumë në fermën e Gjyshës, në Meksikë. Ai mbillte dhe kujdesej për bimët e orizit, avokados, kakaos dhe trëndafilave, me ndihmën e dy kushërinjve të rritur dhe një fqinji 7-vjeçar, Antonios.

Florencio vuri re se Antonio nuk punonte të shtunave. Antonio gjithashtu nuk shkonte ta merrte pagesën të shtunave mbasdite. Ai shkonte vetëm pasi kishte perënduar dielli.

Florencio e pyeti pse.

“Kam lexuar Biblën,” u përgjigj Antonio. “Perëndia thotë që nuk duhet të punojmë të Shtunë sepse është dita e Tij e shenjtë.”

Florencio e besoi atë që i tha Antonio sepse ai nuk ishte si djemtë e tjerë. Ai ishte i sjellshëm, i dashur dhe lexonte Biblën. Ai ishte shoku i tij më i mirë.

Disa ditë më vonë, kur po çlodheshin pak nga puna, Antonio e ftoi Florencion të shkonte në kishë me të.

“Do të vish në kishë me mua?” pyeti ai, ndërsa ata pinin pozol, një pije blu, të ëmbël. “Kemi një program të veçantë për fëmijë. Mund të lexojmë Biblën bashkë. Do zesh shokë të rinj.”

“Po, dua të vij,” tha Florencio.

Por ai nuk shkoi. Gjyshja i përkiste një besimi tjetër Kristian dhe ajo nuk i pëlqente Adventistët. Ajo mendonte se ata ishin dembelë sepse nuk punonin të shtunave.

Por Antonio nuk hoqi dorë. Ai e ftoi Florencion sërish, pas disa ditësh.

“Eja në kishë me mua,” tha ai.

Florencio donte të shkonte por gjyshja nuk e lejoi.

Antonio vazhdoi ta ftonte Florencion dhe, pas një muaji, Florencio gjeti një mundësi. Një të shtunë, Gjyshja doli herët nga shtëpia, për të shitur avokado dhe trëndafila. Ai shkoi në kishë me Antonion – dhe i pëlqeu. Njerëzit ishin miqësorë. Atij i pëlqeu shumë programi i Shkollës së Sabatit për fëmijë.

Kur u kthye në shtëpi, Gjyshja po e priste.

“Ku ishte?” pyeti ajo.

Shkova me Antonion te Kisha Adventiste,” u përgjigj djali i vogël.

Gjyshja u inatos së tepërmi.

“Nuk më pëlqen ajo kishë. Mos shko aty,” tha ajo. “Do të të ble birrë nëse nuk shkon aty.”

Por Florencio vazhdoi të shkonte me shokun e tij, të shtunave. Ai dilte nga shtëpia pasi Gjyshja kishte shkuar të shiste prodhimet dhe kthehej para se ajo të vinte.

Kaluan dy vjet dhe familja e Antonios lëvizi në një qytet tjetër.

Pa shokun e tij, Florencio ndaloi së shkuari në kishë dhe filloi të kishte disa zakone jo të shëndetshme. Në moshën 9 vjeçare, ai pinte shumë birrë, me miratimin e gjyshes. Pastaj filloi të përdorte marijuanë dhe kokainë.

Por fara, që Antonio kishte mbjellë, gjatë kohës që punoi në fermën e Gjyshes, nuk kishte vdekur.

Pasi vuajti me veset për shumë vite, Florencio kërkoi ndihmën e Perëndisë. “Të lutem, më shëro,” u lut ai.

Ai e bëri këtë lutje për një vit dhe, papritur, ai nuk pati më dëshirë për të pirë dhe për të përdorur drogë. Ai ishte çliruar, në moshën 45 vjeçare, dhe u gëzua sepse e dinte se Perëndia iu përgjigj lutjeve të tij. Ai ia dha zemrën Jezusit dhe iu bashkua Kishës Adventiste të Ditës së Shtatë.

Florencio tha se u bë Adventist sepse kujtonte atë që Antonio i kishte thënë kur ishte katër vjeç: që Kisha Adventiste ndjek Biblën dhe mban të gjitha ligjet e Perëndisë, përfshirë edhe Sabatin.

Sot Florencio është 61 vjeç dhe i pëlqen shumë të tregojë se si Perëndia e shpëtoi nga jeta e alkoolit dhe drogës. Rreth 20 njerëz ia kanë dhënë zemrën Jezusit pasi kanë dëgjuar dëshminë e tij dhe kanë studiuar Biblën me të.

“Ne kemi një Perëndi të fuqishëm,” tha Florencio. “Nuk mund ta shpjegoj fuqinë e Tij por ajo ndryshoi jetën time.”

Faleminderit për Ofertat tuaja të Sabatit të 13të në tremujorin e parë të vitit 2018, të cilat ndihmuan në zgjerimin e Spitalit Juglindor; një spital Adventist në Vilahermoza, Meksikë, në qytetin e Florencios.

Fakte të Shpejta

-	Sporti më i pëlqyer në Meksikë është futbolli. Kupa e Botës u mbajt në Meksikë në vitet 1970 dhe 1986.

-	Më shumë se gjysma e popullsisë së Meksikës jeton në qendër të vendit. Zona shumë të mëdha në veri dhe në jugun tropikal kanë popullsi shumë të vogël. Pothuajse 80% e Meksikanëve tani jetojnë në zonat urbane pasi njerëzit nga zonat e varfëra rurale kanë shkuar në qytetet e mëdha. Kryeqyteti Meksiko është një nga qytetet me dendësinë më të lartë në botë.