---
title:  Reflektimet e Kalvarit
date:  13/06/2021
---

Mënyra sesi njerëzit shpëtoheshin në Dhiatën e Vjetër nën besëlidhjen e Moisiut nuk është ndryshe nga ajo e Dhiatës së Re nën besëlidhjen e re. Në të dyja dhiatat, në të dyja besëlidhjet shpëtimi vjen vetëm me anë të besimit. Në qoftë se kishte një rrugë tjetër, p.sh., me anë të veprave të mira, shpëtimi do të ishte diçka që Perëndia do të detyrohej për të na e dhënë. Vetëm ata që nuk e kuptojnë seriozitetin e mëkatit mund të besojnë që shpëtimin tonë Zoti e kishte për detyrë. Përkundrazi, ekzistonte vetëm një obligim – ajo çfarë detyroheshim ne para ligjit të shkelur. Ne, patjetër, nuk mund ta plotësonim atë detyrim. Fatmirësisht Jezusi e plotësoi atë për ne.

“Kur njerëzit të mund ta kuptojnë në mënyrë më të plotë magnitudën e sakrificës së madhe që bëri Madhëria Qiellore, duke vdekur në vend të njeriut, atëherë plani i shpëtimit do të përlëvdohet dhe reflektimet e Kalvarit do të zgjojnë emocione të buta, të shenjta dhe të gjalla në zemrat e Krishtera. Atëherë zemrat dhe buzët e tyre do mbushen me lavdërim ndaj Zotit dhe Qengjit. Krenaria dhe vetëbesimi nuk mund të lulëzojnë në zemrat, që ruajnë kujtime të freskëta të pamjeve të Kalvarit. . . . Tërë pasuritë e botës nuk mjaftojnë për të shpenguar qoftë një shpirt të humbur. Kush mund të masë dashurinë e Krishtit për botën e humbur, ndërsa Ai ishte gozhduar tek kryqi dhe, duke vuajtur për mëkatet e njerëzve fajtorë? Kjo dashuri është e pamasë, e pafund.

“Krishti ka treguar që dashuria e Tij ishte më e fortë se vdekja. Ai po përmbushte shpëtimin e njeriut; dhe megjithëse Ai kishte konfliktin më të frikshëm me fuqitë e errësirës, mes gjithë kësaj, dashuria e Tij u bë gjithnjë dhe më e fortë. Ai duroi fshehjen e fytyrës së Atit të Tij, derisa u detyrua të klithë në hidhërimin e shpirtit të Tij: ‘Perëndia im, Perëndia im, pse më ke braktisur’? Dora e Tij na solli shpëtimin. Çmimi ishte paguar plotësisht për shpengimin e njeriut, kur, në luftën e fundit të shpirtit, u shqiptuan fjalët e bekuara që dukej se kumbonin përmes krijimit: ‘U krye’!

“Skenat e Kalvarit nxisin emocione më të thella. Është e arsyeshme që të shfaqni entuziazëm për këtë temë. Mendimet dhe imagjinata jonë kurrë nuk mund të arrijnë të kuptojë plotësisht faktin që Krishti, kaq i shkëlqyeshëm, kaq i pafajshëm, duhet të vuante një vdekje kaq të dhimbshme, duke mbajtur peshën e mëkateve të botës. Ne nuk mund të përfytyrojmë gjatësinë, gjerësinë, lartësinë dhe thellësinë e një dashurie kaq të mahnitshme. Reflektimet e thellësive të pashoqe të dashurisë së Shpëtimtarit duhet të pushtojnë mendjet tona, të prekin dhe të shkrijnë shpirtin, të rafinojnë dhe të lartësojnë afeksionet dhe të transformojnë plotësisht të gjithë karakterin”—Ellen G. White, Testimonies for the Church, vëll. 2, fq. 212, 213.

`Lexoni me lutje citatin e sipërm. Duke mbajtur mend këto fjalë, lexoni Galatasve 6:14 dhe pyesni veten, në çfarë mënyre mund të lavdëroj dhe nderoj Kryqin e Krishtit?`