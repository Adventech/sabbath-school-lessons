---
title:  'Besimi i Abrahamit: Pjesa 2'
date:  16/06/2021
---

Duke parë sërish tekstin e Zanafillës 15:6, mund të shohim disa përkthime të fjalës hebreje “llogariti” (chashab) si “atribuoi”, “trajtoi” ose “e konsideroi”.

I njëjti term përdoret edhe në librat e tjerë të Moisiut, në rastet kur një person ose një gjë është “konsideruar” ose “parë” si diçka që në fakt ai personi ose gjëja nuk është. Për shembull, tek Zanafilla 31:15, Rakeli dhe Lea pohojnë se ati i tyre i “trajton” (“shikon” ose “konsideron”) si të huaj edhe pse janë bijtë e tij. E dhjeta e Levitëve “u llogarit” (“u konsiderua”, “u trajtua”) sikur të ishte gruri, edhe pse është e qartë që nuk ishte gruri (Numrat 18:27, 30).

`Si është shprehur ideja e “llogaritjes” në kontekstin e flijimit? (Levitiku 7:18, Levitiku 17:1–4).`

Këtu sërish është përdorur fjala hebreje chashab. Pra, në qoftë se një flijim i caktuar (“flijimi i paqes”) nuk ishte konsumuar deri në ditën e tretë, vlera e tij ishte e humbur dhe ai nuk do të “llogaritet” ose “konsiderohet” (Levitiku 7:18) për të mirën e njeriut që e ofroi. Levitiku 7:18 flet rreth situatës, në të cilin flijimi “llogaritet” për të mirën e mëkatarit (krah.me Levitiku 17:1–4), i cili atëherë qëndron para Zotit si i drejtë. Falë flijimit me besim, Zoti e konsideron mëkatarin si të drejtë, edhe pse në fakt ai nuk është i tillë.

`Merrni kohë për të reflektuar mbi të vërtetën e mrekullueshme që ne, pavarësisht nga fajet dhe dobësitë tona, mund të jemi trajtuar ose konsideruar si të drejtë në sytë e Zotit, sepse Ai për shkak të besimit tonë na ka llogaritur drejtësinë e Krishtit. Shkruajeni këtë të vërtetë me fjalët tuaja se si e kuptoni këtë.`

E vërteta e madhe që mund të jemi shpallur të drejtë jo për shkak të ndonjë veprimi nga ana jonë, por vetëm për shkak të besimit tonë në atë çfarë Krishti ka bërë për ne, është esenca e frazës “drejtësia me anë të besimit”.  Megjithatë, nuk është besimi ynë që na bën të drejtë; përkundrazi, besimi është si një mjet me anë të të cilit mund të marrim drejtësinë si dhuratë nga Zoti. Ky është thelbi i bukurisë, misterit dhe lavdisë së Krishtërimit. Gjithçka që ne besojmë si të Krishterë, si ndjekësit e Krishtit, është rrënjosur në këtë koncept të mrekullueshëm. Me anë të besimit ne na është llogaritur drejtësia e Krishtit. Kur Zoti na shikon ne, Ai shikon Krishtin, i cili jeton nëpërmjet nesh. Çdo gjë tjetër si bindja, shenjtërimi, zhvillimi i karakterit dhe dashuria buron nga kjo e vërtetë thelbësore.

`Si do t’i përgjigjeshit dikujt, i cili përpiqet të jetojë një jetë të Krishterë, por pohon se nuk ndihet i drejtë?`