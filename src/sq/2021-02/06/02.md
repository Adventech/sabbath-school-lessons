---
title:  “Mbi tërë popujt . . .”
date:  02/05/2021
---

**“Me qenë se ti je një popull që je shenjtëruar tek Zoti, Perëndia yt; Zoti, Perëndia yt, të ka zgjedhur për të qenë thesari i Tij i veçantë midis tërë popujve, që ndodhen mbi faqen e dheut” (Ligji i Përtërirë 7:6).**

Pa diskutim: Zoti e kishte zgjedhur popullin hebre me qëllim të veçantë – për të përfaqësuar Atë mbi tokë. Kjo tregohet në vargun e sipërm me fjalën segullah, që mund të përkthehet si “një pronë e çmuar” ose “thesar i veçantë”. Mbani mend që kjo zgjedhje ishte plotësisht iniciativa e Zotit, shprehja e hirit të Tij. Populli hebre vetë nuk kishte asgjë të veçantë për ta merituar këtë hir. Në asnjë mënyrë, sepse prandaj është hiri hir se vjen i pamerituar.

`Lexoni Ezekieli 16:8. Si na ndihmon kjo për të shpjeguar pse Zoti zgjodhi pikërisht Izraelin?`

“Përse u zgjodh Izraeli nga Zoti? Kjo ishte e pashpjegueshme. Izraeli ishte një grup i vogël njerëzish pa prestigj, as një kulturë të shquar. Ky lartësim vinte plotësisht nga Zoti. . . . Arsyeja përfundimtare e kësaj zgjedhjeje është bazuar në misterin e dashurisë hyjnore. Megjithatë, fakti është që Zoti vërtet e donte Izraelin dhe e zgjodhi atë, prandaj nderonte premtimet që u kishte dhënë etërve të tyre. . . . Izraeli u zgjodh për shkak të dashurisë së Zotit për të. Ai u çlirua nga skllavëria në Egjipt me një shfaqje spektakolare të fuqisë së Zotit. Duke reflektuar mbi këto fakte të mëdha do të bënte Izraelin të kuptonin se ata vërtet ishin një komb i shenjtë dhe i çmuar për Zotin. Prandaj çdo prirje për të hedhur poshtë statusin e tyre fisnik ishte e dënueshme në ekstrem.”

Sipas planit hyjnor, Izraelitët kishin për të qenë një racë priftërore dhe mbretërore. Në një botë të ligë, ata kishin për të qenë mbretër moralë dhe shpirtërorë në atë sens që do të ishin fitimtarë në mundjen e mëkatit. Si priftërinjtë ata do t’i afroheshin Zotit në lutje, lavdërime dhe flijime. Si ndërmjetësuesit midis Zotit dhe kombeve pagane ata do të shërbenin si udhëzues, predikues dhe profetë, duke qenë shembull i një jetë të shenjtë – si eksponentë të gjallë të një feje të vërtetë.

`Vini re frazën në vargun e sotshëm, ku Zoti thotë se ata kishin për të qenë “mbi tërë popujt . . . mbi faqen e dheut”. Duke konsideruar gjithçka që na mëson Fjala rreth  virtytit e përulësisë dhe rrezikun e krenarisë, si mendoni çfarë do të thotë ky varg? Në çfarë mënyre ata duhet të ishin “mbi” njerëzit e tjerë? A aplikohet kjo ide edhe për ne, të Krishterët në kishë? Nëse po, si?`