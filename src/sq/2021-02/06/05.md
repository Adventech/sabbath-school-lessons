---
title:  Mbetja
date:  05/05/2021
---

**Pavarësisht nga cikli i përsëritur i largimit të Izraelit nga Zoti, gjykimit hyjnor dhe pendimit të tyre, çfarë shpresë mund të gjejmë në këto tekste?**

`Isaia 4:3`

`Mikea 4:6, 7`

`Efesianëve 3:12, 13`

Edhe pse plani i Zotit për Izraelin e lashtë u prish nga mosbindja e tyre, ai nuk dështoi plotësisht. Midis barërave të këqija u rritën edhe disa lule. Shumë profetë të Dhiatës së Vjetër flasin rreth mbetjes besnike, të cilën Zoti do të mblidhte për Vete si një buqetë të bukur.

Qëllimi i Zotit për të krijuar dhe ruajtur një mbetje besnike ishte i njëjtë me atëqë Ai kishte patur për tërë popullin Izraelit – për t’i përdorur ata si instrumente për të shpallur “lavdinë Time ndër kombet” (Isaia 66:19). Kjo do të thotë se të tjerët do të bashkoheshin me besnikët “për të adhuruar Mbretin, Zotin e ushtrive” (Zakaria 14:16). Kështu, pavarësisht sesa keq u bë situata, Zoti gjithmonë kishte disa njerëz besnikë, të cilët, pavarësisht nga tradhëtia brenda komunitetit të njerëzve të zgjedhur, jetonin besnikë ndaj thirrjes dhe statusit të tyre të lartë të caktuar nga Zoti (2Pjetrit 1:10). Me pak fjalë, pavarësisht nga dështimet e kombit në tërësi, gjithmonë ekzistonin njerëz, që bënin çmos për të mbajtur anën e tyre të besëlidhjes (shih, p.sh. 1Mbretërve 19:14–18). Edhe pse ata vuajtën porsi tërë populli (p.sh. mërgim), ata fituan premtimin përfundimtar të besëlidhjes, pra jetën e përjetshme.

`Lexoni Gjoni 10:27, 28. Çfarë po thotë këtu Jezusi? Aplikoni fjalët e Tij dhe premtimet në këto fjalë tek situata e largimit të Izraelit të lashtë nga Zoti. Si na ndihmojnë këto fjalë të shpjegojmë më mirë ekzistencën e mbetjes besnike?`

Disa vite më përpara, një grua e re hoqi dorë nga besimi i Krishterë kryesisht për shkak të dekurajimit të shkaktuar nga mëkati, mosbesnikëria dhe hipokrizia që pa në kishën lokale. “Ata njerëz nuk ishin të Krishterë të vërtetë”, thoshte ajo, duke justifikuar dorëheqjen e saj nga Krishtërimi. Pse justifikimi i saj nuk vlen? Bazoni përgjigjen tuaj mbi parimet e studimit të sotshëm.