---
title:  Histori misioni
date:  07/05/2021
---

#### Pickimi i Akrepit Helmues

Karlos Rejes, 39 vjeç, dhe Luz Murilo, 34 vjeç

Ishte rreth orës 7 e mbrëmjes dhe Pastor Karlos dhe bashkëshortja e tij, Luz, po përgatiteshin të flinin.  Disa mund të mendojnë se është shumë herët të flesh që në shtatë. Por Pastor Karlos dhe bashkëshortja e tij jetonin në malet e largëta në Kolumbi, dhe punonin si misionarë me fiset autoktone Embera. Aty, të gjithë flinin herët.

Papritur, qetësia e natës u prish nga disa të goditura shumë të forta në derën e shtëpisë.

“Pastor! Pastor!” thërriste një grua. “Dil shpejt! Dil shpejt!”

Luz e hapi derën dhe pa Kandidën, një anëtare të kishës së tyre.

“Akrepi pickoi një bebe!” tha Kandida, shumë e frikësuar.

Pastor Karlos dhe Luz u veshën shpejt. Pastori mori një dritë dore dhe Luz, infermiere, shkoi në kuzhinë dhe mori hudhër të freskët, një vazo me ujë të pastër dhe një pikatore.

Ata u drejtuan për te shtëpia e bebit. Ishte natë e errët dhe ata ecnin me kujdes. Në bar mund të kishte gjarpërinj dhe akrepë.

Kur arritën gjetën aty vetëm mamanë dhe bebin. Babai kishte shkuar të kërkonte një magjistar.

Mamaja po e mbante bebin në dorë. Ai po kthehej në ngjyrë blu dhe dridhej shumë fort.

“E vura në krevat dhe nuk e pashë akrepin,” tha Mamaja, mes lotësh. “Ai qau shumë fort dhe kur e mora në krahë e pashë akrepin.”

Ajo tregoi akrepin e madh, të vrarë, në dysheme. E kishte vrarë me një çizme.

Luz e mori bebin dhe filloi të kërkonte vendin e pickimit. Ajo kuptoi se bebi po vdiste.

“Le të lutemi,” tha ajo.

Mamaja, me bebin, tani tërësisht blu, në krahë, u gjunjëzua. Pastor Karlos, Luz dhe Kandida u gjunjëzuan gjithashtu dhe dhanë duart.

“Perëndi,” Ti je i fuqishëm dhe Ti je i vetmi që mund ta shërojë këtë bebe,” u lut Pastor Karlos.

Luz pastroi vendin e pickimit dhe vuri aty hudhër të shtypur. Pastaj përzjeu hudhrën dhe ujë dhe hodhi disa pika në gojën e bebit. Mbas kësaj, Pastori u lut sërish. Ai dhe Luz e pastruan përsëri plagën, e mbuluan me hudhër dhe u lutën sërish; e bënë këtë gjatë një ore.

Gradualisht, bebi ndaloi së dredhuri. Lëkura e tij filloi të kthehej në ngjyrë rozë të shëndetshme.

“Mund ta ushqesh tani,” tha Luz dhe ia dha bebin Mamasë.

Mamaja e përqafoi fort bebin dhe ai filloi të pinte qumësht. Ata nuk kishin më nevojë për magjistar. Perëndia në qiell ishte më i fuqishëm se magjistari.

Pastor Karlos u lut edhe një herë, një lutje falenderimi.

“Faleminderit Perëndi, që ju përgjigje lutjeve tona për këtë fëmijë,” tha ai. “Të lutemi ta përdorësh këtë mrekulli për të prekur zemrat e kësaj familjeje, që ata ta kuptojnë se Ti je Zoti i vërtetë.”

Një pjesë e ofërtave të Sabatit të 13të të këtij tremujori do ndihmojë në hapjen e qendrës së influencës “Jetë më e Mirë”, te Universiteti Adventist në Kolumbi, ku studentët do përgatiten të jenë misionarë ashtu si Karlos. Vetë Karlos u diplomua te ai universitet. Faleminderit që planifikoni një ofertë bujare.

Fakte nga Misioni

-	Në vitin 1894, Frank Kelley, amerikan, shkoi në Bogota si misionar. Ai i paguante vetë shpenzimet e tij, duke dhënë klasa anglishteje dhe duke shitur materiale për fotografi. Ai u kthye në SHBA për disa kohë, u martua dhe shkoi sërish në Kolumbi por shëndeti i gruas së tij kërkoi që ata të ktheheshin sërish në SHBA në vitin 1899. Familja shkoi sërish në Kolumbi në Dhjetor 1920 dhe punuan aty për dy vjet e gjysmë, para se të ktheheshin përfundimisht në SHBA në vitin 1923.

-	Gjatë viteve të para të shekullit të 19të, Adventistët shkuan në ishujt Shën Andre dhe Providencë, të cilët i përkasin Kolumbisë por ndodhen në veri të Panamasë. Në vitin 1901, S. Parker Smith dhe bashkëshortja e tij hapën një shkollë në Shën Andre. Në vitin 1908, Smith shkroi te revista Review and Herald që në Shën Andre kishte një kishë me 19 anëtarë dhe në Providencë kishte një kishë akoma më të madhe. Pjesa më e madhe e punës bëhej nëpërmjet shkollës. Gjatë viteve 1916 dhe 1917 shumë shitës librash shkuan në Kolumbi.

-	Rreth 90% e Kolumbianëve janë Kristianë; pjesa më e madhe Katolikë Romanë (71-79%) dhe Protestantë (17%). Pjesa tjetër e popullsisë është ateiste ose thonë se besojnë në Zoti por nuk ndjekin asnjë besim. Më shumë se 35% e atyrë që thonë se kanë një besim nuk e praktikojnë atë.