---
title:  Izraeli dhe besëlidhja
date:  04/05/2021
---

**“Por ata nuk e dëgjuan as ia vunë veshin, por secili eci sipas kryeneçësisë së zemrës së keqe të tij; prandaj Unë do të bëj që të goditen nga të gjitha gjërat e përmendura në këtë besëlidhje, për të cilat kisha urdhëruar t’i respektonin, por që ata nuk i respektuan” (Jeremia 11:8).**

Vini re, në tekstin e sipërm, Zoti thotë se do të sjellë mbi hebrenjtë “të gjitha gjërat e përmendura në këtë besëlidhje”. Megjithatë, Ai po flet këtu për diçka të keqe!   Edhe pse ne kemi prirje për ta parë besëlidhjen si një ofertë të mirë, ajo ka edhe anën tjetër të medaljes. Këtë parim e shohim tek historia e Noeut. Zoti i ofroi Noeut diçka të mrekullueshme – shpëtimin nga përmbytja, megjithatë, Noeu duhet t’i bindej Zotit për të marrë bekimet e hirit të Tij. Përndryshe do të pësonte anën tjetër të besëlidhjes.

`Krahasoni tekstin e sipërm me Zanafilla 6:5. Çfarë paralele ka midis situatës së Izraelit me atë të botës para Përmbytjes? Çfarë thonë këto vargje rreth rëndësisë për të mbajtur nën kontroll mendimet tona?`

Fatkeqësisht, shumicën e kohës Izraeli e braktiste Zotin, duke jetuar sipas traditave pagane dhe pas gjykimit hyjnor u pendua dhe, për ca kohë qëndroi i bindur, vetëm për të përsëritur gjithçka sërish. Vetëm për një kohë të shkurtër gjatë sundimit të Davidit dhe Solomonit, Izraeli e zotëronte tërë tokën e premtuar Abrahamit.

Vini re çfarë thotë profeti Jeremia rreth largimit të Izraelit nga Zoti. “Në rast se një burrë e ndan gruan e tij dhe kjo ikën prej tij dhe bëhet gruaja e një burri tjetër, a do të kthehet vallë ai tek ajo? A nuk do të ishte ai vend shumë i përdhosur? Ti je kurvëruar me shumë dashnorë, por a do të dëshiroje të kthehesh tek unë?" thotë Zoti. . . . Por ashtu si një grua nuk është besnike ndaj burrit të saj, kështu ju keni qenë jobesnikë ndaj meje, o shtëpia e Izraelit", thotë Zoti” (Jeremia 3:1, 20).

Kjo na kujton diçka që kemi përmendur më përpara: besëlidhja që Zoti dëshiron të ketë me ne, nuk është thjesht një marrëveshje juridike midis dy biznesmenëve, të cilët kërkojnë një përfitim për të dyja palët. Marrëdhënia e besëlidhjes është një përkushtim po aq serioz dhe i shenjtë sa martesa. Prandaj Zoti përdor këtu simbolet e tradhëtisë bashkëshortore.

Mesazhi këtu është që rrënja e largimit të Izraelit nga Zoti nuk qëndron në mosbindjen, por në një marrëdhënie të prishur personale me Zotin – pikërisht kjo rezultoi si mosbindje, e cila përfundimisht shkaktoi ndëshkimin që të binte mbi kokat e tyre.

`Përse është aspekti personal dhe ai e marrëdhënies kaq thelbësor për jetën e Krishterë? Pse, në rast se marrëdhënia jonë me Zotin nuk është në rregull, bëhemi më shumë të prirë për të rënë në mëkat dhe mosbindje? Gjithashtu, çfarë do t’i thonit dikujt, i cili ju pyet: “Si mund të zhvilloj një marrëdhënie të thellë dhe të qëndrueshme me Zotin”?`