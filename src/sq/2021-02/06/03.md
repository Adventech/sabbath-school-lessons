---
title:  'Premtimi i tokës (Zanafilla 35:12)'
date:  03/05/2021
---

Premtimi i tokës për popullin e Zotit, Izraelin, iu dha për herë të parë Abrahamit dhe pastaj iu përsërit Isakut dhe Jakobit. Jozefi e përsëriti këtë premtim si fjalët e tij të fundit para vdekjes (Zanafilla 50:24). Megjithatë, Zoti e informoi Abrahamin, që do të kalonin “katër qind vjet” para se fara e tij do të trashëgonte tokën e premtuar (Zanafilla 15:13, 16). Përmbushja e këtij premtimi filloi në ditët e Moisiut dhe Josueut. Moisiu përsëriti urdhërin hyjnor: “ ‘ “Ja, unë e vura vendin para jush; hyni dhe shtireni në dorë…” ’ ” (Ligji i Përtërirë 1:8).

`Lexoni Ligjin e Përtërirë 28:1, 15. Çfarë kuptimi përmbajnë këto fjalë? Pas pak toka do t’i jepet Izraelit si pjesa e besëlidhjes. Një besëlidhje përfshin detyrime. Çfarë detyrime kishte Izraeli para Zotit?`

Pjesa e parë e kapitullit 28 të Ligjit të Përtërirë rreshton bekimet që do të merrte Izraeli, në qoftë se zbatonte vullnetin e Perëndisë. Pjesa tjetër e kapitullit përshkruan mallkimet, që përndryshe do të binin mbi ta. Këto mallkime ishin “kryesisht, edhe pse jo plotësisht, pasojat e natyrshme të ligësisë së mëkatit. . . . ‘ Sepse ai që mbjell për mish të tij, do të korrë nga mishi i tij prishje’ (Galatasve 6:8). Porsi uji, i cili nuk do të ndalojë së rrjedhuri deri sa të arrijë nivelin e tij; porsi një orë që, e lënë vetëm, nuk do të ndalojë deri sa të mbarojë fuqia e saj; porsi një pemë që natyrisht prodhon fruta, po ashtu edhe mëkati ka për të arritur nivelin e tij, ka rrugën e tij dhe frutin e pjekurisë, që rezulton në vdekje (Romakëve 6:21)”.

Pavarësisht nga premtimet e tokës, këto premtime nuk ishin pa kushte. Ato u paraqitën si pjesë e besëlidhjes. Izraeli duhet të plotësonte pjesën e tij të marrëveshjes; përndryshe, premtimet do të anuloheshin. Zoti disa herë ia bëri shumë të qartë që në rastin e mosbindjes, ata do të humbisnin tokën e besëlidhjes. Lexoni Levitiku 26:27–33. Është e vështirë të imagjinojmë sesi Zoti mund ta bënte më të qartë mesazhin e Tij.

`Ne, të Krishterët, po presim tokën e premtuar që do marrim në Tokën e Re pas ardhjes së Krishtit. Parajsa për ne është si toka e premtuar Izraelit. I vetmi ndryshim është që kur ta marrim atë, nuk kemi për ta humbur kurrë (Danieli 7:18). Në të njëjtën kohë, kemi kushte për të hyrë në Parajsë. Si i kuptoni këto kushte, veçanërisht në kontekstin e shpëtimit vetëm me anë të besimit?`