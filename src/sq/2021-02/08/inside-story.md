---
title:  Histori misioni
date:  21/05/2021
---

#### Je gati për të vdekur?

Roxher Peç, 52 vjeç

Kapelani Roxher, viziton çdo pacient, çdo ditë, në Spitalin Juglindor, një spital Adventist me 40 shtretër, në Vilahermoza, Meksikë.

Një ditë, ai ndaloi pranë shtratit të një pacienti të ri, një burrë 80-vjeçar, i quajtur Hoze. Hoze kishte diabet dhe tension të lartë. Ai ishte shumë i dobët.

Kapelani Roxher dinte disa gjëra rreth pacientit. Gjatë njëzet viteve të fundit, Hoze kishte jetuar me djalin e tij Adventist, i cili tani ishte pranë shtratit të spitalit. Mbesa e tij punonte si infermiere në spital. Ai kishte bërë studime Biblike dhe kishte shkuar në takime evangjelistike. Ai e njihte besimin Adventist por kurrë nuk e kishte marrë vendimin t’ia jepte zemrën Jezusit.

Kapelani Roxher foli butësisht por në mënyrë të drejtpërdrejtë.

“Je gati për të vdekur?” pyeti ai. “Ndihesh i falur? Je i sigurtë që do jesh në Parajsë?”

“E di që do vdes por nuk jam gati,” tha Hoze. “Nuk mendoj se mëkatet e mia janë falur.”

Pastaj ai falenderoi djalin dhe mbesën që e sollën tek spitali Adventist. Ai falenderoi Perëndinë për shëndetin e tij fizik dhe shpirtëror.

“Është shumë mirë që i je mirënjohës familjes që kujdeset për ty,” tha Kapelani Roxher. “Nëse i je mirënjohës familjes dhe je i sigurt se Perëndia po kujdeset për ty, pse nuk ke vendosur t’ia japësh zemrën Jezusit?”

Hoze tha se ai i kishte përkitur një besimi tjetër Kristian gjithë jetën e tij. “Unë shkoja te takimet evangjelistike të Adventistëve me mbesën por nuk mendoja se duhet të bëja ndonjë gjë tjetër,” tha ai.

Kapelani Roxher e pa Hozenë në sy.

“Nëse nuk je gati për të vdekur dhe ndien se mëkatet e tua nuk janë falur, duhet të bësh më shumë se sa të shkosh në takime evangjelistike,” tha ai. “Ajo që mungon është t’ja japësh jetën Jezusit.”

Hoze filloi të mendonte. Mbas ca kohe, ai tha, “Ndoshta vërtet duhet ta bëj,”

“Babi di shumë rreth Perëndisë,” tha djali i tij, Hoze Zhunior. “Ai ka bërë shumë studime Biblike dhe ka shkuar në shumë takime evangjelistike. E vetmja gjë që ka mbetur është të vendosë.”

“Ky është momenti për të vendosur,” tha Kapelani Roxher. “Mund të mos kesh mundësi tjetër. Nëse e merr vendimin, do të të pagëzoj unë vetë.”

Atë mbrëmje, Hoze mori vendimin t’ja jepte zemrën Jezusit, nëpërmjet pagëzimit. Kapelani Roxher u lut që Perëndia t’i jepte forcë fizike që ai të pagëzohej.

Të nesërmen, Kapelani Roxher e vizitoi Hozenë, në dhomën e tij. Ai ndihej më mirë dhe ende dëshironte të pagëzohej. Kapelani Roxher plotësoi formularin e pagëzimit dhe pyeti Hozenë nëse do ta mbante premtimin.

“Sigurisht që po,” tha Hoze.

Ai u pagëzua, një javë pasi doli nga spitali. I shtrëngoi dorën Kapelanit dhe tha “E mbajta premtimin.”

Më pas, Hoze shkoi në kishë çdo të Shtunë. Ai vdiq tre vjet më vonë, në moshën 83 vjeçare.

Hoze ishte një nga pacientët e shumtë që Kapelani Roxher ka parë të transformohen nga fuqia e dashurisë së Jezusit. Zakonisht, ai nuk flet me pacientët në të njëjtën mënyrë që foli me Hozenë, por ai e dinte se Hoze kishte shumë njohuri rreth Perëndisë dhe ndjeu se duhet të fliste më drejtpërdrejt me të. Ai ndjek mënyrën e Jezusit për të arritur njerëzit; mënyrë e cila përshkruhet nga Ellen White. Ajo thotë “Vetëm mënyra e punës së Krishtit jep sukses. Shpëtimtari kalonte kohë me njerëzit. Ai tregonte simpati për ta, plotësonte nevojat e tyre dhe fitonte besimin e tyre. Pastaj u thoshte, ‘Më ndiq’”.

Kapelani Roxher shpjegoi se kapelanët në spitale nuk janë të vetmit të rrethuar nga të sëmurë. Bota është e mbushur me njerëz të sëmurë nga mëkati. Fillimisht, gjëja më e mirë është të tregojmë dhemsburi dhe të dëgjojmë, tha ai.

“Pasi pacienti flet dhe e heq barrën që e mundon, është më e lehtë të dëgjojë dhe pranojë këshilla,” tha ai. “Atëherë mund të flasësh rreth Jezusit.”

Një pjesë e Ofertave të Sabatit të 13të, në vitin 2018, ndihmoi në ndërtimin e një pjese të re, në Spitalin Juglindor, në Vilahermoza, Meksikë. Faleminderit për ofertat tuaja, që bëjnë të mundur që shumë pacientë të dëgjojnë rreth dashurisë së Jezusit nga Kapelani Roxher dhe shtatë anëtarët vullnetarë të ekipit të tij.

Shënime nga Misioni

Puna më e herët misionare në Meksikë u bë në vitin 1891, kur një rrobaqepës Amerikan, S. Markisio, shkoi në Meksikë për të shitur versionin Anglisht të librit “Konflikti i Madh”. Dy vjet më vonë, në 1893, një grup misionarësh shkuan në Guadalahara dhe ndihmuan në hapjen e një klinike dhe një shkolle. Më vonë, klinika u kthye në Spitalin e Guadalaharës. Kjo ishte përpjekja e parë Adventiste për punë mjekësorë misionare, jashtë Shteteve të Bashkuara.