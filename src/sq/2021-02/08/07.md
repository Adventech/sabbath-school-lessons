---
title:  Për më tepër studim
date:  21/05/2021
---

Lexoni në librin e Ellen G. White, Biografia e Dashurisë, kapitullin 66 “Polemika,” dhe tek libri Patriarkë dhe Profetë kapitullin “Ligji dhe besëlidhjet”.

Si na ndihmon Mateu 22:34–40 për të kuptuar më mirë (1) vendin dhe kuptimin e ligjit të Zotit në besëlidhjen e Tij dhe (2) konceptin që besëlidhja është sinonim i marrëdhënies me Zotin?

“Pikë së pari zemra e njeriut, me anë të fuqisë dhe hirit të Krishtit, duhet të jetë e mbushur me dashurinë, para se ai mund të fillojë të zbatojë statutet e ligjit të Perëndisë (krah. me Romakëve 8:3, 4). Bindja pa dashuri është po aq e pamundur sa e pavlerë. Por ku sundon dashuria, njeriu automatikisht e harmonizon jetën e tij me vullnetin e Perëndisë, siç është shprehur në urdhërimet e Tij”—The SDA Bible Commentary, vëll. 5, fq. 484.

“Në statutet e ligjit të Tij të shenjtë, Zoti ka dhënë një ligj të përkryer të jetës; dhe Ai ka shpallur se deri në fund të botës ky ligj do të qëndrojë i pandryshuar në asnjë shkronjë, asnjë pikë të vogël, përgjithmonë i vlefshëm për njerëzimin. Krishti erdhi për të lartësuar ligjin në mënyrë që njerëzit ta nderojnë sërish. Ai tregoi që ligji është bazuar në dashurinë e Perëndisë për njeriun, dhe që bindja ndaj statuteve të Tij në fakt është tërë detyra e njeriut. Krishti në jetën e Tij na dha shembullin e bindjes ndaj ligjit të Perëndisë. Në Predikimin e Tij në Mal, Krishti tregoi sesi kërkesat e ligjit janë më të thella sesa veprat e dukshme, por ka të bëjnë me mendimet dhe qëllimet e zemrës”—Ellen G. White, The Acts of the Apostles, fq. 505.

**Pyetje për diskutim**

`1. Përse peri i dashurisë i tërheq njerëzit më fort tek Zoti sesa litari i frikës?`

`2. Përse është urdhëri “Duaje Zotin, Perëndinë tënde me gjithë zemrën tënde, me gjithë shpirtin tënd dhe me gjithë mendjen tënde” (Mateu 22:37), urdhëri i parë dhe më i madh nga të gjithë?`

`3. Simone Weil ka shkruar që “Rregulli është nevojë parimore”.  Si i kuptoni fjalët e saj në kontekstin e mësimit të kësaj jave, veçanërisht në lidhje me idenë e ligjit?`

**Përmbledhje**: Ligji i Perëndisë ishte një pjesë integrale e besëlidhjes. Edhe pse besëlidhja ishte vërtet besëlidhja e hirit, hiri kurrë nuk e shfuqizon nevojën për ligjin. Përkundrazi, ligji është mjeti me anë të cilit hiri mund të shfaqet dhe shprehet në jetën e atyre, që e pranojnë hirin e Perëndisë.

Sot në Shqipëri dielli perëndon në orën 19:58, në Kosovë – në 19:59. Sabat të lumtur!