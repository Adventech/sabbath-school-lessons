---
title:  'Zgjedhja e Izraelit (Ligji i Përtërirë 7:7)'
date:  16/05/2021
---

Tradita hebreje mëson se Zoti bëri besëlidhjen me Izraelin vetëm për shkak se kombet e tjera e refuzuan ofertën e Tij. Edhe pse Bibla nuk na jep prova për këtë, kjo teori e përcjell shumë mirë mesazhin se, pavarësisht nga arsyeja pse Zoti zgjodhi pikërisht Izraelin, kjo nuk ndodhi për shkak se ky komb e meritonte më shumë se të tjerët këtë privilegj dhe nder të madh nga ana e Tij. Zgjedhja e Zotit nuk u bazua fare tek meritat e Izraelit. Ai ishte një komb i vogël, një grup fisesh të skllavëruar, të dobët si nga ana politike po ashtu nga ana ushtarake. Përveç kësaj, nga ana kulturore dhe fetare ata ishin të përzier, jo të veçantë, pa shumë ndikim ndaj të tjerëve. Pra çështja kryesore për të zgjedhur Izraelin u bazua tek misteri i dashurisë dhe hirit të Perëndisë.

**Megjithatë, në të njëjtën kohë, duhet të jemi të kujdesshëm ndërsa reflektojmë mbi zgjedhjen e Izraelit, përndryshe mund të biem në gabime teologjike. Përse e zgjodhi Zoti Izraelin? Për të shpëtuar një komb, ndërsa të tjerët do të ishin të refuzuar dhe të humbur? Apo ata u zgjodhën si mjete për t’i ofruar botës gjithçka që i ka ofruar Zoti? Si na ndihmojnë vargjet vijuese për të gjetur përgjigjet ndaj këtyre pyetjeve?**

`Eksodi 19:6`

`Isaia 56:7`

`Hebrenjve 2:9`

Ne, Adventistët e ditës së shtatë, pëlqejmë ta shohim veten si Izraelin modern – të thirrur nga Zoti jo vetëm për shpëtim, por edhe për të përhapur në botë mesazhin e shpëtimit në kontekstin e mesazheve të tre engjëjve. Me pak fjalë, ne besojmë që kemi një mesazh që nuk ka askush tjetër. Kjo është e njëjta situatë ku ndodhej edhe Izraeli i lashtë. Qëllimi i zgjedhjes së Izraelit nuk ishte për të shndërruar kombin hebre në një klub ekskluziv që do të mbanin për vete premtimin e shpëtimit. Përkundrazi, nëse ne besojmë se Krishti vdiq për mbarë njerëzimin (Hebrenjve 2:9), atëherë shpëtimi që Zoti i ofroi Izraelit iu ofrua tërë botës gjithashtu. Izraeli duhet të shërbente si një mjet për t’i shpallur shpëtimin kombeve të tjerë. Edhe kisha jonë është thirrur për të njëjtin mision.

`Konsideroni rolin tuaj personal në kishën lokale. Çfarë mund të bëni për të përparuar detyrën për të cilën jemi thirrur? Mbani mend, në qoftë se nuk jeni aktiv duke ndihmuar në këtë çështje, atëherë ka shumë mundësi që deri diku po pengoni të tjerët.`