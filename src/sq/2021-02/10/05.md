---
title:  '“Një besëlidhje më e mirë” (Hebrenjve 8:6)'
date:  02/06/2021
---

Dje mësuam që në esencë besëlidhja e vjetër dhe e ajo e re janë njësoj. Themeli i tyre është shpëtimi me anë të besimit në Zot, i cili do të falë mëkatet tona, jo për shkak se e meritojmë, por vetëm për shkak të hirit të Tij. Si rezultat i faljes, ne hyjmë në një marrëdhënie me Të, duke iu dorëzuar plotësisht Atij me besim dhe bindje.

Megjithatë, letra drejtuar Hebrenjve e quan besëlidhjen e re “një besëlidhje më të mirë”. Pse kështu? Pse është një besëlidhje më e mirë se tjetra?

`Ku qëndron pika e dobët dhe “dështimi” i besëlidhjes së vjetër? (Hebrenjve 8:7, 8).`

Problemi i besëlidhjes së vjetër nuk ishte vetë besëlidhja, por dështimi i njerëzve për të kuptuar simbolet e saj me besim (Hebrenjve 4:2). Superioriteti i besëlidhjes së re qëndron në Jezus Krishtin. Ne, ndryshe nga njerëzit e Dhiatës së Vjetër, që mësonin rreth Jezusit vetëm me anë të simboleve e flijimeve, kemi dëshmitë reale rreth jetës, vdekjes dhe shërbesës së Jezusit si Kryeprift në Shenjtëroren Qiellore. Me fjalë të tjera, shpëtimi i ofruar në besëlidhjen e vjetër është i njëjtë si në besëlidhjen e re. Por besëlidhja e re na jep një zbulesë më të plotë rreth Zotit të besëlidhjes dhe dashurisë së Tij që Ai ka për njerëzimin. Ajo është më e mirë për shkak se gjithçka që u mësua me anë të simboleve dhe tipeve në Dhiatën e Vjetër, tani ka gjetur përmbushjen në Jezusin, ndërsa në lashtësi njerëzit mësonin rreth jetës, vdekjes dhe shërbesës së Tij priftërore vetëm me anë të shërbesës simbolike në shenjtëroren tokësore (Hebrenjve 9:8–14).

Tani, në vend të simboleve dhe tipeve, ne kemi Vetë Jezusin jo vetëm si Qengjin, i cili derdhi gjakun e Tij për mëkatin tonë (Hebrenjve 9:12), por edhe si Kryeprift në Qiell, i cili ndërmjetëson për ne (Hebrenjve 7:25). Edhe pse shpëtimi, që Krishti ofroi në Dhiatën e Vjetër dhe tani është i njëjtë, një zbulesë më e plotë e Tij dhe e shpëtimit që mund të gjejmë në Të, e bën besëlidhjen e re më superiore sesa atë të vjetrën.

`Lexoni Hebrenjve 8:5 dhe Hebrenjve 10:1. Çfarë fjale përdor autori për të përshkruar shërbesat e shenjtërores në besëlidhjen e vjetër? Si, përdorimi i kësaj fjale, na ndihmon për të kuptuar superioritetin e besëlidhjes së re?`

`Reflektoni: Pse dijenia rreth jetës, vdekjes dhe shërbesës priftërore të Krishtit për ne, na ndihmon të kuptojmë më mirë Zotin sesa thjesht prej simboleve, ritualeve dhe sakrificave të kafshëve në shenjtëroren tokësore?`