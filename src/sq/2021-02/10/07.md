---
title:  Për më tepër studim
date:  04/06/2021
---

“Duke ndarë me dishepujt e Tij bukën dhe verën, Krishti u përkushtua si Çliruesi i tyre. Ai u besoi atyre besëlidhjen e re, nëpërmjet së cilës të gjithë që e marrin atë, bëhen fëmijët e Perëndisë dhe bashkëtrashëgimtarë me Krishtin. Nëpërmjet kësaj besëlidhjeje, çdo bekim që mund të japë Qielli në këtë jetë dhe në atë që do të vijë, ishte i tyre. Vepra e kësaj besëlidhjeje do të vulosej me gjakun e Krishtit. Dhe, Drejtuesi i këtij riti të shenjtë duhet të mbante para dishepujve sakrificën pafund të bërë për secilin prej tyre individualisht si pjesë e tërësisë së njerëzimit mëkatar”—Ellen G. White, Biografia e Dashurisë, fq. 549.

“Aspekti më shokues i kësaj besëlidhjeje të paqes është pasuria e pashtershme e mëshirës falëse, e shprehur ndaj mëkatarit, në qoftë se ai pendohet dhe kthehet nga mëkati. Fryma e Shenjtë e përshkruan ungjillin si shpëtimin nëpërmjet mëshirës dashamirëse të Zotit tonë. ‘Unë do të jem i mëshirshëm për paudhësitë e tyre”, i shpall Zoti atyre që pendohen, ‘dhe nuk do të kujtoj më mëkatet e tyre dhe keqbërjet e tyre’ (Hebrenjve 8:12). A e hedh poshtë Zoti drejtësinë, duke treguar mëshirë ndaj mëkatarit? Jo; Zoti nuk mund të çnderojë ligjin e Tij, duke toleruar shkeljet pa ndëshkim. Nën besëlidhjen e re, bindja e përsosur është kushti i jetës. Në qoftë se mëkatari pendohet dhe rrëfen mëkatet e tij, atij do t’i falet për shkak të sakrificës së Krishtit për të. Krishti ka plotësuar kërkesat e ligjit për çdo mëkatar pendues dhe besues”—Ellen G. White, God’s Amazing Grace, fq. 138.

**Pyetje për diskutim**

`1. Cili është avantazhi i të paturit të ligjit të shkruar në zemër, në krahasim me ligjin e shkruar vetëm në pllakat e gurit? Çfarë është më e lehtë për të harruar – ligjin e shkruar në gur apo në zemër?`

`2. Që nga rënia e njerëzimit në mëkat, shpëtimi u mundësua vetëm nëpërmjet Jezus Krishtit, edhe nëse zbulesa e kësaj të vërtete nëpër shekuj ka patur nivele të ndryshme të qartësisë. Megjithatë, a nuk funksionojnë të dyja besëlidhjet në të njëjtën mënyrë?`

`3. Lexoni citatin e dytë të Ellen G. White në studimin e sotshëm. Çfarë nënkupton ajo me “bindje të përsosur” si një kusht për marrëdhënien e besëlidhjes? Kush është i Vetmi, i cili ka kryer “bindje të përsosur”? Si i plotëson kjo bindje kërkesat e ligjit nga ne?`

**Përmbledhje**: Besëlidhja e Re është një zbulesë më e mirë dhe më e plotë e planit të shpëtimit. Ne, që marrim pjesë në të, e bëjmë këtë me anë të besimit; besimit, i cili shfaqet nëpërmjet bindjes ndaj ligjit të shkruar në zemrat tona.

Sot në Shqipëri dielli perëndon në orën 20:09, në Kosovë – në 20:10. Sabat të lumtur!