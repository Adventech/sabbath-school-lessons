---
title:  Puna e zemrës
date:  31/05/2021
---

Në kohën kur mbretëria jugore e Judës kishte marrë fund dhe, kur banorët e saj u bënë robër në Babiloni, Zoti shpalli nëpërmjet profetit të Tij Jeremia “Besëlidhjen e Re”. Kjo është hera e parë ku përdoret kjo frazë në Bibël. Megjithatë, kur mbretëria veriore prej dhjetë fisesh kishte për të pësuar shkatërrim (rreth 150 vjet para ditëve të Jeremias), u përmend ideja për një besëlidhje tjetër nga profeti Osea (Osea 2:18–20).

`Lexoni Osea 2:18–20. Vini re paralelen midis fjalëve të Zotit në këtë tekst dhe atë çfarë është thënë tek Jeremia 31:31–34. Çfarë simbolesh të përbashkëta janë përdorur, dhe, sërish, çfarë thotë kjo rreth kuptimit dhe natyrës bazë të besëlidhjes?`

Në çastet kur planet e Zotit për popullin e besëlidhjes së Tij ishin penguar për shkak të rebelimit dhe mosbesimit të tyre, Ai dërgoi profetët për të shpallur që historia e besëlidhjes me ata që janë besnikë nuk ka marrë fund. Pavarësisht sesa jobesnikë mund të ketë qenë populli, pavarësisht nga rebelimi, mosbindja dhe largimi i tyre nga Zoti, Ai ende shpall dëshirën e Tij për të hyrë në marrëdhënie besëlidhjeje me ata, që janë gati për t’u penduar, bindur dhe shpallur premtimet e Tij.

**Lexoni tekstet e mëposhtme. Edhe pse ato nuk përmendin drejtpërdrejt një besëlidhje të re, çfarë elementesh mund të gjejmë në to, që reflektojnë parime, të cilat janë mbrapa besëlidhjes së re?**

`Ezekieli 11:19`

`Ezekieli 18:31`

`Ezekieli 36:26`

Zoti do të na japë “ ‘një zemër për të më njohur mua që jam Zoti’ ” (Jeremia 24:7). Ai do të “ ‘heq nga mishi i tyre zemrën prej guri dhe do t’u jap një zemër prej mishi’ ” (Ezekieli 11:19), dhe do t’i jap “ ‘një zemër të re’ ” dhe “ ‘një frymë të re’ ” (Ezekieli 36:26). Ai gjithashtu thotë: “ ‘Do të vë brenda jush Shpirtin tim’ ” (Ezekieli 36:27). Kjo puna e Zotit është themeli i besëlidhjes së re.

`Në qoftë se dikush erdhi tek ju, duke thënë: “Unë dua një zemër të re. Unë dëshiroj që ligji i Zotit të jetë shkruar në zemrën time, dua një zemër që e njeh Zotin, por nuk di sesi ta marrë një zemër të tillë...” si do t’i përgjigjeshit?`