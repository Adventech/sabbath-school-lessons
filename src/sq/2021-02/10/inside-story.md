---
title:  Histori misioni
date:  04/06/2021
---

#### Lutja Për Një Bashkëshort

Ester Garsia, 35 vjeç

Kur Ester ishte 12 vjeç, ajo filloi të bënte një lutje të veçantë, në dhomën e saj në Vilahermoza, Meksikë.

“Të lutem më gjej një bashkëshort të mirë,” lutej ajo.

Babai i saj pinte shumë dhe grindej vazhdimisht me mamanë e saj. Shpeshherë, ai kërcënonte Esterin dhe Mamanë me thika kuzhine dhe ndonjëherë edhe i hidhte në drejtim të tyre. Fatmirësisht thikat nuk i kishin kapur asnjëherë.

Në fakt, Esteri nuk dinte të lutej por ajo besonte se Perëndia mund ta ndihmonte. Ajo bisedonte më Të ashtu si me një mik.

“Të lutem, më jep një bashkëshort të mirë, një familje të lumtur dhe një bebe,” lutej ajo.

Pasi mbaroi universitetin, Ester njohu Luisin, kur punonte në një farmaci. Ai ishte shefi i saj. Ata filluan të shoqëroheshin dhe Luisi e ftoi në një program Sabati të veçantë, në kishën Adventiste.

Asaj i pëlqeu kisha, që në momentin e parë. Njerëzit aty ishin miqësorë dhe ajo ndjeu një paqe, që nuk e kishte ndier më përpara. Ajo dëgjoi predikuesin që foli rreth Danielit.

Papritur, ajo dëgjoi një zë burri që i foli.

“Ky është vendi yt,” tha zëri. “Ti përket këtu.”

Ester pa Luisin.

“Po flisje me mua?” tha ajo.

“Nuk thashë gjë,” tha ai. “Jam ulur këtu qetësisht.”

Esteri pyeti veten mos po humbiste mendjen.

Kur doli nga kisha, zëri vazhdonte të fliste, në mendjen e saj.

“Ky është vendi yt,” tha sërish. “Ti përket këtu.”

Ester nuk e kuptonte kush fliste. Por ajo ndiente paqe.

Sabatin e ardhshëm, Esteri i tha Luisit se donte të studionte Biblën.

Të nesërmen, motra e Luisit dhe bashkëshorti i saj shkuan në shtëpinë e Esterit, të studionin Biblën bashkë. Ndërsa Esteri mësonte rreth Krijimit dhe 10 Urdhërimeve, brenda saj rritej dëshira për të mësuar akoma më shumë.  Ajo filloi të studionte Biblën vetë.

Një të diel, kur ajo ishte duke studiuar Biblën, i ati erdhi në shtëpi shumë i dehur. Ai e pa çiftin Adventist në dhomën e ndenjes dhe shkoi në kuzhinë. Esteri dëgjoi zhurma të forta, që vinin nga kuzhina dhe, më pas, i ati e thirri. Në kuzhinë, ai ngriti thikën dhe i tha, “Dil nga shtëpia ime bashkë më miqtë e tu,” thirri ai. “Nëse nuk ikni, do të të vras.”

Esteri e pa e habitur. Ai nuk ishte zëri i të atit. Fytyra e tij kishte një shprehje që ajo nuk e kishte parë ndonjëherë. Ai dukej si tjetër njeri. Ajo u mundua të bisedonte me të.

“Të lutem qetësohu,” tha ajo. “Unë nuk përdor drogë dhe nuk pij alkool. Po përpiqem të studioj Biblën që është e mirë për jetën time.”

I Ati refuzoi të dëgjonte.

“Do t’i vras ata të dy dhe pastaj do të të vras ty,” thirri ai.

Esteri u kërkoi miqve të saj të iknin. Pasi u lutën me të, ata u larguan. Esteri hyri në dhomën e saj dhe qau.

“Perëndi, të lutem më ndihmo,” tha ajo. “Nuk dua të jetoj kështu.”

Ajo ndjeu paqe. Doli nga dhoma e saj dhe e pa të atin në dhomën e ndënjes. Kur ai e pa, filloi të qeshte me të madhe. Esteri ndjeu se nuk ishte i ati që po qeshte. Ajo u kthye sërish në dhomë dhe u lut.

“Perëndi, çfarë do nga unë?” tha ajo.

Menjëherë, ajo ndjeu se çfarë duhet të bënte. Në atë moment, ajo vendosi t’ia jepte zemrën Jezusit dhe të pagëzohej.

Sot, tetë vjet më vonë, Esteri shërben si sekretare e kishës dhe drejtuese e të rinjve, te Kisha Adventiste Amatita, në Vilahermoza, Meksikë. Ajo është e martuar me Luisin dhe ata po presin fëmijën e parë. “Iu luta Perëndisë për një bashkëshort të mirë, familje të lumtur dhe një fëmijë,” tha ajo. “Perëndia iu përgjigj lutjeve të mia.”

Faleminderit për ofertat tuaja të Sabatit të 13të në tremujorin e parë të vitit 2018, të cilat ndihmuan për të zgjeruar Spitalin Juglindor, një spital Adventist në qytetin e Esterit.

Fakte të Shpejta

-	Meksikanët e marrin sportin shumë seriozisht.

-	Meksika ka nxjerrë shumë artistë të mëdhenj gjatë historisë, përfshirë fisin Maja dhe grupe të tjera etnike, të cilët krijuan murale, skulptura, dhe bizhuteri. Edhe artistët modernë Meksinë prodhojnë piktura, skulptura dhe fotografi shumë të njohura.

-	Meksika është një nga vendet me pasuri më të mëdha natyrore. Aty gjenden male dhe pyje tropikale, shkretëtira dhe këneta dhe mijëra lloj kafshësh.