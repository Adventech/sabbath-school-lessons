---
title:  Prifti i Besëlidhjes së Re
date:  03/06/2021
---

Letra e Hebrenjve vendos theksin tek Jezusi si Kryeprifti ynë në Shenjtëroren Qiellore. Në fakt, kjo është arsyeja përse pikërisht ky libër shpjegon më qartë Besëlidhjen e Re. Dhe kjo nuk është një rastësi, sepse shërbesa qiellore e Krishtit ka lidhje të pathyeshme me premtimet e Besëlidhjes së Re.

Shërbesat e shenjtërores ishin mjetet me anë të cilave mësonin të vërtetat e Besëlidhjes së Vjetër. Kafshët u therrën, gjaku i tyre përdorej nga priftërinjtë në rituale ndërmjetësuese. Por ato vetvetiu nuk ishin mjete shpëtimi. Jo. Të gjitha ato ishin simbolet e shpëtimit që ne gjejmë vetëm në Jezus Krisht.

`Lexoni Hebrenjve 10:4. Pse vdekja e kafshëve nuk e siguronte dot shpëtimin? Pse vdekja e një kafshe nuk mjaftonte për të ofruar shpëtimin?`

Tërë flijimet dhe ndërmjetësimi i priftërinjve u përmbushën në Krishtin. Jezusi u bë Sakrifica mbi të cilën është bazuar gjaku i Besëlidhjes së Re. Gjaku i Krishtit e vulosi Besëlidhjen e Re, duke e bërë besëlidhjen e Sinait të vjetër dhe të kotë. Tani që ishte kryer sakrifica e vërtetë, një herë për të gjithë (Hebrenjve 9:26), nuk nevojiteshin më flijimet e kafshëve. Shërbesat e shenjtërores tokësore e humbën kuptimin dhe detyrën e tyre që ishte – të tregonin rreth sakrificës së ardhshme të Jezusit.

`Lexoni Mateu 27:51, ku është përshkruar sesi veli i tempullit u ça në dy pjesë, në çastin kur vdiq Jezusi. Si na ndihmon kjo ngjarje të kuptojmë pse mori fund shenjtërorja tokësore?`

Shërbesa e priftërinjve, patjetër, ishte e lidhur me flijimet e kafshëve. Kur morën fund flijimet, mori fund edhe shërbesa e levitëve dhe priftërinjve. Gjithçka ishte përmbushur në Jezus Krishtin, i cili tani shërben me gjakun e Tij në Shenjtëroren Qiellore (shih Hebrenjve 8:1–5). Letra Hebrenjve thekson se Krishti si Kryeprift në Qiell ka hyrë atje duke derdhur gjakun e Tij (Hebrenjve 9:12), për të ndërmjetësuar për ne. Ky është themeli i shpresës dhe i premtimit që kemi në Besëlidhjen e Re.

`Si ndiheni duke kuptuar se madje tani Jezusi është duke ndërmjetësuar në Qiell për ne me gjakun e Tij? Sa siguri ju jep ky fakt në lidhje me shpëtimin?`