---
title:  Besëlidhja e Vjetër dhe e Re
date:  01/06/2021
---

**“ ‘Bijtë e të huajve, që janë bashkuar me Zotin për t’i shërbyer, për të dashur emrin e Zotit dhe për të qenë shërbëtorë të Tij, tërë ata që respektojnë të Shtunën pa e përdhosur dhe që i përmbahen me vendosmëri besëlidhjes Sime, do t’i çoj në malin Tim të shenjtë dhe do t’i mbush me gëzim në shtëpinë Time të lutjes; olokaustet e tyre dhe flijimet e tyre do të pëlqehen mbi altarin Tim, sepse shtëpia Ime do të quhet shtëpi lutjeje për të gjithë popujt’ ” (Isaia 56:6, 7).**

Jeremia thotë se besëlidhja e re do të kryhet me “shtëpinë e Izraelit” (Jeremia 31:33). A do të thotë kjo që vetëm pasardhësit gjenetikë të Abrahamit, hebrenjtë, kanë për të marrë premtimet e besëlidhjes?

Jo! Në fakt, kjo nuk ishte e vërtetë as gjatë kohës së Dhiatës së Vjetër. Patjetër, është e vërtetë që premtimet e besëlidhjes iu dhanë kombit të Izraelit. Megjithatë, kjo nuk ndodhi me qëllim për të përjashtuar njerëzit e tjerë. Përkundrazi, të gjithë – hebrenjtë dhe johebrenjtë – ishin ftuar për të shijuar bekimet e premtimeve të Zotit, por atëherë ata duhet të hynin në besëlidhje. Dhe sot asgjë nuk ka ndryshuar në këtë pikë.

`Lexoni tekstin e Isaias më sipër. Çfarë kushtesh kërkohen prej atyre, që dëshirojnë t’i shërbejnë Zotit? A ka ndonjë ndryshim nga ajo çfarë Zoti i kërkoi popullit atëherë, dhe ajo çfarë Ai na kërkon neve sot? Argumentoni përgjigjen tuaj.`

Edhe pse besëlidhja e re është quajtur “besëlidhje më e mirë” (shih leximin e të mërkurës), në fakt, nuk ka dallime në elementet bazë, që përbëjnë të dyja besëlidhjet – të vjetrën dhe të renë. Është i njëjti Perëndi, i cili ofron shpëtimin në të njëjtën mënyrë, me anë të hirit të Tij (Eksodi 34:6, Romakëve 3:24); është i njëjti Zot, i cili kërkon njerëz, që do të shpallnin me besim premtimet e Tij për faljen e mëkateve (Jeremia 31:34, Hebrenjve 8:12); është i njëjti Zot, i cili dëshiron të shkruajë ligjin e Tij në zemrat e atyre që krijojnë me Të një marrëdhënie besimplote (Jeremia 31:33, Hebrenjve 8:10), pavarësisht nëse janë lindur hebrenj apo jo.

Në Dhiatën e Re lexojmë që shumë judenj, duke  iu përgjigjur ftesës hirplotë të Zotit, e pranuan Krishtin dhe Ungjillin e Tij. Për një farë kohe, ata ishin zemra e kishës, “një mbetje pas zgjedhjes së hirit” (Romakëve 11:5, RSV) në kontrast me bashkatdhetarët, të cilët “u ngurtësuan” (Romakëve 11:7). Në të njëjtën kohë, paganët që e pranuan Ungjillin dhe, për shkak të besimit të tyre u pranuan në Izraelin shpirtëror të përbërë prej besimtarëve të vërtetë pavarësisht nga kombësia e tyre (Romakëve 11:13–24). Pra, johebrenjtë “pa Krishtin, të huaj në qytetërinë e Izraelit dhe të huaj për besëlidhjen e premtimit, pa pasur shpresë dhe, duke qënë pa Perëndi në botë” Efesianëve 2:12) u afruan me anë të gjakut të Krishtit. Dhe Krishti tani ndërmjetëson në Besëlidhjen e Re (Hebrenjve 9:15) për të gjithë besimtarët, pavarësisht nga kombësia ose raca e tyre.