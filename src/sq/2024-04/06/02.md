---
title:  'Përulësia e Shpirtit: Gjon Pagëzori Dëshmon Sërish'
date:   03/11/2024
---

Mësimi 2 përshkroi sesi dëshmia e Gjon Pagëzorit solli dishepujt e parë - Andrean dhe Gjonin, Pjetrin, Filipin dhe Natanaelin. Do prisnim që pasi Pagëzori të kishte dhënë dëshminë e tij, të dilte nga skena. Por ai rishfaqet disa herë në Ungjillin e Gjonit.

`Lexoni Gjoni 3:25-36. Si e krahason Gjon Pagëzori veten me Jezusin?`

Një debat lindi midis dishepujve të Gjon Pagëzorit dhe një Judeu në lidhje me pastrimin, me shumë ngjasa një pyetje në lidhje me efikasitetin e pagëzimit (krahaso me Marku 1:4, 5). Është interesante se, kur dishepujt e tij erdhën tek Gjoni, me siguri për të marrë përgjigje, flasin për Jezusin duke thënë, " 'Ai pagëzon dhe të gjithë shkojnë tek Ai' " (Gjoni 3:26). Nuk është e vështirë të lexosh mes rreshtave: ata janë xhelozë për Jezusin- xhelozë për mësuesin e tyre, dhe xhelozë për veten gjithashtu.

Do ishte tepër e lehtë sikur Gjoni të përfshihej në xhelozi, por nuk përfshihet, sepse e di misionin e tij. Përkundrazi, ai iu kujton dishepujve të tij se asnjëherë nuk ka thënë se është Krishti. Përkundrazi: ai kishte ardhur t'i drejtojë të tjerët tek Ai, të përgatisë rrugën për Të, të dëshmojë në lidhje me Të (Gjoni 1:6-8).

Duke përdorur ilustrimin e dasmës, e quan veten mikun e dhëndrit, ku Jezusi është dhëndri. Nusja është populli i Zotit (krahaso me Hos. 2:16-23, Isa. 62:1-5). Pastaj me fjalët që tregojnë madhështinë e vërtetë të Gjonit, ai thotë, "Ai duhet të rritet dhe unë të zvogëlohem" (Gjoni 3:30).

Gjoni 3:31-36 vazhdon me krahasimin midis Jezusit dhe Gjonit, duke treguar superioritetin e Mesias përkundrejt paraardhësit të Tij. Dëshmia e Gjonit në lidhje me Jezusin thekson sërish idenë e të qenurit dëshmitar. Ata që e marrin këtë dëshmi dhe besojnë tek Jezusi kanë jetë të përjetshme. Ata që nuk e pranojnë Atë qëndrojnë nën zemëratën e Perëndisë. Kjo është ajo që thotë teksti këtu. Zoti e do botën dhe dërgoi Birin e Tij për ta shpëtuar atë (Gjoni 3:16, 17). Por ata që refuzojnë dhuratën që iu ofrohet do të paguajnë vetë pagën e mëkateve të tyre - vdekjen e përjetshme.

`Si mund të mësojmë të jemi të përulur para Zotit dhe njerëzve? Çfarë mund të mësojmë nga shembujt e Gjonit në lidhje me përulësinë e shpirtit?`