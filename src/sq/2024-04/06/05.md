---
title:  Dëshmia e Atit
date:   06/11/2024
---

Ungjilli i Gjonit fillon duke folur për Fjalën (logos) që është me Perëndinë; pra, me Zotin At (Gjoni 1:1). Kur Fjala u bë mish, Fryma dëshmoi për Jezusin, duke qëndruar mbi Të gjatë pagëzimit të Tij (Gjoni 1:32-34). Por Ati gjithashtu dëshmon për Jezusin gjatë shërbesës së Tij në tokë.

Lexoni Gjoni 5:36-38. Çfarë thotë Jezusi këtu për Atin?

Jezusi lidh Atin me veprat dhe mrekullitë që Ai ka bërë. Ai është shumë i qartë se është Ati që e ka dërguar dhe gjithashtu dëshmon për Të.

`Lexoni Mateu 3:17, Mateu 17:5, Marku 1:11, dhe Luka 3:22 (shiko gjithashtu 2 Pjet. 1:17, 18). Çfarë thotë Ati për Jezusin?`

Gjatë pagëzimit të Jezusit, Ati dhe Fryma iu bashkuan Birit, duke treguar rëndësinë e këtij rasti: fillimin e shërbesës së Jezusit. Ati thotë se Jezusi është Biri i Tij i dashur në të cilin është i kënaqur. Por, në një kohë të rëndësishme të shërbesës së Krishtit, Ati flet sërish, kësaj radhe siç shkruhet tek Ungjilli i Gjonit.

Gjërat po arrinin një pikë kulminante në ditët e fundit të asaj shërbese. Drejtuesit fetarë, në pamundësi për ta ndaluar Atë (shiko Gjoni 12:19), donin që ta vrisnin, tani më shumë se kurrë. Turmat ishin harlisur para Tij, veçanërisht teksa edhe më shumë njerëz, që dëgjuan dëshminë e atyre që e panë Atë kur ringjalli Llazarin nga të vdekurit (Gjoni 12:17, 18), filluan të ndjekin Jezusin. Edhe Grekët, që gjendeshin për festivalin, dëshironin të shikonin Jezusin.

Në këtë pikë, si përgjigje e fjalëve të Jezusit tek Gjoni 12:28, " 'O Atë, përlëvdo emrin Tënd' ", Ati sërish flet nga qielli, " 'E kam përlëvduar dhe do ta përlëvdoj akoma' " (Gjoni 12:28).

Siç e kemi parë tashmë, ora e përlëvdimit të Jezusit është kryqi. Kështu, dëshmia e Atit për Jezusin na drejton tek flijimi i madh i Qengjit të Perëndisë për mëkatet e botës. Është kulmi i shërbesës së Tij në tokë. Vdekja e Tij për ne pagoi plotësisht pagën e gjithë mëkateve tona, dhe në Të, nuk duhet të përballemi më vetë me atë pagë.