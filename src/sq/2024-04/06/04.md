---
title:  Pranimi dhe Refuzimi
date:   05/11/2024
---

Mësimi 2 përshkroi ushqyerjen e 5 000 vetave tek Gjoni 6, por nuk trajtoi pjesën finale të historisë, të cilën do e studiojmë këtu.

`Lexoni Gjoni 6:51-71. Çfarë tha Jezusi në lidhje me njerëzit që nuk e pranonin?`

Duke qenë të sapo ushqyer në mënyrë të mrekullueshme nga Jezusi, njerëzit ishin gati ta kurorëzonin Atë si mbret (Gjoni 6:1-15). Por, kur flet me ta më vonë në sinagogën e Kapernaumit, u shpjegon kuptimin shpirtëror të mrekullisë, duke thënë, "Unë jam buka e jetës" (Gjoni 6:35). Ai shpjegon me më shumë detaje se kjo bukë është trupi i Tij, që e jep si fli për jetën e botës (Gjoni 6:51).

Kjo thënie hapi sytë e turmës në lidhje me faktin se Jezusi nuk do të ishte mbreti i tyre tokësor. Ai nuk përshtatej me pritjet që vinin nga të menduarit tokësor. Ata refuzuan të konvertoheshin, gjë që do të transformonte mënyrën sesi mendonin, në mënyrë që të njihnin dhe pranonin Jezusin si Mesia. Shumë prej dishepujve të Tij u larguan që nga ajo ditë (Gjoni 6:66).

Nga një pikëpamje njerëzore, kjo mund të ketë qenë e vështirë për Jezusin. Prezenca e turmës është e pëlqyeshme. Kush nuk do të jetë i pëlqyer? Por, kur shohim që shumë njerëz e braktisin dhe e vënë në pikëpytje, është gjithashtu shumë dekurajuese. Kur sheh turmën që shpërndahet, Jezusi pyet rrethin e tij të brendshëm, të Dymbëdhjetët, nëse edhe ata duan të largohen gjithashtu.

Në këtë moment, Pjetri bën rëfimin e tij të mahnitshëm, një dëshmi tjetër në lidhje me atë se kush është Jezusi dhe çfarë ka. " 'Ti ke fjalë jete të përjetshme. Ne kemi besuar dhe kemi njohur se ti je Krishti, Biri i Perëndisë së gjallë' " (Gjoni 6:68, 69).

Dishepujt kishin qenë me Jezusin për disa vite, kishin udhëtuar me Të, kishin parë mrekullitë e Tij, dhe kishin dëgjuar predikimet e Tij. Ata e dinin nga eksperienca se askush tjetër nuk krahasohej me Të. Bindja qëndronte në zemrat e tyre, se, sado të pazakonta të bëheshin situatat, ky ishte në të vërtetë Mesia - pavarësisht sesa e keqkuptonin ende qëllimin e Ardhjes së Tij. Vetëm pas vdekjes dhe ringjalljes së Tij e kuptuan se përse kishte ardhur Jezusi.

`Çfarë mund të mësojmë nga kjo histori në lidhje me faktin se si shumica zakonisht e ka gabim? Pse duhet ta mbajmë mend këtë, veçanërisht në lidhje me aspektet e besimit tonë, që nuk përputhen me shumicën - edhe kur kjo shumicë është e Krishterë?`