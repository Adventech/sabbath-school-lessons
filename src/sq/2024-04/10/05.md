---
title:  UNË JAM e Vërteta
date:   04/12/2024
---

`Lexoni Gjoni 1:14, 17; Gjoni 8:32; Gjoni 14:6; dhe Gjoni 15:26. Si e lidh Gjoni konceptin e së Vërtetës direkt me Jezusin?`

Herë pas here tek Ungjilli i Gjonit, e vërteta lidhet me Jezusin, Atin e Tij, dhe Frymën e Shenjtë. E Vërteta lidhet me Jezusin, Fjalën (logos), dhe me dritën - në kontrast me errësirën (Gjoni 1:1-14, Gjoni 3:19-21). Dhe, gjithashtu, gënjeshtra lidhet me djallin dhe mëkatin (Gjoni 8:44-46). Rrjedhimisht, e vërteta tek Gjoni nuk është thjesht një çështje faktesh dhe simbolesh. I përfshin këto gjëra, por për më tepër, ideja e së vërtetës ka një aspekt moral të besnikërisë ndaj Zotit dhe vullnetit të Tij.

"Ka shumë që thërrasin Perëndinë e gjallë, që janë të etur për prezencën hyjnore. Teoritë filozofike apo esetë, sado brilante, nuk mund ta përmbushin zemrën. Pohimet dhe shpikjet e njerëzve nuk kanë vlerë. Fjala e Zotit lë t’u flasë njerëzve. Ata që kanë dëgjuar vetëm traditat dhe teoritë njerëzore le të dëgjojnë zërin e Tij që mund të rinovojë shpirtin për jetë të përjetshme" - Ellen G. White, Christ's Object Lessons, f. 40.

Mendoni çfarë do të thotë për Jezusin të jetë e Vërteta. Jezusi është logos, Fjala që ishte me Perëndinë që nga fillimi dhe që ishte Krijuesi i gjithë gjërave të krijuara (Gjoni 1:1-4). Duke qenë një me Atin që nga përjetësia, Jezusi ka karakteristikat e Atit, dhe kështu është gjithashtu "UNË JAM". Qënia e Tij nuk është subjekt i dikujt apo diçkaje. Asgjë që ekziston, përfshi njohurinë, nuk ekziston pa Të. Dhe, çdo gjë që ekziston, që ishte krijuar, u krijua vetëm nga Jezusi dhe ekziston vetëm në Të. "Sepse në Të u krijuan të gjitha gjërat, ato që janë në qiejt dhe ato mbi dhe, gjërat që duken dhe ato që nuk duken: frone, zotërime, principata dhe pushtete. Të gjitha gjërat janë krijuar me anë të Tij dhe në lidhje me Të.

Ai është përpara çdo gjëje dhe të gjitha gjërat qëndrojnë në Të" (Kol 1:16, 17).

Jezusi nuk është thjesht mishërimi i së vërtetës. Ai është e Vërteta. E vërteta nuk është një koncept apo konstrukt. Është një Person!

E vërteta, Jezus Krishti, mund të krahasohet me diellin që ndriçon botën (Gjoni 8:12). Është paralel me atë që thotë C. S. Lewis në lidhje me Krishtërimin, "Unë besoj te Krishtërimi siç besoj që Dielli ka lindur, jo vetëm se e shoh, por, sepse me të shoh çdo gjë tjetër" - "Is Theology Poetry?" (n.p.: Samizdat University Press, 2014), f. 15, prezantuar në fillim në vitin 1944.

Është me anë të Jezusit, e Vërteta, që kemi mundësi të interpretojmë siç duhet botën përreth.