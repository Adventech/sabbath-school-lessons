---
title:  Ju Kam Treguar Një Shembull
date:   01/12/2024
---

Biseda e lamtumirës (Gjoni 13-17) jep udhëzime për dishepujt në lidhje me të ardhmen. Struktura e saj literale është e ngjashme me lamtumirën e Moisiut te Ligji i Përtërirë apo me bekimin e Jakobit për fëmijët e tij (Zanafilla 47 -49) ose udhëzimet e Davidit për Solomonin (1 Kronikave 28-29). Jezusi i ngushëllon dishepujt në lidhje me largimin e Tij. Ai premton një zëvendësues (Frymën e Shenjtë; Gjoni 14-16). Ai parashikon që do vijë vajtimi (Gjoni 15-16), dhe nxit dishepujt të qëndrojnë besnikë (Gjoni 15).

`Lexoni Gjoni 13:1-20. Çfarë ndodh këtu, dhe pse kjo histori është kaq e rëndësishme? Çfarë mësime u përpoq Jezusi t’u mësonte?`

Në atë pjesë të botës në kohën e Jezusit, njerëzit vishnin sandale ose ecnin zbathur. Këmbët bëheshin pisë dhe me pluhur. Ishte zakon që një shërbëtor ose skllav të lante këmbët e atyre që vinin në tavolinë. Por nuk kishte asnjë shërbëtor për ta bërë këtë funksion natën kur Jezusi hëngri vaktin e fundit me dishepujt e Tij para arrestimit të Tij.

Për çudinë e çdokujt, Vetë Jezusi u ngrit nga darka dhe lau këmbët e të gjithëve. Gjoni 13:4, 5 na tregon veprimet e Jezusit hap pas hapi. Na tregohet me kaq detaje për të theksuar faktin që është Mjeshtri që e bën këtë veprim të pabesueshëm përulësie.

Duke na treguar përgjigjen e Pjetrit, Gjoni 13:8-11 thellon ndjesinë e druajtjes dhe konfuzionit të dishepujve për veprimet e Jezusit. Si mundet Jezusi, Mjeshtri, Mesia, të bëjë një detyrë kaq të ulët? Pjetri refuzon ta lejojë Jezusin t'i lajë këmbët, dhe Jezusi i thotë se, nëse nuk bashkëpunon, nuk do të ketë asnjë pjesë me Jezusin. Pastaj Pjetri kërkoi më tepër, duke shprehur dëshirën e tij të lidhet me Jezusin në çdo gjë.

Domethënia e veprimit të Jezusit lidhet me cilësinë e Tij. Ai thotë tek Gjoni 13:13 se Ai është Mësuesi dhe Zoti. Kështu e quanin Atë, dhe Ai tregon se kështu është në të vërtetë. Këta tituj shprehin autoritetin dhe fuqinë.

Megjithatë, Jezusi mëson se fuqia dhe autoriteti duhet të përdoren për të shërbyer, dhe jo për t’u krekosur. Kisha Adventiste e ka përqafuar këtë ndjesi nga shembulli i Jezusit, duke bërë atë që duhet dhe quhet Riti i Përulësisë si parapërgatitje për shërbesën e Darkës së Zotit.

`Çfarë ju mëson Riti i Përulësisë në lidhje me të ecurit në hapat e Jezusit dhe përulësinë për t’u shërbyer të tjerëve?`