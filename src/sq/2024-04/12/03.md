---
title:  Ja Njeriu!
date:   16/12/2024
---

`Lexoni Gjoni 18:38-19:5. Si u përpoq Pilati të bindë njerëzit që të çlirojë Jezusin?`

Pilati nuk priti për një përgjigje nga Jezusi në lidhje me të vërtetën. Përkundrazi, u kthye të bindë njerëzit. Duke biseduar me ta në vend që thjesht të lironte Jezusin, Pilati e vuri veten në një pozicion të vështirë. Drejtuesit fetarë e dinin se mund të manipulonin guvernatorin përmes turmës.

Pilati i referohet një zakoni, që lironte një të burgosur gjatë festës së Pashkës dhe pyet nëse njerëzit duan që ai të lirojë "mbretin e Judenjve". Për çudi, dhe ironikisht, njerëzit kërkojnë që të lirohet një bandit me emrin Barabas në vend që të lirohet Jezusi i pafajshëm.

Tani fillon tallja dhe poshtërimi i Jezusit. Ushtarët Romakë vendosin një kurorë me gjemba, i hedhin një rrobë të purpurt dhe e tallin, duke e nderuar si mbretin e Judenjve. Ky lloj nderimi i ushtarëve do ishte i ngjashëm me mënyrën sesi nderonin perandorin, por në këtë rast bëhej për të tallur.

Duke luajtur me keqardhjen e njerëzve, Pilati duket sikur përpiqet të gjejë një mënyrë për të liruar Jezusin. Ai nxjerr Jezusin që mbart kurorën me gjemba dhe një rrobë të purpurt. Skena, që nuk komentohet nga Gjoni, paraqet Jezusin të tallur si mbret, me guvernatorin që i bën thirrje popullit "Ja njeriu!" (Gjoni 19:5). Kjo e kujton lexuesin për fjalët e Gjon Pagëzori tek Gjoni 1:"9, "Ja, Qengji i Perëndisë, i cili heq mëkatin e botës"! Është ironike që një guvernator pagan paraqet Mesian si mbret para Izraelit.

Megjithatë, ashti siç tregon Gjoni 19:6-16, turma thërret që ta kryqëzojnë Jezusin, bazuar mbi thënien e Tij se është Biri i Perëndisë. Kjo e frikëson Pilatin, i cili përpiqet edhe më shumë të sigurojë lirimin e Jezusit. Por drejtuesit vulosin fatin e Jezusit, duke thënë se lirimi i Tij është në kundërshtim me Çezarin. Ata e dinë se besnikëria e Pilatit ndaj Çezarit nënkuptonte se ai nuk mund të lironte dikë që pretendon të njëjtin rol. Drejtuesit thonë se nuk kanë mbret tjetër përveçse Çezarit. Kështu, urrejtja e tyre e thellë për Jezusin ishte më e madhe sesa aspiratat e tyre kombëtare. Që ta heqin qafe Jezusin, ata janë gati të sakrifikojnë kërkesat e tyre për autonomi kombëtare.

`Sa e frikshme - një drejtues pagan do që të lirojë Jezusin, ndërkohë që drejtuesit shpirtërorë të kombit, që duhet ta kishin pranuar Atë, e duan të kryqëzuar! Çfarë mësimi mund të nxjerrim nga kjo?`