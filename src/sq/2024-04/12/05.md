---
title:  Varri Bosh
date:   18/12/2024
---

`Lexoni Gjoni 20:1-7. Çfarë është e rëndësishme për ne në lidhje me atë që përshkruhet në këto vargje?`

Jezusi vdiq vonë mbasditen e të Premtes dhe u ringjall herët të Dielën. Meqenëse Sabati ishte afër kur u varros (Gjoni 19:42), procesi i varrimit u bë me nxitim dhe jo plotësisht. Pavarësisht sa e donin Jezusin, ndjekësit e Tij mbajtën Sabatin dhe nuk shkuan tek varri (krahasoni me Marku 16:1, Luka 23:56). Pas Sabatit, disa gra sollën aromat në varr, të Dielën në mëngjes. U befasuan, sepse guri ishte hequr dhe varri ishte bosh.

Mari Magdalena ishte njëra prej atyre që erdhën herët tek varri. Ajo vrapoi tek Pjetri dhe Gjoni për t’u treguar atë që kishte parë. Të dy ata shkuan me vrap atje. Gjoni arriti para Pjetrit. Duke parë poshtë, pa brenda copën e mëndafshtë me të cilën ishte mbështjellë Jezusi. Por nuk hyri.

Pjetri, nga ana tjetër, hyri brenda dhe pa copën e lënë atje. Ai gjithashtu pa copën që kishte mbështjellë kokën e Jezusit, por tani nuk ishte bashkë me rrobat e tjera. Ishte palosur dhe ishte lënë mënjanë.

`Lexoni Gjoni 20:8-10. Cili ishte kuptimi i copës së palosur?`

Pasi Pjetri hyri në varr, hyn edhe Gjoni. Gjoni 20:8 thotë se ai hyri, pa, dhe besoi. Pse kur pa rrobat e varrit dhe rrobën tjetër, e cila ishte lënë mënjanë, Gjoni besoi se Jezusi ishte ringjallur nga të vdekurit?

Për t'iu përgjigjur kësaj pyetjeje është e nevojshme të mendojmë pse varri ishte bosh si fillim. Përgjigjja më tipike do të ishte për shkak të grabitësve. Por ky shpjegim dështonte për tri arsye. Së pari, Mateu na thotë se varri ruhej (Mat. 27:62-66), duke treguar se grabitja e varrit do të ishte e pavend. Së dyti, grabitësit e varreve zakonisht vjedhin gjërat me vlerë, jo trupat që kalben. Së treti, grabitësit e varreve ishin me nxitim dhe nuk do të palosnin rrobat e varrit. Nuk është çudi, pra, që kur Gjoni pa rrobën e palosur, besoi se Jezusi ishte ringjallur nga të vdekurit.