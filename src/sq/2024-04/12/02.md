---
title:  Çfarë Është e Vërtetë?
date:   15/12/2024
---

Tek Gjoni 18:28-32, gjykimi i Jezusit nuk përshkruhet në detaje. Fokusi është tek Jezusi që del para Pont Pilatit.

`Lexoni Gjoni 18:33-38. Për çfarë po flisnin Pilati dhe Jezusi?`

Guvernatori e pyet Jezusin nëse Ai është mbreti i Judenjve (Gjoni 18:33). Është referenca e parë me këtë titull, por nuk do të jetë e fundit. Jezusi e pyet Pilatin nëse këtë pyetje e bën nga vetja apo se të tjerët thonë se Ai ishte. Pyetja e Tij i kthehet guvernatorit me të njëjtën monedhë, duke pyetur nëse ai e kupton se me kë po flet. Lexuesi e di tashmë që Jezusi është Mbret. A e di guvernatori?

Pilati përgjigjet me pyetjen e tij: " 'A jam unë një Jude? Kombi yt dhe kryeprifti të kanë dorëzuar tek unë. Çfarë ke bërë?' " (Gjoni 18:35). Ishte një shmangie, që i kishte rrënjët tek irritimi nga pyetja e Jezusit. Ishte hapi i parë i guvernatorit larg së vërtetës, duke lejuar paragjykimet t'i errësojnë perceptimin.

Jezusi i përgjigjet se mbretëria e Tij nuk është nga kjo botë (Gjoni 18:36). Pilati më pas del në konkluzionin se Jezusi në fakt pretendon se është një mbret (Gjoni 18:37). Kjo e çon tek shpjegimi i rëndësishëm i Jezusit se Ai ishte lindur për të dëshmuar të vërtetën dhe se çdo person që është "nga e vërteta" e dëgjon zërin e Tij (Gjoni 18:37).

Pilati e pyet më pas, " 'Çfarë është e vërtetë?' " (Gjoni 18:38). Por nuk pret të dëgjojë përgjigjen. Përkundrazi, del jashtë duke u përpjekur të shpëtojë Jezusin nga turma.

E vërteta është një temë te Ungjilli i Gjonit. Si Fjala e përjetshme (logos, Gjoni 1:1-5), Jezusi është Drita dhe e Vërteta. E gjithë kjo në kontrast me errësirën dhe gënjeshtrën. Ai është plot me hir dhe të vërtetë (Gjoni 1:14). Hiri dhe e vërteta vijnë përmes Tij (Gjoni 1:17). Gjon Pagëzori dëshmoi për të vërtetën (Gjoni 5:33). Jezusi pohoi se Ati i Tij është "i vërtetë" (Gjoni 7:28). Vetë Jezusi dëgjoi të vërtetën nga Ati i Tij (Gjoni 8:40). Jezusi është "rruga, e vërtet, dhe jeta" (Gjoni 14:6). Fjala e Perëndisë është "e vërteta" (Gjoni 17:17). Pavarësisht pyetjes së tij, Pilati e humbi mundësinë të njohë të vërtetën për shkak të paragjykimeve të tij, vendimeve të tij, dhe presionit mbi të.

`Si e kuptoni idenë e Jezusit si e Vërteta?`