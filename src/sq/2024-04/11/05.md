---
title:  Fryma e Shenjtë
date:   11/12/2024
---

Fryma e Shenjtë nuk përmendet në Ungjillin e Gjonit njësoj si Ati dhe Biri. Megjithatë, roli i Frymës është thelbësor për të vazhduar misionin e Jezusit.

`Lexoni Gjoni 1:10-13. Çfarë na mëson ky tekst në lidhje me rëndësinë e Frymës së Shenjtë për konvertimin?`

Në kapitullin e parë të vetë Gjonit, mund të shohim sesa thelbësor është roli i Frymës së Shenjtë. Gjoni na tregon se shumë që morën Fjalën, pra, ata që besuan në Të, u bënë fëmijë të Perëndisë, ata që "nuk janë lindur nga gjaku, as nga vullneti i mishit, as nga vullneti i burrit, por janë lindur nga Perëndia" (Gjoni 1:13). Kjo vjen vetëm nga vepra e Frymës së Shenjtë.

`Çfarë na tregojnë pasazhet në vijim në lidhje me aktivitetet e Frymës së Shenjtë? Gjoni 3:5–8, Gjoni 6:63, Gjoni 14:26, Gjoni 15:26, Gjoni 16:7–11.`

" Kur i përshkruan dishepujve të Tij detyrën e Frymës së Shenjtë, Jezusi u përpoq t'i frymëzonte me gëzimin dhe shpresën që frymëzonte edhe zemrën e Tij. Ai u ngazëllua për ndihmën e bollshme që do të siguronte për kishën e Tij. Fryma e Shenjtë ishte dhurata më e madhe që Ai mund të kërkonte nga Ati i Tij për të lartësuar njerëzit e Tij. Fryma duhet të jepej për të ripërtërirë, dhe pa këtë sakrifica e Krishtit do të shkonte më kot. Fuqia e së keqes ishte forcuar përgjatë shekujve, dhe ishte e çuditshme sa shumë dorëzoheshin njerëzit tek kjo skllavëri satanike. Mëkati mund të mundej vetëm përmes fuqisë së Personit të Tretë të Hyjnisë, që do vinte pa ndonjë modifikim energjie, por me fuqinë e plotë hyjnore" - Ellen G. White, Dëshira e Kohërave, f. 671.

Çfarë bekimi, pra, të marrësh Frymën e Shenjtë, që dëshmon se Perëndia është i vërtetë (Gjoni 3:33). Është Fryma që të bind për mëkatin, drejtësinë, dhe gjykimin (Gjoni 16:8-11). Prandaj, çelësi që të dimë atë që është e drejtë, e vërtetë, e mirë, është që të dorëzojmë arsyetimin dhe jetën tonë tek Fjala e Perëndisë përmes fuqisë bindëse të Frymës së Shenjtë.