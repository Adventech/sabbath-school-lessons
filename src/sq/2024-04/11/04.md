---
title:  Njohja e Birit është Njohja e Atit
date:   10/12/2024
---

Përgjatë Ungjillit të Gjonit, apostulli përshkruan Jezusin, Birin, për aktivitete që tregojnë Atin. Jezusi shpjegon se kush është Ati dhe tregon si është marrëdhënia e Tij me botën tonë. Kjo përputhet e gjitha me Gjonin 1:18, që thotë se Ai e bën Atin të njohur (Greqisht exēgeomai: të shpjegosh, interpretosh, ekspozosh). Jezusi e bën këtë herë pas here. Fjala At (patēr) shfaqet 136 herë tek Gjoni dhe 18 herë tek 1-3 Gjonit, më shumë se një e treta e rasteve të përdorura në Dhiatën e Re. Biseda e lamtumirës është një nga rastet kryesore në Ungjill ku Jezusi bën Atin të njohur.

Jezusi ishte përfaqësuesi i Atit në tokë, dhe Ai erdhi të bëjë, si njeri, vullnetin e Atit. Në fakt, Jezusi tha se në gjithë gjërat Ai kërkoi të bëjë vullnetin e Atit, dhe jo të vetin (Gjoni 5:30). Kjo mund të duket në fillim si një thënie shokuese, por tregon sesa plotësisht ishte dorëzuar Jezusi, si njeri, tek Ati.

Jezusi tha gjithashtu, se Ai ishte dërguar nga Ati të përfundojë veprën e Tij - shpëtimin e njerëzimit - dhe se Vetë Ati dëshmonte për veprën e Tij (Gjoni 5:36-38).

Jezusi shpalli se Ati e dërgoi të shërbejë si i vetmi përmes të cilit mund të shkosh tek Ati (Gjoni 6:40, 44). Ati do që njerëzit të kenë jetë të përjetshme, e cila gjendet tek Jezusi, që premton se do i ringjallë.

`Çfarë na mësojnë vargjet në vijim në lidhje me marrëdhënien midis Jezusit dhe Atit? Gjoni 7:16; Gjoni 8:38; Gjoni 14:10, 23; Gjoni 15:1, 9, 10; Gjoni 16:27, 28; Gjoni 17:3.`

Thëniet e Jezusit për marrëdhënien e Tij me Atin janë mbresëlënëse. Ai thotë se të gjitha mësimet e Tij janë mësimet e Atit; që gjithçka që thotë e ka dëgjuar personalisht nga Ati; që besimi në Të është njësoj si besimi në Atin; që si fjalët ashtu dhe veprat e Tij janë të gjitha nga Ati; dhe që Ai dhe Ati janë të bashkuar në shpëtimin me dashuri të njerëzimit. Çfarë dëshmie e fuqishme për afërsinë e Jezusit me Atin e Tij në qiell!

`Si do të ndryshonte jeta juaj nëse mendimet dhe veprimet tuaja do të ishin një shprehje e plotë e vullnetit të Perëndisë në jetën tuaj? Pra, si mund të jetojmë më mirë atë që njohim nga Jezusi për vullnetin e Zotit në jetët tona?`