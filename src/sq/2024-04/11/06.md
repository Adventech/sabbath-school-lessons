---
title:  Lutja e Jezusit
date:   12/12/2024
---

Gjoni 17 quhet në disa raste si lutja e lartë priftërore e Jezusit. Përfundon bisedën e lamtumirës. Jezusi erdhi në këtë tokë që njerëzimi të mund të restaurohet, më në fund, në marrëdhënien origjinale me Perëndinë. Ai bëri me besnikëri shenjat që Zoti i dha të bënte. Me fjalë dhe vepra, komunikoi me të tjerët për Zotin.

Jezusi shumë shpejt do të largohej nga kjo tokë. Ai dëshironte të ndante sërish dashurinë e Tij për dishepujt. Ai donte që ata të kuptonin marrëdhënien e afërt midis Atij, Atit, dhe Frymës së Shenjtë. Dhe dëshironte t'i sillte në të njëjtën marrëdhënie personale me Zotin At dhe Frymën që kishte Vetë.

`Lexoni Gjoni 17:1-26. Çfarë fjalësh apo fraza në këtë kapitull shprehin dëshirën e Jezusit për një marrëdhënie të afërt dashurie midis Vetes, Atit, dhe dishepujve të Tij?`

Shumë lexojnë Gjoni 17 duke kuptuar se e vetmja gjë që ka rëndësi është uniteti dhe dashuria. Pa dyshim, qëllimi i Perëndisë është që të na restaurojë në një marrëdhënie personale me Të dhe me gjithë njerëzit. Por një lexim më i kujdesshëm tregon se ka një lidhje më jetike midis dashurisë dhe së vërtetës.

" 'Kjo është jeta e përjetshme, të të njohin Ty, të vetmin Perëndi të vërtetë' " (Gjoni 17:3), jo një perëndi siç e mendojmë ne. "'Unë ia kam dëftuar emrin tënd njerëzve që ti m'i ke dhënë nga bota,...dhe ata e kanë zbatuar fjalën Tënde...dhe kanë njohur se me të vërtetë Unë dola nga Ti'" (Gjoni 17:6, 8). "'Shenjtëroi në të vërtetën Tënde. Fjala Jote është e vërteta'" (Gjoni 17:17).

Krishti erdhi të shfaqë Atin. Kjo zbulesë ishte e rëndësishme për shkak të shumë keqkuptimeve në lidhje me Zotin. Ungjilli i Gjonit tregon sesa seriozisht e mori Jezusi këtë mision. Ai me të drejtë përfaqësonte Fjalën dhe veprat e Perëndisë. Nëse e vërteta nuk do kishte rëndësi, pse të shkonte deri këtu?

Jezusi jetoi një jetë me shumë vështirësi, dhe në fund u refuzua nga autoritetet fetare. Ai vuajti indiferencën nga njerëzit dhe në disa raste nga vetë dishepujt e Tij. Një nga dishepujt e Tij e tradhtoi, një tjetër e mohoi tri herë. Ai kaloi përmes një gjyqi të pandërprerë dhe vdiq në një kryq nga duart e atyre për të cilët erdhi që t'i shpëtonte.

`Si mund ta reflektoni më mirë dashurinë e Perëndisë, siç ekziston midis Jezusit dhe Atit, në jetën tuaj?`