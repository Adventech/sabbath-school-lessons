---
title:  Rrethanat e Takimit
date:   27/10/2024
---

`Lexoni Gjoni 4:1-4. Cila ishte çështja në sfond që e çoi Jezusin përmes Samarisë?`

Farisenjtë zbuluan se dishepujt e Jezusit po pagëzonin më shumë njerëz se ata të Gjon Pagëzorit. Kjo situatë mund të krijonte tension midis ndjekësve të Gjonit dhe atyre të Jezusit. Dishepujt e Gjonit, në mënyrë të natyrshme, ishin xhelozë për reputacionin dhe statusin e mësuesit të tyre (krahaso me Gjoni 3:26-30). Përgjigjja mbresëlënëse e Gjonit ishte se ai duhej të zvogëlohej, por Jezusi duhej të rritej (Gjoni 3:30). Ndoshta për të shmangur përplasjet Jezusi u nis nga Judea për në Galile. Samaria ishte rruga më e shkurtër midis dy vendeve, por nuk ishte e vetmja rrugë. Judenjtë e përkushtuar do të merrnin rrugën e gjatë përreth, duke kaluar nga lindja përmes Peresë. Por Jezusi kishte një mision në Samari.

`Lexoni Gjoni 4:5-9. Si e përdori Jezusi këtë mundësi për të filluar një bisedë me gruan te pusi?`

Pusi i Jakobit gjendej ngjitur me Shekemin, ndërkohë që Sikari, vendi i gruas, ishte rreth 1.5 km larg. Jezusi u ul tek pusi, ndërkohë që dishepujt e Tij shkuan në qytet për të blerë ushqime. Ai nuk kishte akses te uji i freskët i pusit. Kur gruaja erdhi të nxirrte ujë, i kërkoi asaj të pinte.

Tek Gjoni 3, ishte befasuese që Nikodemi, një drejtues Jude dhe rabin, do të ulej që të vinte tek Jezusi. Ai erdhi natën që të mos e shikonte njeri. Por tek Gjoni 4, gruaja fshihej në mes të ditës, ndoshta për të shmangur kontaktin me gratë e tjera që vinin në fillim ose në fund të ditës kur ishte më pak vapë. Në fund të fundit, pse do të bënte një rrugë kaq të gjatë për të nxjerrë ujë, dhe kjo në mes të ditës kur ishte vapë? Cilado qoftë arsyeja për të cilën ishte atje, takimi me Jezusin do t'i ndryshonte jetën.

Cilat ishin skenat që vijojnë më pas? Një mësues Jude bie në kontrast me një grua Samaritane me reputacion të keq. Çfarë kontrasti! Megjithatë, ekzaktësisht në këtë kontekst, shpaloset një takim i paharrueshëm.

`Cilat janë disa nga tabutë në kulturën tuaj që mund të pengojnë dëshminë ndaj të tjerëve? Si mësojmë të kalojmë përtej tyre? Sillni përgjigjet tuaja në klasën e Sabatit.`