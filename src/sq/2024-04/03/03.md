---
title:  Fjala u Bë Mish
date:   14/10/2024
---

`Lexoni Gjoni 1:1-3, 14. Çfarë na tregojnë këto vargje se çfarë bëri Jezusi, Vetë Zoti - dhe pse kjo është e vërteta më e rëndësishme që mund të njohim ndonjëherë?`

Gjoni e fillon Ungjillin e tij jo me emrin "Jezusi" apo rolin e Tij si Mesia/Krishti, por, duke përdorur termin logos. Në kohën kur Gjoni shkroi, disa filozofi e përdornin termin logos për t'iu referuar strukturës racionale të universit, ose për t'iu referuar idesë së logjikës dhe arsyetimit.

Gjithashtu, mësimet e filozofit të lashtë Platon e kishin ndarë realitetin në dy anë. Nga njëra anë ishte realiteti qiellor dhe i pandryshueshëm, ku ekzistonte përsosmëria absolute. Nga ana tjetër është realiteti këtu - i humbur, që ndryshon, një përfaqësim shumë i papërsosur i realitetit të përsosur lart, kudo që mendohej se ekzistonte. (Platoni nuk iu përgjigj kurrë asaj pyetjeje). Disa filozofi e identifikuan logos si një të ndërmjetme abstrakte midis formës së përjetshme dhe asaj tokësore që prishet.

Gjoni e përdor termin në një mënyrë komplet ndryshe. Ai thotë se e vërteta, logos, nuk është ndonjë koncept abstrakt i paarritshëm që endet midis qiellit dhe tokës. Logos është një person: Jezus Krishti, i cili u bë mish dhe banoi në mes nesh (Gjoni 1:14).

Për Gjonin, logos është Fjala e Perëndisë. Më e rëndësishmja, Zoti komunikoi; që do të thotë, Ai e shfaqi Veten para njerëzimit në mënyrën më radikale: Zoti u bë një prej nesh.

Në Ungjillin e Gjonit, logos përfaqëson Zotin, i cili hyn në kohë dhe hapësirë, flet, vepron, dhe ndërvepron me njerëzit në një nivel personal. Zoti i përjetshëm bëhet një qenie njerëzore, një prej nesh.

Tek Gjoni 1:14 apostulli tregon se logos "u bë mish dhe banoi mes nesh". Fjala Greke që përkthehet banoi do të thotë të ngresh tendë. Gjoni aludon për Eksodin 25:8, ku Zoti u tha Izraelitëve të bënin një tabernakull, një strukturë në tendë, në mënyrë që Ai të banojë ne mesin e tyre. Në të njëjtën mënyrë, tek Mishërimi, Jezusi, Biri hyjnor i Perëndisë erdhi në mish njerëzor, duke mbuluar lavdinë e Tij në mënyrë që njerëzit të mund të vinin në kontakt me Të.

`Mendoni për implikimet e kësaj që Gjoni shkruan këtu. Vetë Zoti, Krijuesi, u bë qenie njerëzore, një prej nesh, dhe jetoi mes nesh. (Nuk kemi mbërritur ende tek vdekja e Tij për ne)! Çfarë na tregon kjo për realitetin e dashurisë së Zotit për njerëzimin? Pse duhet të gjejmë kaq shumë ngushëllim nga kjo e vërtetë e mahnitshme?`