---
title:  Të Dëgjosh ose Jo Fjalën
date:   15/10/2024
---

`Lexoni Gjoni 1:9-13. Çfarë realitet të ashpër po përshkruan Gjoni këtu në lidhje me mënyrën sesi njerëzit iu përgjigjën Jezusit?`

Prologu, Gjoni 1:1-18, përshkruan jo vetëm se kush është Jezus Krishti (logos), por gjithashtu si njerëzit në botë sillen me Të. Tek Gjoni 1:9, Ai quhet Drita e vërtetë, që ndriçon çdo person që vjen në botë. Ajo dritë ndriçon botën, duke i dhënë kuptim. Siç e ka thënë C. S. Lewis, "Unë besoj në Krishtërim siç besoj që Dielli lind, jo vetëm sepse e shoh, por sepse me anë të tij mund të shoh gjithçka tjetër" - "Is Theology Poetry?" (n.p.: Samizdat University Press, 2014), f. 15, prezantuar në fillim të 1944.

Gjithashtu, shikoni tek implikimet e asaj që thotë Gjoni 1:9. Drita vjen tek çdokush, por jo çdokush e mirëpret dritën. Siç do e shohim edhe në studimin e ditës së nesërme, një temë kryesore te Ungjilli i Gjonit është ajo sesi njerëzit e pranuan ose refuzuan Jezusin. Ajo temë fillon këtu. Përsëritja e mërzitshme është se Mesia erdhi tek populli i Vet, populli i Izraelit, dhe shumë nuk e pranuan Atë si Mesian.

Tek Romakët 9-11, Pali trajton të njëjtën temë tragjike, atë që shumë Judenj e kishin refuzuar Jezusin. Por Pali nuk përfundon në një notë negative, duke thënë në fakt se shumë Judenj, bashkë me Johebrenjtë, do të pranojnë Jezusin si Mesian e tyre. Në të vërtetë, ai paralajmëron Johebrenjtë që të mos mburren para Judenjve. "Sepse, në qoftë se ti u këpute nga ulliri i egër prej natyre dhe u shartove kundër natyrës në ulli të butë, aq më tepër këto, që janë degë prej natyre, do të shartohen në ullirin e vet" (Rom. 11:24).

Në një linjë të ngjashme, Gjoni thotë se të gjithë ata, të cilët e pranojnë Jezusin si Shpëtimtarin e tyre do të bëhen fëmijë të Perëndisë. Kjo ndodh duke besuar në emrin e Tij. (Shiko Gjoni 1:12, 13).

Këtu qëndron lidhja midis prologut dhe konkluzionit të Ungjillit. Tek Gjoni 20:31, apostulli thotë pse e shkroi - në mënyrë që ju të besoni që Jezusi është Krishti, Biri i Perëndisë, dhe, duke besuar të mund të keni jetë në emrin e Tij. Kështu, hyrja dhe përfundimi krijojnë një lloj uniteti, me koncepte të ndryshme që gjenden midis tyre. Kjo lidhje tregon një qëllim madhor të Ungjillit të Gjonit - që njerëzit të mund të shpëtohen duke besuar në Jezus Krishtin si Shpëtimtarin e tyre.

`Si ka ndryshuar jeta juaj, duke u bërë bir ose bijë e Perëndisë?`