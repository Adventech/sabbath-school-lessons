---
title:  Në Fillim - Fjala Hyjnore
date:   13/10/2024
---

`Lexoni Gjoni 1:1-5. Çfarë na zbulojnë këto fjalë në lidhje me Fjalën, Jezus Krishtin?`

Ungjilli i Gjonit fillon me këtë mendim të mahnitshëm: "Në fillim ishte Fjala, dhe Fjala ishte pranë Perëndisë, dhe Fjala ishte Perëndi" (Gjoni 1:1). Kjo fjali e vetme dhe e bukur përmban një thellësi mendimi të tillë sa ne nuk e kuptojmë dot.

Së pari, ungjilltari aludon për historinë e Krijimit, Zanafilla 1:1, "Në fillim", Fjala ishte tashmë atje para se të fillonte universi. Kështu, Gjoni pohon ekzistencën e përjetshme të Jezusit.

Më pas, "Dhe Fjala ishte pranë Perëndisë". Tek Gjoni 1:18, Gjoni tregon se Ai është "në gjirin e Atit". Pavarësisht sa mund të përpiqemi të përfytyrojmë se çfarë do të thotë kjo ekzaktësisht, një gjë është e sigurtë: Jezusi dhe Ati janë shumë të afërt.

Dhe më pas, thotë, "Fjala ishte Perëndi". Por si mundet Fjala të jetë pranë Perëndisë dhe në të njëjtën kohë të jetë Perëndi? Përgjigjja gjendet në gjuhën Greke. Greqishtja ka një nyje, që e përdor për trajtën e shquar, por nuk përdor nyjen një për trajtën e pashquar. Ajo që është e rëndësishme për ne, pra, është se trajta e shquar përdoret për të theksuar veçantinë, një objekt ose person të veçantë.

Në frazën "Fjala ishte pranë Perëndisë", termi "Perëndi" ka trajtën e shquar, kështu, tregon një individ të veçantë, Atin. Dhe Fjala ishte pranë Atit. Në frazën, "dhe Fjala ishte Perëndi", termi Perëndi nuk e ka nyjën e trajtës së shquar, që në këtë kontekst, përshkruan karakteristikat e hyjnisë. Jezusi është Perëndi - dhe jo Ati, por ai është ende Biri hyjnor i Perëndisë, Personi i dytë i Hyjnisë.

Apostulli e verifikon këtë kuptim, sepse Gjoni 1:3, 4 thotë se Jezusi është Krijuesi i gjithë gjërave të krijuara. Çdo gjë që dikur nuk ekzistonte, më pas, erdhi në ekzistencë vetëm përmes Jezusit, Zotit Krijues.

"Që nga ditët e përjetësisë Zoti Jezus Krishti ishte një me Atin; Ai ishte 'imazhi i Perëndis,,' imazhi i madhështisë, 'ndriçimi i lavdisë së Tij' " - Ellen G. White, Dëshira e Kohërave, f. 19.

`Pse hyjnia e plotë e Krishtit është një pjesë kaq e rëndësishme e teologjisë sonë? Çfarë do të humbisnim nëse Jezusi, në një farë mënyre, do të ishte thjesht një qenie e krijuar? Jepni përgjigjet tuaja gjatë klasës në Sabat, dhe përgatituni të diskutoni pse hyjnia e përjetshme e Krishtit është kaq e rëndësishme për besimin tonë.`