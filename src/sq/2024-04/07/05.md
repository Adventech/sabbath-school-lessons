---
title:  Dëshmia e Thomait
date:   13/11/2024
---

`Lexoni Gjoni 20:19-31. Çfarë mund të mësojmë nga historia e Thomait në lidhje me besimin dhe dyshimin? Çfarë gabimi bëri Thomai?`

Krishti iu shfaq dishepujve pas ringjalljes së Tij, kur ishin mbyllur në dhomë së bashku nga frika. Thomai nuk ishte me ta. Më vonë, dëgjoi nga dishepujt e tjerë për ringjalljen, por ishte i dëshpëruar. Nuk përshtatej me kuptimin e tij të mbretërisë. Dhe, gjithashtu, me siguri ka pyetur veten se pse Jezusi iu shfaq të tjerëve ndërkohë që ai nuk ishte atje.

Thomai tha, " 'Po nuk e pashë në duart e Tij shenjën e gozhdave, dhe po nuk e vura gishtin tim te shenja e gozhdëve dhe dorën time në brinjën e Tij, unë nuk do të besoj' " (Gjoni 20:25).

Thomai po diktonte kushtet e besimit të tij. Kjo përqasje ndaj besimit në Jezusin është shfaqur herë pas here tek Gjoni. Nikodemi iu përgjigj Jezusit, " 'Si mundet një njeri të rilindë kur është i moshuar?' " (Gjoni 3:4). Gruaja tek pusi pyeti, " 'Zotëri, ti nuk ke kovë dhe pusi është i thellë. Ku e gjen këtë ujë të gjallë?' " (Gjoni 4:11). Turma që ishte ushqyer me vetëm disa bukë dhe peshq, pyeti, " 'Çfarë shenjë do të na japësh?' " (Gjoni 6:30).

Është kjo perspektivë "shiko dhe pastaj beso", që shfaqet në Ungjillin e Gjonit. Kur Jezusi takoi Thomain pas ringjalljes, e ftoi të vijë, të shikojë, dhe të prekë trupin e Tij të ringjallur. Por pastaj Ai tha, " 'Lum ata që nuk kanë parë dhe kanë besuar' " (Gjoni 20:29).

"Zoti nuk na kërkon asnjëherë të besojmë, pa dhënë evidenca të mjaftueshme ku të bazojmë besimin tonë. Ekzistenca e Tij, karakteri i Tij, vërtetësia e fjalës së Tij, janë të gjitha të mbështetura nga dëshmia që i bën thirrje arsyes sonë; dhe këto dëshmi janë të bollshme. Megjithatë Zoti asnjëherë nuk e heq mundësinë e dyshimit. Besimi ynë duhet të mbështetet mbi evidencat, jo demonstrimit" - Ellen G. White, Hapat drejt Jezusit, f. 105.

Përmes Fjalës së Perëndisë gjatë Krijimit, dhe përmes eksperiencës personale, na është dhënë një numër i pabesueshëm evidencash për besimin tonë tek Jezusi.

`Nëse dikush do ju pyeste, Pse besoni tek Jezusi? Si do i përgjigjeshit?`