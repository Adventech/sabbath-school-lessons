---
title:  Dëshmia e Nikodemit
date:   24/10/2024
---

`Lexoni Gjoni 3:1-21. Si e mbështet dëshmia e Nikodemit temën e Ungjillit të Gjonit?`

Nikodemi ishte një mësues i respektuar në Izrael dhe një anëtar i pasur i Sinedrit. Dëshmia e tij luan një rol të rëndësishëm në Ungjillin e Gjonit për disa arsye. Ai i referohet Jezusit si "Rabin" dhe tregon shenjat që Jezusi bëri si fakte të misionit të Tij hyjnor. Prandaj, edhe para se Nikodemi të kuptonte se çfarë po bënte, ai po jepte fakte në mbështetje të Jezusit si Mesia.

Nikodemi i shikonte shenjat si fakte të thirrjes hyjnore të Jezusit, por nuk i shikonte si përmbushje e profecive të Dhiatës së Vjetër në lidhje me Mesian. Kështu, Nikodemi erdhi me disa dyshime; në këtë pikë nuk e shikonte Jezusin si Krishtin.

`Lexoni Gjoni 3:3-21. Çfarë i tha Jezusi Nikodemit për të treguar se mund të shikonte brenda tij?`

Jezusi e njeh zemrën e çdo individi. Përgjigjja e tij ndaj Nikodemit mund të duket e papritur, por Ai hyn drejt e në temë. Megjithëse Judenjtë besonin se Johebrenjtë kishin nevojë të konvertoheshin, shumë nuk arrinin të kuptonin, se edhe ata, si populli i zgjedhur, kishin nevojë të përjetonin konvertimin. Asnjë nuk lind i shpëtuar, pavarësisht kombësisë apo kishës ku janë rritur.

Trashëgimia e mrekullueshme e Judenjve, që nis që nga Abrahami, ju jepte shumë avantazhe të qarta (shiko Rom. 3:1, 2) pa dyshim. Por, ajo, në vetvete, nuk mjaftonte. Jezusi i tha Nikodemit të pamendueshmen, që ai, një mësues dhe drejtues i Izraelit, duhet të lindë sërish nga lart!

Më pas Jezusi e konfronton Nikodemin me padijen e tij shpirtërore: " 'Ti je mësuesi i Izraelit dhe nuk i ditke këto gjëra?' " (Gjoni 3:10). Si mundet që ti, një mësues i lartësuar, të mos e dish këtë? Qortimi mund të ketë qenë tronditës.

Pavarësisht pyetjeve që Nikodemi kishte për Jezusin në atë kohë, më vonë shohim se u bashkua me ndjekësit e Jezusit (shiko Gjoni 19:39).

`Çfarë do të thotë të "lindësh sërish", dhe pse Jezusi e thekson kaq shumë?`