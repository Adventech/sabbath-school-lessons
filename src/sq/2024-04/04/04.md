---
title:  Dy Dishepujt e Gjonit
date:   22/10/2024
---

Dy dishepujt e Gjon Pagëzorit ishin me të, ndërkohë që Jezusi po kalonte. Gjoni deklaroi, "Shiko, Qengji i Perëndisë!" (Gjoni 1:36). Dy dishepujt e kishin dëgjuar mesazhin e Gjonit në lidhje me Krishtin, i cili do të përmbushte profecinë e Dhiatës së Vjetër në lidhje me ardhjen e Mesias. Dishepujt e lanë Gjonin që të ndiqnin Jezusin, duke pranuar se Jezusi ishte më i madh se Gjon Pagëzori dhe se Ai ishte përmbushja e mesazhit të Gjonit.

`Lexoni Gjoni 1:35-39. Çfarë bënë këta dy dishepuj pasi dëgjuan dëshminë e Gjonit në lidhje me Jezusin?`

Duke dëshiruar të jenë me Jezusin, ata të dy e kaluan ditën me Të. Kushedi se çfarë gjëra të mahnitshme kanë përjetuar dhe mësuar?

Do kenë qenë gjëra të mëdha, sepse nuk kaloi shumë, dhe dëshironin t'i ndanin ato eksperienca me të tjerët. Andrea, një nga dy dishepujt, gjeti menjëherë vëllain e tij, Simonin, dhe i tha, "E kemi gjetur Mesian (që përkthehet Krishti)" (Gjoni 1:41). Kur Andrea solli vëllain e tij tek Jezusi, Jezusi i tregon menjëherë se e njihte atë, duke i thënë, "Ti je Simoni biri i Jonas. Ti do të quhesh Kefa" (Gjoni 1:42). Jezusi e njihte dhe e kuptonte Pjetrin. Fakti që Jezusi e njeh një person, është një motiv, që gjendet në Ungjillin e Gjonit(Shiko për shembull, Gjoni 2:24, 25).

"Nëse Gjoni dhe Andrea do të kishin shpirtin e mosbesimit si tek priftërinjtë dhe drejtuesit, nuk do të ishin sjellë si nxënës në këmbët e Jezusit. Do vinin tek Ai me kritika, për të gjykuar fjalët e Tij... Por dishepujt e parë nuk vepruan kështu. Ata i ishin përgjigjur thirrjes së Frymës së Shenjtë gjatë predikimit të Gjon Pagëzorit. Tani dallonin zërin e Mësuesit qiellor... Një ndriçim hyjnor ra mbi mësimet e Dhiatës së Vjetër. Temat e shumë-anshme të së vërtetës shkëlqenin si dritë e re" - Ellen G. White, Dëshira e Kohërave, f. 139.

I gjithë theksi për Ungjillin e Gjonit është të hedhë dritë mbi Jezusin, në mënyrë që ky lajm i mirë të mund të shpërndahet në botë.

`Në çfarë mënyra ka ndryshuar jeta juaj nga Krishti dhe besimi në Të? Çfarë ndryshime të tjera do të doni të ndodhin?`