---
title:  Filipi dhe Natanaeli
date:   23/10/2024
---

`Lexoni Gjoni 1:43-46. Çfarë tregon mesazhi i Filipit për besimin që tashmë kishte tek Jezusi?`

Filipi ishte nga Bethsaida, ashtu si dhe Andrea dhe Pjetri. Ai gjeti mikun e tij, Natanaelin, dhe i tregoi për Jezusin. Gjon Pagëzori e kishte quajtur Jezusin "Qengji i Perëndisë". Andrea i kishte thënë Pjetrit se kishte gjetur "Mesian". Por Filipi e quan Jezusin, atë për të cilin kishin shkruar Moisiu dhe profetët, dhe shton emrin, "Jezusi nga Nazareti". Referimi i tij për Nazaretin krijon një reagim të fortë tek miku i tij.

Natanaeli duket se ka paragjykime për qytetin e vogël të Nazaretit. Me siguri një mbret nuk do të vinte nga një vendodhje kaq periferike. Paragjykimi i errëson sytë për të parë njerëzit me vlerën e tyre të vërtetë. Filipi duket se e kupton, ndoshta nga bisedat e mëparshme me Natanaelin, që mënyra më e mirë për t’u marrë me paragjykimet nuk është ndonjë argument filozofik apo teologjik, por një ftesë që individi ta shohë të vërtetën me sytë e vet. Ai thjesht tha, "Eja dhe shiko". Dhe kjo ishte ekzaktësisht ajo që bëri. Ai shkoi dhe pa.

`Lexoni Gjoni 1:47-51. Si e bindi Jezusi Natanaelin në lidhje me atë që Ai ishte, dhe si u përgjigj Natanaeli?`

Ato që mungojnë midis vargut 46 dhe 47 janë detaji thelbësor sesi Natanaeli iu përgjigj ftesës së Filipit. Ai u ngrit dhe shkoi të shohë, gjithsesi. Miqësia e tij me Filipin ishte më e fortë se paragjykimet e tij, dhe jeta e tij do të ndryshonte nga ai moment.

Jezusi thotë fjalë të mira për Natanaelin, duke e quajtur atë një Izraelit pa hile (Gjoni 1:47), një kontrast i madh nga ajo që Natanaeli kishte thënë për Jezusin (Gjoni 1:46). Natanaeli i përgjigjet i befasuar, sepse nuk e kishte takuar më parë Jezusin.

Më pas Jezusi i referohet kur e pa nën pemën e fikut, dhe kjo thënie e vogël e bind Natanaelin. Jezusi, duke pasur aftësi hyjnore, e kishte parë Natanaelin duke u lutur, duke kërkuar për të vërtetën nën atë pemë (shiko Ellen G. White, Dëshira e Kohërave, f. 140, 141). Më pas Natanaeli bën një rrëfim të lartësuar, duke e quajtur Jezusin Rabi, Biri i Perëndisë, dhe Mbreti i Izraelit. Vini re sesi një zbulesë e vogël në dukje të çon në rrëfimin më të madh të besimit.