---
title:  'Shërimi i të Verbërit: Pjesa 2'
date:   09/10/2024
---

`Lexoni Gjoni 9:17-34. Çfarë pyetje bënë drejtuesit, dhe si u përgjigj i verbëri?`

Kjo pjesë e gjatë e Gjonit 9 është e vetmja pjesë tek Gjoni ku Jezusi nuk është aktori kryesor në skenë, megjithëse është me siguri objekt i diskutimit. Historia filloi me pyetjen në lidhje me mëkatin (Gjoni 9:2). Farisenjtë mendojnë se Jezusi është një mëkatar, sepse shëroi gjatë Sabatit (Gjoni 9:16, 24), dhe e dënojnë të verbërin e shëruar sikur "të kishte lindur i tëri në mëkat" (Gjoni 9:34).

Këtu ndodh një përmbysje interesante. I verbëri sheh edhe më tepër, jo vetëm fizikisht, por edhe shpirtërisht, teksa e vlerëson dhe e beson më shumë Jezusin. Farisenjtë, nga ana tjetër, bëhen edhe më të verbër në të kuptuarit e tyre, në fillim duke qenë në mosmarrëveshje në lidhje me Jezusin (Gjoni 9:16), dhe më pas duke mos ditur se nga kishte ardhur (Gjoni 9:29).

Ndërkohë, rrëfimi i tij i kësaj mrekullie i jep Gjonit mundësinë për të na treguar se kush është Jezusi. Tema e shenjave tek Gjoni 9 ndërthurret me tema të tjera në Ungjill. Gjoni e pohon sërish se Jezusi është Drita e botës (Gjoni 9:5; krahaso me Gjoni 8:12). Historia gjithashtu lidhet me origjinën misterioze të Jezusit. Kush është, nga vjen, cili është misioni i Tij (Gjoni 9:12, 29; krahaso me Gjoni 1:14)? Figura e Moisiut, që i referohet mrekullisë së bërë më parë, shfaqet edhe në këtë kapitull (Gjoni 9:28, 29; krahaso me Gjoni 5:45, 46 dhe Gjoni 6:32). Në fund, kemi temën e përgjigjes së turmës. Disave u pëlqen errësira më shumë se drita, ndërkohë të tjerë përgjigjen me besim (Gjoni 9:16-18, 35-41; krahaso me Gjoni 1:9-16, Gjoni 3:16-21, Gjoni 6:60-71).

Është kaq e frikshme verbëria shpirtërore e drejtuesve fetarë. Një lypës dikur i verbër mund të thotë, " 'Që prej fillimit të botës nuk është dëgjuar që dikush t'ia ketë hapur sytë një të linduri të verbër. Po të mos ishte ky nga Perëndia, nuk do të mund të bënte asgjë" (Gjoni 9:32, 33). Megjithatë, drejtuesit fetarë, që duhet të ishin drejtuesit shpirtërorë të kombit, ata që duhet ta kishin dalluar të parët dhe ta pranonin Jezusin si Mesia - ishin pikërisht ata, që pavarësisht evidencave të fuqishme, nuk mund të shihnin. Ose nga ana tjetër, nuk donin ta shihnin. Çfarë paralajmërimi i fuqishëm në lidhje me mënyrën sesi zemra jonë mund të na mashtrojë!

`Lexoni 1 Korintasve 1:26-29. Si përshtatet ajo që shkruan Pali në këto vargje me tregimin e Gjonit më sipër, dhe si i njëjti parim mund të aplikohet edhe sot?`