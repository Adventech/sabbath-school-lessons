---
title:  'Shërimi i të Verbërit: Pjesa 1'
date:   08/10/2024
---

`Lexoni Gjoni 9:1-16. Çfarë mendonin dishepujt në lidhje me verbërinë e këtij njeriu, dhe si e korrigjoi Jezusi këtë besim të gabuar?`

Dishepujt bënë një lidhje midis sëmundjes dhe mëkatit. Një sërë pasazhe nga Dhiata e Vjetër të çojnë në atë konkluzion (krahaso me Eksodi 20:5, 2 Mbret. 5:15¬-27, 2 Mbret. 15:5, 2 Kron. 26:16-21), por historia e Jobit të paralajmëron në lidhje me faktin se kjo lidhje ndodh gjithmonë.

Jezusi e tregon qartë, duke mos mohuar lidhjen midis mëkatit dhe vuajtjes, por në këtë rast duke tërhequr vëmendjen tek një qëllim më i madh, atë që Zoti të lartësohet nga shërimi. Tregimi ka disa ngjashmëri me historinë e Krijimit, ku Zoti formoi njeriun e parë nga pluhuri i tokës (Zan. 2:7), kur Jezusi bëri baltë për të sjellë tek i verbëri atë që i mungonte që në barkun e nënës.

Tek Mateu, Marku dhe Luka, historitë e mrekullive ndjekin një model të përbashkët: shprehjen e problemit, ardhjen e individit tek Jezusi, shërimin, dhe pranimin e shërimit për të lavdëruar Perëndinë.

Te historia e Gjonit 9, kjo sekuencë plotësohet tek Gjoni 9:7. Tipike për Gjonin, rëndësia e mrekullisë bëhet një diskutim më i gjerë, duke sjellë një ndërveprim të gjatë midis burrit të shëruar dhe drejtuesve fetarë. Diskutimi mbresëlënës vërtitet rreth dy koncepteve, që bëjnë kontrast - mëkati/veprat e Perëndisë dhe verbëria/shikimi.

Autori nuk i tregon lexuesit deri tek Gjoni 9:14 që Jezusi e bëri këtë shërim gjatë Sabatit, që sipas traditës, dhe jo Shkrimit, ishte thyerje e Sabatit. Dhe kështu, Ai u akuzua nga Farisenjtë se kishte thyer Sabatin. Konkluzioni i tyre ishte se Ai nuk vinte nga Perëndia, sepse ata thoshin se "Ai nuk e mban Sabatin". Por për të tjerët ishte shqetësues fakti se një mëkatar mund të bënte shenja të tilla (Gjoni 9:16).

Diskutimi nuk ka përfunduar, dhe tashmë ka një ndasi. I verbëri bëhet edhe më i qartë se kush është Jezusi, por drejtuesit fetarë bëhen edhe më konfuzë ose të verbër në lidhje me identitetin e Tij të vërtetë.

`Çfarë duhet të na tregojë kjo histori në lidhje me rreziqet e të qenurit i verbër nga besimet dhe traditat tona për të mos parë të vërtetat e rëndësishme që janë para syve tanë?`