---
title:  Ringjallja e Llazarit
date:   10/10/2024
---

Gjoni 11 është i mbushur me trishtim - lajmin e trishtë në lidhje me sëmundjen e një miku të dashur (Gjoni 11:1-3); vajtimi për vdekjen e tij (Gjoni 11:19, 31, 33); vajtimi i të motrave se Llazari nuk do të kishte vdekur nëse Jezusi do të ishte i pranishëm (Gjoni 11:21, 32); dhe lotët e vetë Jezusit (Gjoni 11:35).

Por Jezusi ishte vonuar dy ditë para se të kthehej tek Llazari (Gjoni 11:6), duke treguar se ishte i lumtur që nuk kishte shkuar më parë (Gjoni 11:14, 15). Ky veprim nuk ishte nga një zemër e ftohtë. Përkundrazi, ishte për të shfaqur lavdinë e Perëndisë.

Kur arrijmë tek Gjoni 11:17-27, Llazari kishte qenë i vdekur që prej katër ditësh. Pas katër ditëve trupi i tij do kishte filluar të kalbej dhe, siç thotë dhe Marta, " 'Zot, ai tashmë qelbet, sepse ka vdekur prej katër ditësh' " (Gjoni 11:39). Pa dyshim, vonesa e Jezusit ndihmoi që mrekullia që do të vijonte të ishte edhe më e mrekullueshme. Të ringjallësh një trup të kalbur? A mund të kishte provë më të madhe se kjo për të treguar se Jezusi ishte Vetë Perëndia?

Dhe, ashtu si Perëndia, si Ai që krijoi në fillim jetën - Jezusi kishte fuqi mbi vdekjen. Kështu, Jezusi e përdor këtë mundësi, vdekjen e Llazarit, që të zbulojë një të vërtetë thelbësore në lidhje me Veten. " 'Unë jam ringjallja dhe jeta. Ai që beson në mua, edhe sikur të duhej të vdesë do të jetojë. Dhe ai që jeton e beson në mua, nuk do të vdesë kurrë përjetë' " (Gjoni 11:25, 26).

`Lexoni Gjoni 11:38-44. Çfarë bëri Jezusi për të mbështetur thëniet e Tij?`

Ashtu si Jezusi tregoi se është Drita e botës (Gjoni 8:12, Gjoni 9:5,) duke i sjellë shikimin të verbërit (Gjoni 9:7), ashtu edhe këtu Ai ringjall Llazarin nga të vdekurit (Gjoni 11:43, 44), duke treguar se Ai është Ringjallja dhe Jeta (Gjoni 11:25).

Mrekullia, para çdo gjëje tjetër, e tregon Jezusin si Jetëdhënës, si Vetë Perëndia. Siguron një suport të fortë për temën e Gjonit se Jezusi është Biri hyjnor i Perëndisë dhe se, duke besuar, mund të kemi jetë përmes Tij (Gjoni 20:30, 31).

Megjithatë, kur arrijmë në fund të kësaj historie të pabesueshme (Gjoni 11:45-54), ku shumë që e panë besuan (Gjoni 11:45), zbulohet një ironi e fuqishme, por e trishtë. Jezusi tregon se Ai mund të ringjallë të vdekurit në jetë dhe, megjithatë, këta njerëz mendojnë se mund ta ndalin Atë duke e vrarë! Çfarë shembulli i marrëzisë së njerëzve përkundrejt mençurisë dhe fuqisë së Perëndisë!