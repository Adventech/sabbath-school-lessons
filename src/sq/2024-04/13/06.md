---
title:  Të Qëndrosh në Jezusin
date:   26/12/2024
---

`Lexoni Gjoni 12:32. Si e përshkruan ky tekst autoritetin e Jezus Krishtit?`

Siç kemi parë përgjatë mësimeve të këtij tremujori, Ungjilli i Gjonit na drejton tek Jezusi, por vetëm nëse duam ta njohim Perëndinë dhe të bëjmë vullnetin e Tij. Përgjatë Ungjillit të tij, njerëzit që takojnë Jezusin ose pranojnë dritën dhe rriten ose e refuzojnë dritën dhe bëhen të verbër. Nikodemi, gruaja tek pusi, nëpunësi i shtetit, njeriu tek pellgu i Betesdës, 5 000 vetat e ushqyer me bukë dhe peshk, vëllezërit e Jezusit, drejtuesit fetarë, burri i lindur i verbër, Maria dhe Marta, Pilati - të gjithë u takuan me Jezusin dhe bënë zgjedhjet në lidhje me të vërtetën dhe dritën që Ai solli.

Teologjia nga poshtë fillon me argumentet njerëzore për të vendosur dhe shqyrtuar ekzistencën dhe natyrën e Perëndisë. Perspektiva njerëzore, me gabime, e rënë, me paragjykime, ka përparësi ndaj asaj Hyjnore, të shenjtë, perfekte dhe të gjithëdijshme. Teologjia nga poshtë me siguri i çon njerëzit në rrugë të gabuar, siç ka ndodhur edhe në të kaluarën dhe siç do të ndodhë në të ardhmen (shiko Zb. 14:1-12), kur mençuria njerëzore, përpiqet të mbizotërojë atë hyjnore, do përpiqet të detyrojë adhurimin e rremë në botë.

`Lexoni Gjoni 15:1-11. Cili është sekreti i rritjes shpirtërore dhe shëndetit?`

Sekreti është të qëndrosh i lidhur me Jezusin. Ai është Fjala e Perëndisë, Buka e Jetës, Drita e botës, Dera e deleve, Bariu i Mirë, Ringjallja dhe Jeta, Rruga, e Vërteta dhe Jeta, Vreshti i Vërtetë.

Pjesëtarët e Hyjnisë dhe Fjala e tyre, Bibla, janë si magnet. Nëse nuk u bën rezistencë të tërheqin. "Zëri i Perëndisë na flet përmes fjalës së tij, dhe ka shumë zëra që do dëgjojmë; por Krishti ka thënë se duhet të kemi kujdes nga ata që do të thonë, Këtu është Krishti, apo atje është Krishti. Atëherë si do e dimë se ata nuk e kanë të vërtetën, nëse nuk shqyrtojmë çdo gjë me Shkrimet?" - Ellen G. White, The Advent Review and Sabbath Herald, 3 Prill 1888. Dhe pastaj, duhet të dorëzojmë pikëpamjet tona para atyre që na paraqiten tek Fjala e Perëndisë.