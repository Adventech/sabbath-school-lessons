---
title:  Histori Misionare
date:   27/12/2024
---

### Shantazhi

_Zhozefina_

Në fshatin e vogël etnik Togiak, në Alaska, dy motra Zhozefina dhe Emili po ecnin në një rrugë me pluhur, një mbrëmje vere. Edhe pse ora ishte 7 e mbrëmjes, dielli ishte në qiell. Duheshin edhe disa orë që të perëndonte, rreth mesnatës.

Në ato ditë të gjata vere, nuk kishte shumë gjëra për fëmijët.

— Shiko! — tha 12-vjeçarja Emili, kur ndaloi para kishës Adventiste. — Kjo kishë ka Shkollën Biblike Verore. Dua të shkoj.

Për të, Shkolla Biblike Verore donte të thoshte histori interesante nga Bibla, aktivitete zbavitëse, diçka për të ngrënë. Por, më shumë se gjithçka tjetër, do të thoshte diçka për të bërë, në një vend që s’kishte shumë gjëra për fëmijët. Emili, tërhoqi krahun e motrës, 17-vjeçare.

— Eja, — tha ajo.

Por Zhozefina nuk donte të shkonte. Edhe pse nuk kishte çfarë të bënin, ajo nuk donte të shkonte në kishë.

— Nuk dua të shkoj në Shkollën Biblike Verore, — tha ajo.

— Por unë dua të shkoj, — tha Emili.

— Unë nuk dua, — tha Zhozefina, me gjithë autoritetin e motrës së madhe.

Emili u trishtua. Ajo ishte e vendosur ta fitonte atë argument dhe e dinte ç’duhej të bënte.

— Nëse nuk shkojmë, nuk do ta ndaj me ty duhanin tim për të përtypur, - tha ajo.

Zhozefina e pa motrën me inat. Ajo nuk kishte më duhan dhe nuk dinte ku mund të gjente tjetër. Ajo pa kishën. Ajo mendoi se sa do irritohej nëse Emili e mbante premtimin, për të mos i dhënë më duhan.

— Në rregull, — tha ajo. — Do të shkojmë.

Kështu, Zhozefinës iu bë shantazh, për të hyrë, për herë të parë, në një kishë Adventiste. Ajo u ul në rreshtin e fundit, kur Emili u bashkua me 20 fëmijët që ishin përpara.

Pas pak, pastori i kishës shkoi te Zhozefina dhe u prezantua si Pastori Çad. Kur pa se Zhozefina ishte më e madhe se fëmijët e tjerë, ai e pyueti nëse ajo donte të ndihmonte, ndoshta duke shpërndarë materialet dhe ushqimin. Zhozefina pranoi.

Më pas, ajo dhe Emili shkuan në kishë, çdo mbrëmje, në orën 7, për Shkollën Biblike Verore. Pranë fundit, pastori e ftoi Zhozefinën të shkonte në një kamp veror. Për të arritur aty, asaj i duhej të merrte një avion, autobus dhe varkë.

Asaj i pëlqeu shumë ideja. Por ajo ishte e sigurt se kampi nuk ishte për moshën e saj. Ajo ishte 17 vjeç.

— S’ka problem, — tha pastori. — Do të të pëlqente të ndihmoje në kamp?

Fytyra e Zhozefinës u mbulua nga një buzëqeshje e madhe. Me siguri, ajo mund të ndihmonte.

Kështu, ajo shkoi në Kampin Polaris si ndihmëse. Ajo ndihmoi kujdestaren e një kabine vajzash. Gjithashtu, ajo mësoi shumë rreth Jezusit, gjatë javës së saj në kamp.

Zhozefinës i pëlqeu kaq shumë kampi sa shkoi edhe dy vitet e ardhshme. Midis kampeve, ajo shkoi në Kishën Adventiste pranë shtëpisë. Në zemrën e saj po rritej dashuria për Jezusin. Jezusi e ndihmoi të ndalonte përtypjen e duhanit. Ajo ia dha zemrën Jezusit dhe u pagëzua.

Sot, Zhozefina vazhdon të punojnë në kamp – por tani si drejtuese. Çdo vit, ajo sjell, në kamp, 7-10 fëmijë nga fshati i saj. Fëmijët nuk kanë ç’të bëjnë gjatë verës. Disa prej tyre zemërohen dhe bëhen shumë të irrituar, ndërsa kalojnë proçesin e ndalimit të përtypjes së duhanit, në kamp.

Por, ashtu si Zhozefina, fëmijët dëgjojnë edhe për Jezusin; mësojnë gjithashtu se Ai i ndihmon të lenë zakonet e këqija. Ata kthehen në shtëpi, duke e ditur se jeta me Jezusin nuk është asnjëherë e mërzitshme dhe se ata mund të bëjnë çdo gjë me Të.

Ashtu si motra e Zhozefinës e solli atë në kishë, tani Zhozefina sjell fëmijë në kishë. Ajo nuk u bën shantazh. Ajo lutet për ta dhe i fton të vijnë në Kampi Polaris.

— Më pëlqen të punoj me fëmijët, — tha ajo në një intervistë. — Kam bërë shumë miq shumë të mirë, këtu në Kampin Polaris.

_Kampi Polaris që ndodhet buzë një liqeni, në Dilingham, Alaska, është kampi i vetëm Adventist veror, që punon me fëmijët etnikë në Alaska. Një pjesë e Ofertave të Sabatit të 13të, në vitin 2015, ndihmoi në përmirësimin e kampit, me kabina, dushe dhe banja të reja. Faleminderit. Sot, ke mundësinë të ndash dashurinë e Jezusit në Alaska, me një ofertë tjetër të Sabatit të 13të. Këtë herë, një nga projektet e Sabatit të 13të do të ndihmojë në përhapjen e ungjillit nëpërmjet një qendre influence në Bethel. Oferta e sotme do të mbështesë gjithashtu edhe projekte në Sent Luis, Misuri dhe Baltimore, Meriland. Faleminderit për ofertën bujare._