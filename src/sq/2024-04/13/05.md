---
title:  Teologji Nga "Lart" apo Nga "Poshtë"
date:   25/12/2024
---

`Lexoni Gjoni 4:46-54. Për çfarë erdhi ky nëpunës tek Jezusi, dhe cila ishte çështja e vërtetë këtu?`

Ky burrë erdhi tek Jezusi, Drita e botës, por e kishte ndarë mendjen të besonte vetëm nëse Jezusi do e shëronte fëmijën e tij. Mund të themi se teologjia e këtij njeriu ishte një "teologji nga poshtë". Teologjia nga poshtë vendos rregulla dhe standarde për Perëndinë dhe Fjalën e Tij. Idetë njerëzore, sado me të meta, të kufizuara, dhe subjektive që janë, bëhen autoriteti final në lidhje me mënyrën sesi njerëzit interpretojnë Fjalën e Perëndisë. Çfarë kurthi i rrezikshëm!

Teologjia "nga lart", në anën tjetër, përgjigjet me besim, duke besuar në fillim tek Perëndia dhe Fjala e Tij (Gjoni 4:48; Gjoni 6:14, 15; 2 Tim. 3:16). Kur Bibla pranohet me besim, bëhet vetë interpretues i vetes. Pikëpamja e Shkrimeve, në vend të filozofisë së lashtë, është udhëzuesi për të kuptuar dhe interpretuar Shkrimet. Pikëpamjet njerëzore duhet t'i nënshtrohen Fjalës së Zotit, dhe jo anasjelltas.

Duhet të besojmë te fjalët e Shkrimeve nëse duhet të besojmë fjalët e Jezusit (Gjoni 5:46, 47). " 'Nëse do qëndroni në Fjalën Time, jeni me të vërtetë dishepujt e Mi' " (Gjoni 8:31). Nëse dyshojmë Fjalën e Perëndisë, Fjala e Tij nuk mund të qëndrojë në ne (Gjoni 5:38). " 'Kush më hedh poshtë dhe nuk i pranon fjalët e Mia, ka kush e gjykon - fjala që kam shpallur do të jetë ajo që do ta gjykojë në ditën e fundit. Sepse Unë nuk kam folur nga vetja ime; por Ati vetë më ka dërguar dhe më ka urdhëruar ç'duhet të them e të shpall' " (Gjoni 12:48, 49).

Të dëgjosh Fjalën e Zotit është më shumë sesa të marrësh informacion në mënyrë pasive. Do të thotë gjithashtu të bësh vullnetin e Perëndisë. Dhe kjo është përgjigjja aktive për të dëgjuar Fjalën. " 'Në qoftë se dikush do të bëjë vullnetin e Tij, do ta njohë nëse kjo doktrinë vjen nga Perëndia apo që Unë flas nga vetja Ime' " (Gjoni 7:17).

Dhe dëgjimi dhe bërja e Fjalës së Zotit janë shprehje e dashurisë për Të. " 'Nëse ndokush më do, do ta zbatojë fjalën time; edhe Ati Im do ta dojë dhe ne do të vijmë tek ai dhe do të bëjmë banesën tek ai' " (Gjoni 14:23).

`Cila është marrëdhënia midis dashurisë sonë për Jezusin dhe bindjes? Pse çdo lloj "bindjeje", që nuk bazohet mbi dashurinë rrezikon të bëhet legalizëm?`