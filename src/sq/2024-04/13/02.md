---
title:  Takimi në Galile
date:   22/12/2024
---

`Lexoni Gjoni 21:1-19. Çfarë të vërteta të rëndësishme zbulohen këtu, veçanërisht në lidhje me hirin e Perëndisë - dhe përulësinë njerëzore?`

Gjoni 20 përfundon me qëllimin e librit, që është vendi i duhur për të përfunduar, por ka dhe një kapitull më shumë. Kapitulli 21 fillon me disa nga dishepujt në Galile, me Pjetrin, që sugjeron të kalojnë një natë në liqen. Duket sikur kohët e vjetra janë rikthyer dhe dishepujt i janë kthyer tregtisë së mëparshme, peshkimit. Por atë natë nuk zënë asgjë.

Në mëngjes, një i huaj misterioz tek bregu u thotë të hedhin rrjetat e tyre në anën e djathtë të varkës. Pastaj kapin kaq shumë peshq sa nuk i nxjerrin dot rrjetat. Ishte si në fillim të shërbesës së tyre me Jezusin (shiko Luka 5:1-11). Gjoni dallon menjëherë Jezusin dhe i thotë Pjetrit, i cili menjëherë hidhet në ujë dhe del në breg me not.

Jezusi e pyet Pjetrin tri herë, në lidhje me dashurinë ndaj Mësuesit. Para kryqëzimit, Pjetri insistoi se do jepte jetën e vet për Jezusin (Gjoni 13:37). Atëherë Jezusi parashikoi se do e mohonte tri herë (Gjoni 13:38). Në këtë takim në Galile, Pjetri nuk e bën veten pikë referimi, por bën Jezusin: " 'Zot, ti di çdo gjë, ti di se unë të dua' " (Gjoni 21:17).

Disa venë re se Jezusi përdor foljen agapaō, që do të thotë të duash, kur pyet Pjetrin (përveçse herën e fundit), dhe se Pjetri gjithmonë përgjigjet me foljen phileō, që do të thotë të duash, por thjesht si një mik. Implikimi i kësaj është se Pjetri nuk ka arritur nivelin më të lartë të dashurisë.

Në fakt, përgjigjja e Pjetrit fokusohet tek përulësia. Me dështimin e Pjetrit si kurrë më parë, ka gjasa që me përulësi përdor një "term më të ulët", duke mos guxuar të pretendojë më shumë për veten. Dhe është kjo përulësi që Jezusi pohon, dhe që bëhet kritike për të restauruar Pjetrin në shërbesë. Pa dyshim, përulësia është një nga cilësitë më të mëdha për shërbesën, sepse fokusi vihet tek Jezus Krishti, dhe jo tek vetja.

Restaurimi i Pjetrit dhe roli i tij si drejtues në kishën e hershme është një nga evidencat më të forta se Jezusi u ringjall. Do ishte e vështirë të shpjegoje ngritjen e Pjetrit nëse Jezusi nuk do e kishte restauruar në shërbesë, para dishepujve të tjerë.

`Pse përulësia është kaq e rëndësishme tek çdokush që kërkon të njohë Zotin? Nën dritën e kryqit, me çfarë duhet të krenohet secili prej nesh?`