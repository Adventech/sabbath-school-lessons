---
title:  Shenjat, Veprat dhe Mrekullitë
date:   17/11/2024
---

Përveç mrekullive specifike që Gjoni përdori për të treguar Jezusin si Mesian, ai gjithashtu shkruan për diskutimin më të gjerë në lidhje me shenjat, veprat dhe mrekullitë që bëri Jezusi.

Shenjat dhe mrekullitë, në vetvete, nuk ishin prova të të qenurit Mesia, sepse shumë profetë, ndonjëherë dhe ata të rremë, gjithashtu bënin mrekulli. Gjoni nuk shkroi për shenjat vetëm se ato tregonin atë si mrekulli bërës. Shenjat që Gjoni shkroi kishin gjithashtu një karakter unik, që tregonin Jezusin si Mesia dhe tregonin se Ai, në fakt, erdhi vetë nga Zoti At.

`Lexoni Gjoni 5:17, 20, 36-38. Si e përshkruajnë këto vargje marrëdhënien midis Jezusit dhe Zotit At, veçanërisht në kontekstin e shenjave?`

Jezusi përdori shenjat për të treguar marrëdhënien e Tij të ngushtë me Atin. Të dy ishin një. Veprat treguan se " 'Ati është në Mua, dhe Unë jam në Të' " (Gjoni 10:38; shiko gjithashtu Gjoni 14:10, 11).

Qëllimi i ardhjes së Jezusit ishte të bënte veprat e Atij që e dërgoi, në mënyrë që këto vepra të mund të manifestoheshin në botë. Pra, Ai erdhi të bëj veprën që Ati e kishte dërguar, dhe veprat që Ai bëri dëshmuan qartë, se Ai ishte nga Ati.

Megjithatë, siç e kemi parë tashmë, pavarësisht shenjave dhe dëshmive të fuqishme nga shumë njerëz, shumë prej tyre zgjodhën të mos besonin.

Drejtuesit fetarë e pyetën Jezusin, " 'Deri kur do na mbash pezull? Nëse je Krishti, na e thuaj haptas'. Jezusi iu përgjigj atyre: 'Unë jua kam thënë, por ju nuk besoni. Veprat që bëj në emër të Atit tim, janë ato që dëshmojnë për Mua' " (Gjoni 10:24, 25).

Nëse Jezusi do të kishte dalë hapur dhe do të thoshte se Ai është Mesia, drejtuesit fetarë - që kërkonin çfarëdo lloj gjëje që të mund ta akuzonin - do i ishin hedhur përsipër. Duke e ditur këtë, Jezusi i drejtoi tek veprat, që Ai kishte bërë. Nëse Jezusi do kishte thënë se Ai ishte Krishti, ata do përpiqeshin me lehtësi ta mohonin këtë. Por si mund të mohonin shenjat, veprat dhe mrekullitë? Këto ishin dëshmi të fuqishme në lidhje me atë se kush ishte Ai dhe nga kishte ardhur.

`Si mund të mbrohemi që të mos kemi zemra të ngurtësuara siç kishin drejtuesit fetarë? Në çfarë mënyra mund të luftojmë kundër veprës së Perëndisë në jetët tona?`