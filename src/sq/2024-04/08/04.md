---
title:  'Profecitë e Dhiatës së Vjetër në Lidhje me Jezusin: Pjesa I'
date:   19/11/2024
---

Gjatë një diskutimi me drejtuesit fetarë në lidhje me identitetin e Tij, Jezusi pohoi autoritetin e Shkrimeve. Në pamje të parë, mund të mos dukej e nevojshmë për Të ta bënte këtë gjë, sepse drejtuesit fetarë besonin tek Shkrimet. Megjithatë, edhe me ta, Jezusi do të theksonte autoritetin e Shkrimeve, dhe e bëri këtë në mënyrë që t’u tregojë se kush ishte - pavarësisht sa të ngurta ishin zemrat e tyre dhe, pavarësisht sa përpiqeshin ta luftonin këtë bindje.

Ndërkohë, Gjoni shkruan shumë citate dhe aludime nga Dhiata e Vjetër, që e tregojnë Jezusin si përmbushjen e premtimit të Mesias në Dhiatën e Vjetër.

**Si lidhen vargjet e mëposhtme nga Dhiata e Re dhe Dhiata e Vjetër? Pra, si i përdor Dhiata e Re këto vargje për të dëshmuar për Jezusin?**

`Gjoni 1:23, Isa. 40:3`

`Gjoni 2:16, 17; Ps. 69:9`

`Gjoni 7:38, Jer. 2:13`

`Gjoni 19:36, Num. 9:12`

Jo vetëm Gjoni, por Pjetri, Pali, Mateu, Marku, Luka dhe gjithë shkrimtarët e Dhiatës së Re, nën frymëzimin e Frymës së Shenjtë, herë pas herë theksojnë sesi jeta, vdekja, ringjallja dhe ngritja e Jezusit nga Nazareti në fronin e Perëndisë janë të gjitha përmbushje të profecive të Dhiatës së Vjetër.

Dhe, megjithëse Jezusi i drejtonte vazhdimisht dishepujt tek Shkrimet, që parashikonin shërbesën e Tij - kur e kuptuan më në fund dishepujt se Shkrimet drejtonin tek vdekja dhe ringjallja e Tij? Ishte vetëm pasi Ai vdiq dhe u ringjall dhe iu shfaq, që më në fund e kuptuan. "Kur, më pas, Ai ishte ringjallur prej së vdekuri, dishepujt e vet u kujtuan se Ai këtë ua kishte thënë dhe i besuan Shkrimit dhe fjalëve që kishte thënë Jezusi" (Gjoni 2:22; shiko gjithashtu Gjoni 20:9).