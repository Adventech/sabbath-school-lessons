---
title:  Roli Autoritar i Shkrimeve
date:   18/11/2024
---

Përveç shenjave specifike dhe dëshmive që Gjoni përdori për të treguar Jezusin si Mesia, Gjoni gjithashtu i bëri thirrje autoritetit të Dhiatës së Vjetër dhe profetëve të saj, që parathanë veprën e Krishtit. Dhiata e Vjetër është thelbësore, jo vetëm për Ungjillin e Gjonit, por për gjithë Dhiatën e Re. Arsyetimet për Jezusin, kush ishte, nga kishte ardhur, çfarë bëri dhe çfarë do të bëjë - bazohen mbi Shkrimet, në këtë rast mbi Dhiatën e Vjetër.

`Lexoni vargjet: Gjoni 5:39, 40, 46, 47. Çfarë na mësojmë në lidhje me qëndrimin e Jezusit ndaj autoritetit të Shkrimeve?`

Përgjatë gjithë Ungjijve, herë pas here Jezusi drejton tek autoriteti i Shkrimeve si një çelës për të dëshmuar për Të. Për shembull, Jezusi shpesh përdor ngjarjet nga Dhiata e Vjetër për të treguar se kush është dhe çfarë bën. Ky është një rast, kur Ai përmend një ngjarje nga Numrat 21:5-9. " 'Dhe ashtu si Moisiu e ngriti lart gjarprin në shkretëtirë, kështu duhet të ngrihet lart Biri i njeriut' " (Gjoni 3:14). Këtu, jo vetëm që Jezusi i referohet historisë, por kur e përdor për të treguar se kush është, Ai na jep interpretimin me autoritet në lidhje me kuptimin e historisë.

Dhe jo vetëm Jezusi, por edhe të tjerët gjithashtu, përdorin Dhiatën e Vjetër për të treguar Jezusin. Për shembull, në fillim tek Gjoni, lexojmë fjalët e Filipit: " 'E gjetëm Atë, për të cilin shkroi Moisiu në ligj dhe profetët' " (Gjoni 1:45).

`Lexoni vargjet në vijim: Gjoni 13:18; Gjoni 17:12; Gjoni 19:24, 28, 36. Çfarë na mësojnë në lidhje me autoritetin e Shkrimeve siç kuptohej nga Jezusi dhe Gjoni? Çfarë duhet të na tregojnë për rëndësinë e rolit të të gjithë Shkrimit në besimin tonë, gjithashtu?`

`Cilat janë fuqitë sot, që haptazi apo në mënyrë tinzare punojnë që të nënvlerësojnë besimin tonë në autoritetin e Biblës? Sillni përgjigjet tuaja në klasën e Sabatit.`