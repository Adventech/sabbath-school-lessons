---
title:  Histori Misionare
date:   29/11/2024
---

### Djali i Pse-së

_Adiv_

Xhejms ishte “Djali i Pse-së” Sa herë i kërkonin të bënte diçka, në kampin veror, ai pyeste “Pse?”

— Pse duhet ta bëj këtë? Pse duhet ta bëj atë?

Xhejms ishte jetim. Babai dhe mamaja kishin vdekur dhe ai jetonte me disa të afërm, në një fshat të vogël etnik, në Alaskë. Të afërmit e dërguan në kampin veror. Kështu, ai hipi në avion dhe shkoi në qytetin Dilingham. Alaska nuk ka shumë rrugë dhe, shumë herë, njerëzve u duhet të udhëtojnë me avion nga një vend në tjetrin. Pasi arriti në Dilingham, Xhejms mori një autobus për 30 minuta, deri tek një liqen. Aty, ai hipi në një varkë dhe udhëtoi 15 minuta deri në Kampin Polaris, një kamp veror Adventist, për fëmijë etnikë Amerikanë, si ai.

Xhejms e pëlqeu kampin menjëherë; në mënyrë të veçantë, i pëlqyen aktivitetet në liqen. Ai buzëqeshte nga veshi në vesh kur hipte në kamardare dhe tërhiqej nga varka. Ai përpiqej të mos binte. Edhe pse ishte verë, uji ishte akull i ftohtë.

Por buzëqeshja e Xhejmsit u kthye në fytyrë të vrenjtur, gjatë adhurimit të mbrëmjes. Kur ishte momenti i lutjes, të gjithë fëmijët çoheshin në këmbë. Shtatë djemtë, që rrinin në kabinë me Xhejms, çoheshin. Kujdestari i tyre, Adivi, çohej. Por Xhejms qëndronte i ulur.

Adivi pëshpëriti

— Ti duhet të ngrihesh në këmbë.

Një nga rregullat e kampit ishte që të gjithë duhet të çoheshin gjatë lutjes, në shenjë respekti ndaj Perëndisë. Xhejms u ngri. Por fytyra e tij ishte shumë e vrenjtur.

Të nesërmen, Xhejms vazhdoi i ulur, gjatë lutjes, në adhurimin e mëngjesit. Ai qëndroi i ulur gjatë lutjes në mbrëmje. Pastaj ai u kthye nga djali që ishte ulur pranë tij dhe filloi të bisedonte gjatë lutjes. Adiv bisedoi më të por ai refuzonte të dëgjonte. Ditën e tretë, kur ai vazhdoi i ulur, Adivi i ftoi të dilte, që të bisedonin.

Kur dolën Adivi i rikujtoi Xhejmsit rregullat e kampit.

— Nëse do të vazhdosh kështu, do të ketë pasoja, — tha ai. — Në shenjë respekti ndaj Perëndisë, duhet të ngrihesh në këmbë dhe të mos bisedosh. Pse nuk ngrihesh?

— Pse duhet të ngrihem? Pse nuk mund të flas? — pyeti Xhejms. — Unë nuk e kam parë Perëndinë. As nuk e di nëse Perëndi ekziston apo jo.

Adivi pa një mundësi për t’i folur Xhejmsit rreth Perëndisë. Ai foli për erën që shpeshherë frynte aty.

— Edhe pse ti nuk e sheh erën, ti e di se ajo ekziston sepse e ndien në lekurë dhe sheh lëvizjen e gjetheve në pemë, — tha ai. — Në të njëjtën mënyrë, unë nuk e shoh Perëndinë, por e ndiej praninë e Tij rreth e rrotull meje.

Sytë e Xhejmsit u mbushën me lot.

— Si ta di unë? — pyeti ai. — Nëse Perëndia ekziston, pse ndodhin gjëra të këqija? Ku ishte Perëndia kur vdiq mami ime? Ku ishte Perëndia kur vdiq babi im?

Adivi i tha se vdekja nuk ishte pjesë e planit të Perëndisë. Por njerëzit e parë, Adami dhe Eva, mëkatuan ndaj Perëndisë dhe rezultati është dhimbja dhe vdekja.

— Edhe pse nuk e sheh, Perëndia është këtu, — tha Adivi.

Xhejmsi e dëgjoi.

— Vërtet ka një Perëndi atje lart? — pyeti ai.

Mbas kësaj bisede, Xhejmsi filloi të çohej në këmbë, në momentin e lutjes. Ai nuk tha ndonjëherë se çfarë po mendonte, por Adivi shpreson se ai po mendonte rreth Perëndisë.

Kampi Polaris ndodhet buzë një liqeni në Dilingham, Alaska. Ky është i vetmi kamp që u shërben fëmijëve nativë në Alaska. Një pjesë e Ofertave tuaja të Sabatit të 13të, në vitin 2016, ndihmuan në rinovimin e kampit, në ndërtimin e kabinave dhe banjave të reja. Faleminderit që e ndani dashurinë e Perëndisë me ofertat e Sabatit të 13të këtë tremujor, të cilat do të shkojnë në Bethel, Alaska.

**Shënime nga misioni**

- Alaska është pjese e Konferencës së Unionit të Paqësorit Verior, e cila ka 448 kisha, 61 grupe dhe 102.187 anëtarë. Me një popullsi prej 15.767.000 banorësh, aty ka një Adventist për çdo 158 banorë.
- Kisha në Barou, Alaska, është kisha Adventiste më në veri të globit.