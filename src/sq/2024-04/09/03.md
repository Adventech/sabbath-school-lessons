---
title:  Fjalët e Jetës së Përjetshme
date:   25/11/2024
---

`Lexoni Gjoni 6:61-68. Kur Jezusi pyeti dishepujt nëse do të largoheshin edhe ata, cili qe kuptimi i përgjigjes së Pjetrit?`

Fjalët e Pjetrit për "jetën e përjetshme" prekin një temë, që gjendet përgjatë Ungjillit të Gjonit. Një koncentrim i frazeologjisë në lidhje me jetën e përjetshme shfaqet tek Gjoni 6, në kontekstin e ushqyerjes së 5 000 vetave (Gjoni 6:27, 40, 47, 54, 68). Jezusi thotë se Ai është Buka e Jetës (Gjoni 6:35), që do të thotë se jeta e Tij, vdekja e Tij, dhe ringjallja janë burim i jetës së përjetshme.

Fraza jeta e përjetshme apo ekuivalentja e saj ndodh të paktën 17 herë në Ungjillin e Gjonit. Ky term nuk i referohet ekzistencës së një shpirti, apo të qenurit pjesë e një qenie të përjetshme, apo ndonjë koncepti tjetër eterik. Përkundrazi, i referohet fuqisë jetë-dhënëse që sjell shpëtimin dhe kuptimit të ekzistencës sonë tani dhe jetës të pafundme kur të kthehet Zoti. Ashtu siç Jezusi u bë mish, ashtu ringjallja për të cilën flet Jezusi do të ndodhë në kohë dhe hapësirë dhe në një trup fizik. Është ringjallje nga të vdekurit, një ripërtëritje e jetës që kishim dikur në Eden.

`Si e marrim jetën e përjetshme? Gjoni 3:15, 16; Gjoni 5:24; Gjoni 6:40, 47; Gjoni 8:31; Gjoni 12:46; Gjoni 20:31.`

Vetëm me anë të besimit ne besojmë se Jezus Krishti erdhi të jetojë dhe vdesë në vendin tonë. Ky besim na jepet si dhuratë, por duhet të zgjedhim me vetëdije që t'i dorëzohemi Jezusit, të pendohemi dhe të pranojmë gjakun e Tij për faljen dhe pastrimin e mëkatit.

Kur Jezusi i kërkoi Pjetrit nëse ai, gjithashtu, do të ikte, Pjetri iu përgjigj, " 'Zot, tek kush të shkojmë? Ti ke fjalë jete të përjetshme' " (Gjoni 6:68), e cila përmbledh esencën e shpëtimit dhe mënyrën si e fitojmë atë. Nuk vjen nga filozofia, historia, shkenca - gjithë disiplinat njerëzore. Vjen nga Jezusi, i cili - duke pasur në Vetvete jetën e përjetshme - e ofron falas për gjithë ata, që i përgjigjen Frymës së Shenjtë, dhe e pranojnë atë.

`Si ju prek premtimi i jetës së përjetshme në mënyrën sesi jetoni jetën e përkohshme këtu? Si duhet të na ndikojë për mënyrën sesi e shohim atë?`