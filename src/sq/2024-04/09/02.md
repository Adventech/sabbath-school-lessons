---
title:  Në Atë Ishte Jeta
date:   24/11/2024
---

Tek Gjoni 1:1, apostulli e thotë qartë se Jezusi është Perëndi, Biri hyjnor. Rrjedhimisht, tek Gjoni 1:4 - "Në Atë ishte jeta, dhe jeta ishte drita e njerëzve' - termi jetë këtu duhet të jetë jeta hyjnore, vetë-ekzistencë që nuk ka rrjedhur nga dikush tjetër. Për shkak se Ai ka jetë në Vetvete, Ai mund ta japë jetën e Tij dhe ta marrë sërish (Gjoni 10:17). Dhe, për shkak se ka jetë në vetvete, mund t'i japë jetë kujt të dojë (Gjoni 5:21; krahaso me Gjoni 14:19).

Termi jetë (zoē) shfaqet 36 herë në Ungjillin e Gjonit, rreth 25 përqind për të gjitha rastet në Dhiatën e Re. Tek Gjoni 1:4,5, përveç referimit të Burimit të jetës në planetin tonë, fjala lidhet gjithashtu me shpëtimin. Në të gjithë pjesën tjetër të Gjonit, kjo ide e jetës (zoē) më shpesh shprehet si jeta e përjetshme, premtimi i shpëtimit (shiko Gjoni 3:15, 16, 36; Gjoni 4:14, 36; Gjoni 6:27, 40, 47, 54, 68; Gjoni 10:27, 28). Kështu, Ai që dha jetë gjatë krijimit është i Njëjti që sjell shpëtimin, jetën e përjetshme, për një botë të humbur.

`Pse erdhi Jezusi në këtë tokë? Gjoni 1:29, Gjoni 3:16, Gjoni 6:40, Gjoni 10:10, Gjoni 12:27.`

"Ashtu si Moisiu e ngriti lart gjarprin në shkretëtirë, kështu duhet të ngrihet lart Biri i njeriut, që kushdo që beson në të të mos humbasë, por të ketë jetë të përjetshme" (Gjoni 3:14, 15).

Ashtu siç gjarpri prej bronzi zuri vendin e Izraelitëve që ishin pickuar nga gjarpërinjtë, ashtu Jezusi zuri vendin tonë, që ishim goditur nga mëkati. Ai mori dënimin që ishte yni në mënyrë që ne të mund të kemi jetën që ishte e Tij.

Krishti gjithashtu dëshiron që të kemi jetë dhe ta kemi me bollëk (Gjoni 10:10). Kështu, "të gjithë atyre që e pranuan, Ai u dha pushtetin të bëhen bij të Perëndisë, atyre që besojnë në emrin e Tij: të cilët nuk janë lindur nga gjaku, as nga vullneti i mishit, as nga vullneti i burrit, por janë lindur nga Perëndia" (Gjoni 1:12, 13).

Krishti erdhi të na zbulojë Atin. Sepse, "Askush s'e pa Perëndinë kurrë. I vetëmlinduri Bir, që është në gjirin e t'Et, është Ai që e ka bërë të njohur" (Gjoni 1:18). Duke parë karakterin e Jezusit, mund të shohim karakterin e Atit.

`Çfarë mund të mësojmë nga jeta e Jezusit në lidhje me karakterin e Atit? Pse kjo zbulesë është një lajm kaq i mirë?`