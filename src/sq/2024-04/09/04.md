---
title:  Besimi dhe Rilindja
date:   26/11/2024
---

`Lexoni Gjoni 1:12, 13. Cilat janë hapat që përshkruhen këtu në lidhje me të qenurit i Krishterë?`

Gjoni shkruan ungjillin e tij në mënyrë që ne të mund të besojmë tek Jezusi dhe përmes besimit të mund të kemi jetë të përjetshme në emrin e Tij (Gjoni 20:31). Tek Gjoni 1:12, 13, ky proces përshkruhet në dy hapa. Së pari, pranojmë Atë, që do të thotë, besojmë në Të. Së dyti, Ai na jep autoritet ose fuqi të bëhemi bij të Perëndisë, që përshkruhet te vargu 13 si të lindur nga Perëndia. Kështu, të qenurit i Krishterë ka një aspekt njerëzor dhe hyjnor. Duhet të veprojmë me besim, të pranojmë Atë, të jemi të hapur ndaj dritës, por Ai është ai që rigjeneron zemrën.

Në fakt, besimi në vetvete është një dhuratë e Zotit, që vjen nga dëgjimi i Fjalës së Tij (Rom. 10:17). "Në mënyrë që të kemi një besim të vërtetë, të kapur mbas Krishtit, duhet ta njohim siç paraqitet në fjalën" - Ellen G. White, Fundamentals of Christian Education, f. 433. "Fryma që vepron dhe ndriçon mendjen njerëzore, krijon besim tek Zoti" - Ellen G. White Comments, The Seventh-day Adventist Bible Commentary, vol. 7, f. 940.

Ata që besojnë ose pranojnë Birin si Mesian marrin jetë të përjetshme. Gjoni gjithashtu thekson pranimin ose besimin e Fjalës që foli Jezusi (Gjoni 5:24, 38, 47). Është roli i Frymës së Shenjtë të sjellë bindje (Gjoni 16:7, 8; krahaso me Rom. 8:16).

`Lexoni Romakët 8:16. Çfarë parimi gjejmë këtu për shpëtimin tek Jezusi?`

Besimi, besimi biblik i bazuar mbi veprat e Frymës së Shenjtë në zemrat tona është themeli i besimit tonë. "Besimi është...bekimi i madh - sytë që shohin, veshët që dëgjojnë" - Ellen G. White, In Heavenly Places, f. 104. Përqasja humaniste ndaj besimit thotë se duhet të gjejmë një themel, kriterin për të besuar, dhe pastaj të besojmë. Përkundrazi, përqasja biblike thotë se besimi është themeli, një dhuratë nga Zoti (Ef. 2:8, 1 Kor. 1:17-24, 1 Kor. 2:1-6). Fillojmë me themelin e besimit, dhe pastaj prej andej vazhdojmë me rritjen e kuptimit të hirit.

`Nëse dikush do ju pyeste se ku bazohet besimi juaj, si do i përgjigjeshit?`