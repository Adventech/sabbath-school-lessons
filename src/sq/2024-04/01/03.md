---
title:  Shenja e Dytë në Galile
date:   30/09/2024
---

Gjatë gjithë shërbesës së Tij në tokë, Jezusi bëri mrekulli, të cilat i ndihmuan njerëzit të besonin në Të. Gjoni i shkroi këto mrekulli në mënyrë që të tjerët të besojnë gjithashtu tek Jezusi.

`Lexoni Gjoni 4:46-54. Pse ungjilltari i referohet mrekullisë gjatë dasmës?`

Kur shkruan shenjën e dytë që Jezusi bëri në Galile, Gjoni i referohet shenjës së parë, në dasmën e Kanës. Gjoni duket se thotë, që shenjat e Jezusit do ju ndihmojnë ta kuptoni se kush është Ai. Pastaj, Gjoni shton, "Jezusi bëri edhe këtë shenjë të dytë, kur u kthye nga Judeja në Galile" (Gjoni 4:54).

Në fillim, përgjigjja e Jezusit ndaj nëpunësit mund të duket e ashpër. Megjithatë, ky nëpunës e kishte bërë shërimin e djalit të tij një kriter për të besuar tek Jezusi. Jezusi i lexoi zemrën dhe i tregoi sëmundjen shpirtërore që ishte edhe më e thellë se sëmundja vdekjeprurëse e djalit të tij. Si një rrufe në qiell të hapur, nëpunësi e kuptoi se varfëria e tij shpirtërore mund t'i kushtonte jetën e djalit të tij.

Është e rëndësishme të kuptojmë se mrekullitë në vetvete, nuk vërtetonin se Jezusi ishte Mesia. Edhe të tjerët kishin bërë mrekulli. Disa ishin profetë të vërtetë, të tjerë të rremë. Mrekullitë tregojnë vetëm ekzistencën e së mbinatyrshmes; por në vetvete, nuk do të thotë se është gjithmonë Zoti që i bën. (Satani mund të bëjë "mrekulli", nëse me fjalën "mrekulli" i referohemi veprave të mbinatyrshme).

Nëpunësi bie me dhimbje para mëshirës së Jezusit, duke iu lutur që të shërojë djalin e tij. Përgjigjja e Jezusit e siguroi. Ai i tha, "Shko, djali yt jeton" (Gjoni 4:50). Folja "jeton" është në kohën e tashme në Greqisht. Në këtë rast quhet "e tashme me të ardhme", ku për një ngjarje të ardhme flitet me një siguri të tillë sikur po ndodh tani. Ai njeri nuk nxitoi për t’u kthyer në shtëpi, duke i besuar Jezusit, shkoi ditën tjetër - dhe pa ekzaktësisht se kur Jezusi i shqiptoi ato fjalë, ethet u larguan nga djali i tij.

Çfarë arsye e fuqishme për të besuar tek Jezusi!

`Edhe sikur të mund të shihnim një mrekulli, çfarë kritere të tjera duhet të shohim para se të pranojmë automatikisht se vjen nga Perëndia?`