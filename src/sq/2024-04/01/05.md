---
title:  Zemra të Ngurtësuara
date:   02/10/2024
---

Shenjat, çuditë dhe mrekullitë, në vetvete, nuk faktojnë që vijnë nga Perëndia. Por, nga ana tjetër, kur vijnë nga Perëndia, është një gjë e rrezikshme t'i refuzosh.

`Lexoni Gjoni 5:10-16. Çfarë mësime mund të marrim nga ngurtësimi i çuditshëm i zemrave të drejtuesve fetarë në lidhje me Jezusin dhe mrekullitë që kishte bërë?`

Kur Jezusi e zbuloi Veten ndaj këtij njeriu që u shërua, ai menjëherë iu tregoi drejtuesve fetarë që ishte Jezusi. Dikush mund të mendojë se kjo do të ishte një kohë për të lavdëruar Perëndinë, por drejtuesit "persekutuan Jezusin, dhe u përpoqën ta vrasin Atë, sepse i kishte bërë këto gjëra gjatë Sabatit" (Gjoni 5:16).

Shërimet lejoheshin gjatë Sabatit vetëm në raste emergjencash. Ky njeri kishte qenë i paralizuar për 38 vjet; kështu, shërimi i tij nuk ka qenë urgjencë. Dhe për më shumë, përse nevojitej të ngrinte krevatin e tij? Duket sikur dikush me fuqi nga Perëndia për të bërë një mrekulli të tillë gjithashtu do e dinte nëse ishte e lejueshme për atë njeri që ta çonte vigun e tij në shtëpi gjatë ditës së Sabatit. Është e qartë se Jezusi po përpiqej për t'i ҫuar në disa të vërteta më të thella biblike, që janë përtej rregullave të njeriut, që në disa raste, e kishin ngurtësuar besimin e tyre.

`Çfarë na mësojnë këto tregime të tjera në lidhje me sa të ngurtë shpirtërisht mund të bëhen njerëzit, pavarësisht provave/evidencave? (Lexoni Gjoni 9:1-16; Marku 3:22, 23; Mateu 12:9-14).`

Si mund të ishin këta drejtues fetarë kaq të verbër? Përgjigjja më e mundshme është se kjo ndodhte për shkak të zemrave të tyre të korruptuara, besimi i tyre i rremë se Mesia do i çlironte tani nga Roma, dhe dashuria e tyre për pushtet që shoqërohej me mungesën e dorëzimit para Zotit. Të gjitha këto shkaqe i bënë të refuzonin të vërtetën që kishin para syve.

`Lexoni Gjoni 5:38-42. Cili ishte paralajmërimi i Jezusit? Çfarë mund të mësojmë nga këto fjalë? Me fjalë të tjera, çfarë mund të jetë tek ne që na verbon ndaj së vërtetës, të cilën duhet ta njohim dhe ta aplikojmë në jetët tona?`