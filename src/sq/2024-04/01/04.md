---
title:  Mrekullia në Pellgun e Betesdës
date:   01/10/2024
---

Shenja tjetër që shkruan Gjoni ndodhi në Pellgun e Betesdës (Gjoni 5:1-9). Besohej se një engjëll lëvizte ujin dhe personi i parë i sëmurë që futej në ujë do të shërohej. Si rezultat, pellgu ishte i mbushur plot me ata që shpresonin të shëroheshin në lëvizjen e radhës. Jezusi shkoi në Jeruzalem dhe, kur kaloi nga pellgu, pa turmën që priste.

Mendoni çfarë pamje ka qenë! Gjithë ata njerëz, disa vërtet të sëmurë, të cilët prisnin dhe prisnin për një kurim nga uji që me siguri nuk do të vinte. Çfarë mundësie për Jezusin!

`Lexoni Gjoni 5:1-9. Meqenëse çdokush tek pellgu donte të shërohej, pse Jezusi e pyet të paralizuarin nëse do që të shërohet (Gjoni 5:6)?`

Kur dikush është i sëmurë për një kohë të gjatë, sëmundja bëhet normë dhe, sado e çuditshme të duket, ndonjëherë mund të jetë e vështirë ta lësh mbrapa atë. Nga përgjigjja duket se ai njeri do që të shërohet. Problemi qëndron se po e kërkon shërimin në vendin e gabuar - ndërkohë që Ai që mund ta shërojë qëndron para tij. Ai burrë nuk e kuptonte se me kë po fliste; megjithëse pas shërimit, mund të ketë filluar të kuptojë se Jezusi ishte në fakt, Dikush shumë i veçantë.

"Jezusi nuk i kërkon këtij të vuajturi të ketë besim në Të. Ai thjesht i thotë, 'Çohu, merr vigun tënd dhe ec'. Por besimi i atij burri mbahet pas kësaj fjale. Çdo nerv dhe muskul mbushet me jetë të re, dhe gjymtyrët e tij të paralizuara shërohen. Pa dyshim që e vendos vullnetin e tij t'i bindet urdhërimit të Krishtit, dhe gjithë muskujt i përgjigjen. Duke u çuar në këmbë, sheh se është sërish aktiv... Jezusi nuk i kishte dhënë siguri për ndihmën hyjnore. Burri mund të dyshonte, dhe të humbiste të vetmin shans për t’u shëruar. Por i besoi fjalës së Krishtit dhe, duke vepruar sipas saj, mori fuqi" - Ellen G. White, Dëshira e Kohërave, f. 202, 203.

`Më vonë Jezusi e takon atë në tempull dhe i thotë, " 'Ja, ti u shërove. Mos mëkato më që të mos të të bëhet një gjë më e keqe' " (Gjoni 5:14). Cila është lidhja midis sëmundjes dhe mëkatit? Pse duhet të kuptojmë se jo të gjitha sëmundjet janë rezultat direkt i ndonjë mëkati specifik në jetën tonë?`