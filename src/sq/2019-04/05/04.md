---
title:  Nehemia vepron
date:  29/10/2019
---

Duket që qortimi i Nehemias ndaj pasanikëve, “Secili prej jush kërkon një kamatë prej fajdexhiu nga vëllai i vet” (Neh. 5:7), nuk solli rezultatet e dëshiruara. Kështu që Nehemia nuk ndaloi me kaq, por vazhdoi luftën për të shtypurit e kombit të tij. Ai mund të kishte thënë që u mundua t’u mësonte pasanikëve rrugën e drejtë, por nuk funksionoi, kështu që ai u detyrua ta lërë këtë çështje. Së fundi, këta njerëz ishin të pasur dhe të fuqishëm. Çfarë të bënte kundër tyre? Por, Nehemia nuk mund të ndalonte derisa ta zgjidhte këtë problem, edhe pse kjo do t’i krijonte atij armiq të pushtetshëm.

`Lexoni Nehemia 5:7–12. Çfarë argumentesh ka Nehemia kundër situatës? Çfarë përdor ai për të bindur njerëzit që të korrigjojnë gabimin?`

Nehemia thërret një asamble të madhe – tërë kombin e Izraelit – për të zgjidhur këtë çështje. Duket që ai shpreson që pasanikët para tërë kombit do të turpëroheshin dhe madje do të trembeshin, kështu do të vendosnin të mos vazhdonin shtypjen e mëparshme.

Argumenti fillestar i Nehemias përqëndrohet tek skllavëria. Shumë judenj, ndoshta duke përfshirë Nehemian, blinin lirinë për judenj të tjerë, ndërsa i shërbenin të huajve. Tani ai pyet fisnikët dhe pasanikët nëse është e pranueshme për ata që të blejnë dhe shesin njerëzit e tyre. A ka kuptim që izraelitët në mërgim të blejnë lirinë e bashkatdhetarëve, në mënyrë që ata të përfundojnë sërish si skllevër të izraelitëve të tjerë?

Udhëheqësit heshtin, sepse shohin që argumenti i Nehemias ka kuptim. Prandaj Nehemia vazhdon duke pyetur: “A nuk duhet përkundrazi të ecni duke pasur frikë nga Perëndia ynë për të shmangur talljet nga kombet që i kemi armiq”? (Neh. 5:9, ESV). Atëherë, Nehemia pranon që edhe ai ka dhënë para hua dhe grurë. Duke apeluar: “Ju lutem, të mos kërkojmë më kamatë për këtë” (Neh. 5:10), ai e konfirmoi ligjin, që ndalonte këtë praktikë me hebrenj të tjerë dhe tregoi që nën qeverisjen e tij, ai do të pëlqente që njerëzit të jenë zemërbutë ndaj njëri-tjetrit. Për t’u çuditur, kombi përgjigjet njëzëri. Udhëheqësit pranojnë t’i restaurojnë çdo gjë popullit.

`A keni bërë ndonjë faj kundër dikujt? Shumica prej nesh, nëse flasim me sinqeritet, do të përgjigjet me PO. Çfarë ju pengon të korrigjoni këtë faj dhe të jepni dëmshpërmblim, madje tani?`