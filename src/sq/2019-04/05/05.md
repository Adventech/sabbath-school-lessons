---
title:  Një zotim
date:  30/10/2019
---

`Lexoni Nehemia 5:12, 13. Përse Nehemia shpall një mallkim kundër atyre, që nuk do zbatojnë pjesën e tyre të marrëveshjes?`

Edhe pse udhëheqësit ranë dakord për të kthyer pronat e konfiskuara, Nehemia nuk kënaqet vetëm me premtime. Ai kërkon një provë të sigurtë, prandaj ai i kërkon që të bëjnë një zotim para priftërinjve. Ky veprim gjithashtu i dha procedurave vlefshmërinë ligjore në rast se më vonë duhej të referonte marrëveshjen.

Por, përse ai shpall një mallkim? Nehemia bën një veprim simbolik, duke mbledhur rrobat e tij sikur po mbante diçka në to, pastaj duke i shkundur ato si shenjë e lëshimit. Domethënia e këtij veprimi është që ata që shkelin këtë zotim, do të humbasin gjithçka. Asaj kohe ishte zakon të shpallnin mallkime për të ngulitur në të tjerët rëndësinë dhe seriozitetin e një ligji apo rregulli. Rreziku i mallkimit në rastin e shkeljes së zotimit gjithashtu dekurajonte njerëzit për të qenë të pandershëm. Duket që Nehemia i kushtoi rëndësi të madhe kësaj çështjeje, prandaj donte të përdorte diçka drastike për të siguruar suksesin.

`Çfarë na mësojnë tekstet vijuese rreth shenjtërisë së betimeve për këta njerëz? (Numrat 30:2; Ligji i Përtërirë 23:21–23; Predikuesi 5:4, 5; Levitiku 19:12; Zanafilla 26:31).`

Së fundmi, aftësia për të folur është një dhuratë e çmuar që kemi nga Zoti, dhe që na dallon nga kafshët. Fjalët tona kanë fuqi, madje fuqi për jetë dhe për vdekje. Prandaj duhet të jemi shumë të kujdesshëm në atë çfarë themi, çfarë premtojmë për të bërë, dhe çfarë përkushtimesh shpallim me gojë. Është gjithashtu e rëndësishme që veprat tona të korrespondojnë me fjalët tona. Sa njerëz i kanë vënë vizë krishtërimit vetëm për shkak të të krishterëve që flasin një gjë dhe bëjnë tjetër?

`Mendoni rreth ndikimit të madh të fjalëve tuaja ndaj të tjerëve. Si mund të mësoni të jeni shumë të kujdesshëm në atë çfarë thoni, kur e thoni dhe si e thoni?`