---
title:  Ankesa e popullit
date:  27/10/2019
---

`Lexoni Nehemia 5:1–5. Çfarë po ndodh këtu? Për çfarë u ankua populli?`

Komuniteti hebre duket i bashkuar nën udhëheqësinë e Nehemias, kundër presioneve dhe sulmeve të jashtme. Megjithatë, ai nuk është edhe aq i bashkuar në çështjet e brendshme. Pavarësisht nga dukja sikur janë të bashkuar për të luftuar armiqtë, komuniteti ka përçarje të brendshme. Udhëheqësit dhe pasanikët kanë shfrytëzuar të varfërit dhe njerëzit e pafavorizuar për interesin e tyre, dhe kjo situatë është bërë aq e keqe sa familjet e varfëra po bërtasin me deshpërim. Disa familje pohojnë se nuk kanë ushqim për fëmijët e tyre, disa ankojnë se, për shkak të zisë kanë hipotekuar arat e tyre dhe tani janë pa gjë, kurse familjet e tjera qajnë se u detyruan të marrin borxh për të paguar taksën persiane dhe tani fëmijët e tyre janë bërë skllevër.

Duket që fajtori kryesor i këtij problemi është zia e bukës dhe taksat që i shtynë familjet e varfra t’u kërkonin ndihmë fqinjëve të pasur. Qeveria persiane kërkonte çdo vit 350 talente argjendi nga krahina e Judës. Në qoftë se personi nuk paguante dot, familja normalisht hipotekonte pronën ose merrte hua. Por, në qoftë se nuk paguanin dot deri në vitin tjetër, bijtë e tyre ishin të detyruar për t’u bërë skllevër në mënyrë që me punën e tyre të paguanin borxhin.

Në jetë ka raste kur e gjejmë veten në probleme për shkak të veprimeve tona të gabuara, por ka raste kur problemet lindin jo për fajin tonë – si për shembull problemet financiare për shkak të ndonjë sëmundje. Historia e mësipërme tregon rreth rastit kur sistemet politike të shtetit drejtonin njerëz të pafavorizuar drejt një varfërie të thellë. Këta njerëz ishin kapur në spiralen e varfërisë, prej së cilës nuk dilnin dot.

`Interesante është se që nga kohët e lashta nuk ka ndryshuar asgjë – njerëzit sot porsi atëherë luftojnë me shtypjen ekonomike. Çfarë mesazhi duhet të nxjerrim nga fakti që kjo është tema e përmendur shpeshherë në Bibël?`