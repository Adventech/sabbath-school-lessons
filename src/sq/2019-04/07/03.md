---
title:  Fillimi i lutjes
date:  11/11/2019
---

Përgjigjja e popullit ndaj leximit të Biblës ishte një lutje e gjatë, që listoi mirësinë e Zotit në krahasim me historinë e mosbesnikërisë së Izraelit. Kjo lutje madje i ngjan më shumë një predikimi, sepse pothuajse çdo varg ka një tekst paralel në Bibël.

`Lexoni Nehemia 9:4–8. Cilat janë temat kryesore të kësaj lutjeje në vargjet e para? Pse pikërisht ato?`

Në pjesën e parë të lutjes, populli bekon Perëndinë dhe veçanërisht emrin e Tij. Në kulturën hebraike, një emër nuk ishte dhënë sa për të kthyer kokën, emri ishte identiteti i personit. Kështu që lavdërimi ndaj emrit të Perëndisë është shumë i rëndësishëm, sepse i tregon botës që ky emër është i denjë për lavdinë dhe nderimin. Ky është emri i Krijuesit të Universit. Lutja fillon me adhurimin Zotit Krijues, Atij, që “e mban gjallë” çdo gjë (Neh. 9:6 shih edhe Kolosianëve 1:16, 17). Pra, pa Zotin nuk ka jetë.

Ai që krijoi gjithçka është Ai që thirri Abrahamin, një qenie njerëzore, i cili nuk dallohej nga të tjerët përveç faktit që Zoti e gjeti “zemrën e tij besnike”. Ndonjëherë na duket që në shumë raste Abrahamit i mungonte besimi, por kur Zoti i kërkoi që të sakrifikonte birin e tij, ai nuk hezitoi (shih Zanafilla 22). Ai nuk e mësoi besnikërinë e tij brenda natës, por gjatë një ecjeje të gjatë me Zotin. Në kulturën hebraike, me fjalën “zemra” nënkuptohet mendja. Me fjalë të tjera, Abrahami e kishte zhvilluar besnikërinë në mendim dhe veprim dhe Zoti e shpërbleu atë.

Frazat e para të lutjes përqëndrohen tek Zoti (1) Krijues, (2) Burimi i jetës që na mban gjallë, dhe (3) Mbajtësi i premtimeve. Pikë së pari, populli i kujton vetes se kush është Zoti: Perëndia besnik që na krijoi, na mban gjallë dhe gjithmonë mban premtimet e Tij. Nëse mbajmë këtë parasysh, kjo na ndihmon të mbajmë jetët tona në perspektivë dhe të mësojmë që të kemi besim tek Ai, madje edhe në situatat më të vështira, kur mund të na duket që Zoti është larg dhe indiferent ndaj problemeve tona.

`Përse është doktrina e Zotit Krijues kaq qendrore për besimin tonë? Cili mësim tjetër është po aq i rëndësishëm, në krahasim me këtë, i cili na urdhëron të kalojmë çdo javë, një të shtatën e jetës sonë, duke kujtuar Krijuesin tonë?`