---
title:  Agjërim dhe adhurim
date:  10/11/2019
---

`Lexoni Nehemia 9:1–3. Përse populli u nda nga gjithë të huajt?`

Edhe pse Nehemia kishte shumë dëshirë t’i siguronte njerëzve ta shoqëronin këtë kohë me gëzim, tani ai i drejtoi ata në agjërim. Ata përulën veten para Zotit dhe, të veshur me thasë, hodhën dhe mbi kokë. Meqenëse të huajt nuk kishin marrë pjesë në mëkatin e përbashkët të popullit Izraelit, izraelitët u ndanë nga ata, sepse e dinin nevojën e madhe për të marrë faljen pikërisht për mëkatet e tyre. Ata pranuan faktin që kishin mëkatuar si popull në tërësi dhe, që për këtë arsye kishin përfunduar në mërgim.

Lutjet dhe rrëfimet e tyre të përbashkëta treguan një kuptim të thellë ndaj natyrës së mëkatit. Izraelitët mund të kishin shprehur zemërim për fajet e etërve, që shkaktuan mërgimin e tërë popullit. Ose ata mund të kishin harxhuar kohë, duke u ankuar për zgjedhjet e gabuara të qeveritarëve të tyre dhe për mungesën e perëndishmërisë së brezave të kaluar, që shkaktuan këtë situatë – një grup i vogël i mbetjes i kthyer në atdhe. Megjithatë, në vend që të ushqenin urrejtjen, mërzitjen dhe ankesat, ata iu drejtuan Perëndisë me përulësi dhe rrëfim.

Nehemia 9:3 tregon se populli lexoi nga Libri i Ligjit një çerek të ditës, dhe një tjetër çerek ia kushtuan rrëfimit të mëkateve dhe adhurimit Perëndisë. Ky është leximi i tretë i Toras. Leximi i Toras (pesë librave të parë të Biblës) është thelbësor për rrëfim, dhe duhet të jetë i bazuar në të vërtetën e ardhur nga Zoti. Zoti afrohet tek ne nëpërmjet leximit të Biblës, sepse atëherë Fryma e Shenjtë mund të fillojë t’i flasë zemrës sonë dhe të na mësojë. E vërteta e Fjalës së Zotit formon mendimin dhe kuptimin tonë, ajo na inkurajon dhe na ngre shpirtërisht. Izraelitët gjithashtu vajtuan dhe qanë, sepse koha e kaluar në praninë e shenjtë të Perëndisë na prek zemrën, sepse atëherë kuptojmë sa i bukur dhe i mirë është Krijuesi e Universit dhe sa i mahnitshëm është fakti që Ai dëshiron të jetë me ne, pavarësisht se jemi të padenjë. Atëherë ne kuptojmë që pa Zotin në jetët tona, nuk jemi ndryshe nga etërit tanë shpirtërorë. Vetëm nepërmjet punës së Zotit në zemrat tona mund të bëhemi ashtu siç duhet të jemi.

`Lexoni Danieli 9:4–19. Në çfarë mënyre është lutja e tij e përshtatshme për ne sot? Çfarë na mëson neve individualisht dhe kishës sonë në përgjithësi, realiteti që lutja e Danielit na përshtatet dhe duhet të jetë edhe e jona?`