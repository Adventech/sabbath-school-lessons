---
title:  Mësimet nga e kaluara
date:  12/11/2019
---

`Nehemia 9:9–22. Si ndryshon kjo pjesë e lutjes nga pjesa e parë?`

Lutja kalon nga lavdërimi i Zotit për besnikërinë e Tij tek listimi i mosbesnikërisë kontrastuese të izraelitëve në eksperiencat e tyre në Egjipt dhe shkretëtirë. Aty përmenden gjëra të ndryshme që u dha Zoti, por fatkeqësisht etërit e izraelitëve u përgjigjën ndaj mirësisë së Zotit me krenari, kokëfortësi dhe mosmirënjohje ndaj veprave hirplote të Zotit midis tyre.

Pranimi i dështimit njerëzor dhe mungesa e përkushtimit të vërtetë ndaj Zotit është një hap i rëndësishëm në rrëfim dhe pendim. Edhe pse këto tekste flasin rreth njerëzve, që rronin në kohët e lashta, asnjëri prej nesh nuk mund të mohojë që ne të gjithë kemi të njëjtat probleme.

Sigurisht, këtu në ndihmë vjen Ungjilli – si për ata, po ashtu dhe për ne. Rrëfimi i mëkateve tona nuk na shpëton; vetëm sakrifica e Krishtit në vendin tonë na jep shpëtim. Rrëfimi bashkë me pendim është thelbësore për ne që të kuptojmë dhe pranojmë se duhet të shfajësohemi vetëm me anë të Krishtit. “Kur, nëpërmjet pendimit dhe besimit ne pranojmë Krishtin si Shpëtimtarin tonë, Zoti fal mëkatet tona dhe shfuqizon ndëshkimin, që e meritojmë për shkeljen e ligjit. Mëkatari qëndron para Zotit si një njeri i drejtë; tani ai ka favorin e Qiellit dhe, nëpërmjet Frymës së Shenjtë, ka miqësi me Atin dhe Birin”—Ellen G. White, Selected Messages, libri 3, fq. 191.

Në të njëjtën kohë, për shkak se mirësia e Tij na bën të rrëfejmë mëkatet tona dhe të pendohemi për ta, ne duhet të jemi të vendosur të heqim dorë nga ato me anë të fuqisë së Zotit.

Përfundimi është që Izraeli kishte qenë kokëfortë, ndërsa Zoti kishte qenë i dashur. Listimi se çfarë Zoti kishte bërë për kombin Izraelit, i kujtoi atyre se për shkak se Ai i kishte bekuar ata kaq shumë në të kaluarën, do të vazhdojë të kujdeset për ata edhe në të tashmen dhe në të ardhmen. Ja pse ishte kaq e rëndësishme për popullin të kujtonte sesi Zoti kishte vepruar gjatë historisë së tyre. Ata gjithmonë futeshin në telashe kur harronin këtë.

`Kujtoni raste kur ishit të sigurtë se Zoti po vepronte në jetën tuaj. Si mund të nxirrni ngushëllim dhe inkurajim nga këto kujtime, kur në ndonjë rast do të përballeni sërish me vëshirësi? Si mund të mësoni të besoni më shumë në mirësinë e Zotit madje gjatë periudhës kur ndiheni totalisht të dekurajuar, mërzitur dhe të frikësuar për të ardhmen?`