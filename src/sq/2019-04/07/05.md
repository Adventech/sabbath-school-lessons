---
title:  Ligji dhe profetët
date:  13/11/2019
---

`Lexoni Nehemia 9:23–31. Si janë përshkruar izraelitët në krahasim me “mirësinë e madhe” të Zotit (Neh. 9:25)?`

Pjesa tjetër e lutjes/predikimit përqëndrohet tek jeta në Kanaan gjatë kohës kur izraelitët pushtuan tokën e dhuruar nga Zoti. Ata kishin marrë nga Zoti tokën, qytetet, vreshtat dhe arat të gatshme për përdorim, por ata i kishin marrë të gjitha këto për të mirëqëna. Në fund të vargut 25, lexojmë se “ata hëngrën, u ngopën, u majmën”. Fjala “majm” gjendet vetëm disa herë në Bibël (Ligji i Përtërirë 32:15 dhe Jeremia 5:28), dhe çdo herë kjo është përdorur me një domethënie negative.

Njerëzit mund të kishin jetuar “në gëzim për shkak të mirësisë sate të madhe”, por gëzimi i tyre nuk ishte gëzimi në Zot, por gëzimi në çdo gjë që kishin. Duket që gjendja kur njeriu ka çdo gjë, nuk krijon një marrëdhënie të ngushtë me Zotin. Shpeshherë ne mendojmë: “Po të kisha këtë ose atë, atëherë do të isha i/e lumtur”. Fatkeqësisht, këtu ne shohim se izraelitët kishin çdo gjë nga Zoti, megjithatë “gëzimi” në gjërat materiale vetëm e pakësoi përkushtimin e tyre ndaj Zotit. Edhe ne shpeshherë jemi tepër të përqëndruar tek dhuratat, sa që harrojmë Dhuruesin. Ky është një mashtrim fatal.

Sigurisht, kjo nuk do të thotë se ne nuk mund të gëzohemi rreth gjërave që na ka dhuruar Zoti. Ai dëshiron që të gëzohemi në dhuratat e Tij, por ky gëzim nuk siguron marrëdhënie me Zotin. Në fakt, në qoftë se nuk jemi të kujdesshëm, këto dhurata mund të bëhen gur pengese.

Megjithatë, në këtë kapitull, udhëheqësit rrëfyen që kishin qënë jobesnikë ndaj Zotit. Duke shqyrtuar historinë e tyre, ata përmendën në mënyrë të veçantë me emër çdo shkelje që kishin kryer si komb. Këtu dalin disa aspekte shumë të rëndësishme, meqenëse janë të përsëritura: (1) Izraeli injoronte ligjin e Zotit, dhe (2) ata përndoqën profetët.

Me fjalë të tjera, ata kuptuan se ligji i Zotit dhe profetët e Tij ishin thelbësorë për zhvillimin e tyre si një komb me individë të perëndishëm. Lutja thekson këtë përfundim, duke shpallur se, “në qoftë se dikush i zbaton në praktikë” urdhërimet e Zotit, “shpëton jetën” (Neh. 9:29; citat direkt nga Levitiku 18:5) dhe, duke theksuar se Fryma e Perëndisë kishte folur nëpërmjet profetëve. Zoti na ka dhënë urdhërimet e Tij për një jetë me bollëk. Ai dërgoi edhe profetët e Tij për të na udhëzuar në kuptimin e të vërtetës së Tij. Çfarë bëjmë me këto dhurata është pyetja e rëndësishme për të gjithë ne.