---
title:  Struktura e besëlidhjeve
date:  19/11/2019
---

Studiuesit e Biblës kanë zbuluar që besëlidhjet biblike kanë një strukturë tipike; kjo strukturë madje është parë në besëlidhjet e hititëve të lashtë. Pra, Zoti ka komunikuar me njerëzit në atë mënyrë që ata të kuptonin më mirë nga pikëpamja e kulturës së tyre.

Besëlidhjet e zakonshme gjatë kohës së Izraelit të lashtë, ndaheshin në këto pjesë: hyrja (kush është Zoti); prologu historik (përkufizimi i marrëdhënies së mëparshme); kushtet ose ligjet; bekimet dhe mallkimet; dëshmitarët, klauzolat e veçanta ose shenjat e besëlidhjes. Kështu që nuk është çudi që Zoti përdori diçka të ngjashme në komunikimin me popullin e Tij. Ai thjesht përdori diçka që ata e njihnin shumë mirë.

Për shembull, tërë librat e Ligjit të Përtërirë, janë shkruar në formën e besëlidhjes, sepse Moisiu ftoi popullin e Zotit të hynte në një marrëdhënie besëlidhjeje me Zotin. Besëlidhja është shprehur në këtë mënyrë: (1) Hyrja (Ligji i Përtërirë 1:1–5); (2) Prologu historik (Ligji 1:6–4:43); (3) kushtet ose ligjet (Ligji 4:44–26:19); (4) Bekimet dhe mallkimet (Ligji 27–30); (5) Dëshmitarët (Ligji 30:19); dhe në fund, (6) Klauzolat e veçanta (Ligji 31:9–13).

`Lexoni Jozueu 24. Ku mund ta shohim të njëjtën strukturë të besëlidhjes edhe në këtë kapitull?`

Të njëjtën strukturë shohim edhe tek ripërtëritja e besëlidhjes nga Jozueu.

Pikë së pari, një hyrje në të cilën Zoti e paraqet Veten si “Zoti, Perëndia i Izraelit” (Jozueu 24:2). Pastaj vjen një prolog i gjatë historik ku Jozueu i kujton popullit se çfarë Zoti ka bërë për ta në të kaluarën (Jozueu 24:2–13). Pas kësaj historie, vijnë ligjet ose kushtet e marrëveshjes (Jozueu 24:14, 15, 23), përmenden bekimet dhe mallkimet (Jozueu 24:19, 20), identifikohen dëshmitarët (Jozueu 24:22, 27), dhe shpallen klauzolat e veçanta (Jozueu 24:25, 26). Edhe këtu është përdorur forma standarde e besëlidhjes, për të komunikuar me Izraelin dhe për t’i treguar atyre jo vetëm udhëheqjen nga ana e Zotit në të kaluarën, por edhe çfarë pret Zoti nga ata për të mbajtur anën e tyre të besëlidhjes.

`Lexoni Jozueu 24:15. Çfarë parimi shohim këtu dhe si mund ta praktikojmë atë sot në jetët tona?`