---
title:  Për më tepër studim
date:  22/11/2019
---

Lexoni tek libri i Ellen G. White, Hapa drejt Jezusit, kapitullin “Shenjtërimi”, fq. 39–44.

“Shërbesa e shenjtores tokësore ndahej në dy pjesë; priftërinjtë shërbenin çdo ditë në Vendin e shenjtë” dhe një herë në vit, kryeprifti kryente një shërbesë të veçantë shugurimi në “Vendin shumë të shenjtë”, për të pastruar shenjtoren. Çdo ditë, mëkatari i penduar sillte përpara hyrjes së tabernakullit një kafshë për të flijuar dhe rrëfente mëkatet e tij, duke vënë dorën mbi kokën e flisë, duke kaluar kështu në mënyrë simbolike, mëkatet e tij tek kafsha e pafajshme. Pas kësaj, kryhej flijimi. Apostulli thotë se “pa derdhur gjak nuk ka ndjesë”. Shkelja e ligjit të Perëndisë mund të shpaguhej vetëm me jetën e atij që e kishte shkelur këtë ligj. Prifti merrte gjakun, që përfaqësonte vdekjen e mëkatarit, faji i të cilit mëshirohej në figurën e kafshës së flijuar. Nëpërmjet kësaj ceremonie, mëkati me anë të gjakut të derdhur, kalonte në shenjtore. Kishte raste kur gjaku nuk çohej në “Vendin e shenjtë”, por në këto raste priftërinjtë duhet ta hanin mishin e flisë ashtu siç urdhëroi dikur Moisiu djemtë e Aaronit, duke iu thënë: “Zoti ua ka dhënë me qëllim që të mbani padrejtësinë e asamblesë - Levitiku 10:17. Të dyja ceremonitë simbolizonin në të njëjtën mënyrë kalimin e mëkatit nga mëkatari i penduar, tek shenjtorja”—Ellen G. White, Konflikti i Madh, fq. 305.

**Pyetje për diskutim**

`1.	Mendoni rreth zotimeve/premtimeve që keni thyer, pavarësisht nga sinqeriteti juaj për t’i mbajtur. Çfarë keni mësuar nga kjo eksperiencë, që ndoshta mund t’ju ndihmojë të mos bëni të njëjtin gabim sërish?`

`2.	Besëlidhja është një themelim ligjor i marrëdhënies. Zoti është gjithmonë besnik në mbajtjen e anës së Tij, edhe kur ne nuk jemi të tillë. Si ky kuptim i mirësisë dhe besnikërisë së Zotit mund të tërheqë njerëzit në një marrëdhënie më të ngushtë me Zotin në mënyrë që të jetojnë me anë të fuqisë së Tij një jetë të drejtë?`

`3.	Mendoni pak, sa herë keni qenë mosbesnikë ndaj Zotit dhe premtimeve që keni nën “besëlidhjen e re” (shih Luka 22:20, Hebrenjve 8:13, 9:15). Përse është aq e rëndësishme që të kuptojmë planin e shpëtimit dhe premtimin e faljes që kemi falë sakrificës së Jezusit, gjaku i të cilit e vulosi këtë “besëlidhje të re” për ne?`