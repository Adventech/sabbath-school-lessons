---
title:  Besëlidhjet nëpër histori
date:  18/11/2019
---

Pas përmbytjes, Zoti rinisi çdo gjë sërish, tani me Noeun dhe pasardhësit e tij. Ai deshi të zhvillojë marrëdhënie me ata gjithashtu, dhe në qendër të kësaj marrëdhënieje ishte ideja e besëlidhjes. Bibla identifikon shtatë besëlidhje të mëdha midis Zotit dhe popullit të Tij:

- Besëlidhja 1 – Adami (Zanafilla 1–3)
- Besëlidhja 2 – Noeu (Zanafilla 6–9)
- Besëlidhja 3 – Abrahami (Zanafilla 12:1–3)
- Besëlidhja 4 – Moisiu dhe populli i Izraelit (Eksodi 19–24)
- Besëlidhja 5 – Finehasi (Numrat 25:10–13)
- Besëlidhja 6 – Davidi (2 Samuelit 7:5–16)
- Besëlidhja 7 – Besëlidhja e Re (Jeremia 31:31–34)

`Lexoni tekstet vijuese. Çfarë do të thotë “besëlidhja e përjetshme”? (Zanafilla 9:16, 17:7, Isaia 55:3, Hebrenjve 13:20).`

Bibla përmend 16 herë termin “besëlidhja e përjetshme”. Trembëdhjetë prej tyre janë në kontekstin e besëlidhjeve me Abrahamin, popullin e Izraelit tek mali Sinai dhe mbretin David. Secila besëlidhje e lartpërmendur, edhe pse ishte unike, shërbeu edhe si hija e “besëlidhjes së përjetshme”. Po ashtu si Ungjilli i përjetshëm për herë të parë u shpall tek Zanafilla 3:15, por pastaj u zbulua gradualisht nëpër tërë historinë e Biblës, po ashtu edhe besëlidhja e përjetshme. Çdo besëlidhje vijuese shërben për të thelluar dhe zgjeruar kuptimin tonë rreth besëlidhjes së përjetshme të dashurisë, e cila është zbuluar në mënyrë më të plotë në planin e shpëtimit. Besëlidhja e Re dhe e Vjetër, siç janë dalluar sot, në fakt, kanë të njëjtën përbërje.

1.	Shenjtërimin: “Do ta shtie ligjin tim në mendjen e tyre dhe do ta shkruaj mbi zemrën e tyre” (Jeremia 31:33; krah.me Hebrenjve 8:10).
2.	Pajtimin: “Unë do të jem Zoti i tyre dhe ata do të jenë populli im” (Jeremia 31:33; Hebrenjve 8:10).
3.	Misionin: “Ata nuk do të mësojnë secili të afërmin e tij dhe secili vëllanë e tij, duke thënë: "Njihni Zotin!", sepse të gjithë do të më njohin, nga më i vogli e deri tek më i madhi” (Jeremia 31:34; Hebrenjve 8:11).
4.	Shfajësimin: “Unë do ta fal paudhësinë e tyre dhe nuk do ta kujtoj më mëkatin e tyre” (Jeremia 31:34; Hebrenjve 8:12).