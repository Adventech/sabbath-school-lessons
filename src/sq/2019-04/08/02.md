---
title:  Ideja e besëlidhjes
date:  17/11/2019
---

`Lexoni Nehemia 10:1–29 (dhe rifreskoni kujtesën tuaj duke lexuar Nehemia 9:36–38). Kush po e themelon këtë besëlidhje dhe përse hynin ata në të?`

Edhe pse vetëm udhëheqësit e firmosën dokumentin, teksti tregon se “pjesa tjetër e popullit . . . u zotuan me mallkim dhe betim se do të ecnin në rrugën e caktuar nga ligji i Perëndisë” (Neh. 10:28, 29). Çfarë e tërhoqi popullin të dëshironte të hynte në marrëveshje me Zotin? Për t’iu përgjigjur kësaj pyetjeje, ne duhet të kthehemi tek zanafilla dhe të kuptojmë idenë biblike të besëlidhjes.

Besëlidhja ishte e rëndësishme, sepse ajo ishte pjesa e historisë sesi Zoti e trajtoi njerëzimin mëkatar; ajo tregoi mallin e Zotit për marrëdhënien me njerëzit. Gjithashtu, ajo i lejoi njerëzve të tregonin dëshirën e tyre për t’iu përkushtuar Zotit.

Historia e Krijimit tek Zanafilla 1 dhe 2 tregon jo vetëm krijimin e njerëzve të parë, por edhe marrëdhënien midis tyre dhe Zotit. Megjithatë, mëkati hyri në këtë botë dhe i shkatërroi këto marrëdhënie. Mëkati është e kundërta e krijimit, ai solli de-krijimin (vdekjen).

Gjenealogjia e Adamit me kalimin e kohës përçahet kur biri i tij Kaini zgjedh ligësinë (Zanafilla 4:8–19), ndërsa Sethi përqafon Zotin (Zanafilla 5:3–24). Gjenealogjia e Kainit arrin kulmin tek Lameku (Zanafilla 4:17–19), i shtati nga Adami, i cili nisi poligaminë. Dhuna dhe gjakmarrja nga fisi i Kainit kontraston me degën besnike të Sethit. Edhe gjenealogjia e Sethit është e numëruar, por i shtati në këtë degë është Enoku, i cili “eci me Perëndinë” (Zanafilla 5:24), duke u marrë i gjallë në Qiell.

Fatkeqësisht, bota e përqafoi ligësinë më shumë se Zotin, dhe arriti në atë pikë kur dega e besnikëve u bë aq e vogël saqë së shpejti asnjë familje e drejtë nuk do të rronte më, prej së cilës Zoti të mund të përmbushte premtimin e Tij dhënë Adamit dhe Evës për të dërguar Shpëtimtarin. Atëherë Zoti ndërhyri me përmbytje globale. Por, përmbytja ishte një hap tutje drejt de-krijimit, ajo ishte e kundërta e krijimit – shkatërrimi i çdo gjëje të gjallë mbi tokë, megjithatë, Zoti shkatërroi vetëm gjërat, që njerëzit tashmë kishin dëmtuar (Zanafilla 6:11–13).

`Si e keni përjetuar personalisht realitetin e forcës shkatërruese të mëkatit? Cila është e vetmja fuqi kundër mëkatit dhe si ta marrim atë?`