---
title:  Tempulli
date:  21/11/2019
---

`Lexoni sërish Nehemia 10:32–39. Përse praktikat e tempullit ishin kaq të rëndësishme për izraelitët, siç e shohim tek zotimi: “Ne nuk do ta braktisim shtëpinë e Perëndisë tonë” (Neh. 10:39)? Përse ishte tempulli kaq i rëndësishëm për besimin në tërësi? (Shih edhe Hebrenjve 8:1–7).`

Izraelitët u zotuan të përkujdeseshin për tempullin. Edhe pse ata ishin një grup i vogël, i shtypur financiarisht nga mbretër të huaj, ata vendosën të jepnin ato pak që kishin jo vetëm për mbijetesën e tempullit, por edhe për lulëzimin e tij. Prandaj ata zgjodhën për të dhuruar çdo vit një të tretën e shekelit për shërbesën e tempullit, siç ishte urdhëruar në ligjin e Moisiut. Populli pa nevojën për të bërë më shumë seç i kërkonte ligji. Përveç kësaj, ata caktuan disa familje me përgjegjësi të siguronin dru për altarin e tempullit, sepse u pa që, pa një organizim kjo praktikë do të shkrihej.

Frytet e para, të parëlindurit, dhe të dhjetat dhe ofertat ishin mjete me anët të të cilave njerëzit siguronin shërbesën e priftërinjve dhe levitëve. Dhjetë përqind e gjithçkaje iu dha levitëve. Gjithashtu, bijtë e parëlindur shpengoheshin me para, duke shtuar rrogën e levitëve. Kurse një të dhjetën e rrogës së tyre levitët ia dorëzonin priftërinjve.

Tempulli ishte si zemra e kombit Izraelit, që duhej mbajtur gjallë. Tempulli ishte aq thelbësor për besimin e tyre saqë tragjedia më e madhe për ta ishte kur mbreti Nebukadnetsari e shkatërroi tempullin dhe mori sendet e shenjtëruara.

Kur tempulli funksiononte ashtu siç duhet, ai mbante gjallë shpirtërisht tërë kombin, sepse ritualet e tij tregonin rreth zgjidhjes së vetme të problemit të mëkatit, nëpërmjet sakrificës së Qengjit të Perëndisë. Kur Jezusi vdiq në kryq, u zgjidh problemi i mëkatit (Romakëve 5:5–10). Përveç kësaj, një herë në vit, gjatë shërbesës së Ditës së Shlyerjes, populli mësonte se Zoti kishte një plan të asgjësonte ligësinë dhe mëkatin përgjithmonë. Me fjalë të tjera, tempulli shërbente si një skenë, që i tregonte njerëzve tërë planin e shpëtimit. Mësimet që mund të nxjerrim, duke parë shërbesat e tempullit janë të thella dhe të nevojshme për të na treguar një pamje më të madhe të karakterit të Perëndisë dhe të planit të Tij të shpëtimit.

`“Kjo fjalë është e sigurtë e denjë për t’u pranuar plotësisht, që Krishti Jezus erdhi në botë për të shpëtuar mëkatarët, ndër të cilët unë jam i pari” (1 Timoteut 1:15). Cila ishte shpresa e Palit, dhe si mund ta përvetësojmë si shpresën tonë gjithashtu?`