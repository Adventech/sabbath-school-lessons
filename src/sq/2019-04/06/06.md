---
title:  Gëzimi i Zotit
date:  07/11/2019
---

“Gëzimi i Zotit është fuqia juaj” (Neh. 8:10) na shërben si kujtim që dëshira e Zotit është që të gëzohemi dhe të shijojmë jetën. Por ky nuk është çfarëdolloj gëzimi, por gëzimi që buron nga njohja e Zotit dhe realiteti i dashurisë së Tij. Ne përditë duhet të përpiqemi të gëzojmë në Zot për mirësinë e Tij dhe për çdo gjë që Ai na ka siguruar. Më tepër, gëzimi në Zot na jep fuqi për t’i bërë ballë ditës dhe çdo gjëje që na del përpara.

`Lexoni Nehemia 8:13–18. Çfarë ndodhi këtu dhe çfarë na tregon kjo rreth popullit dhe udhëheqësit të tyre gjatë asaj kohe?`

Ditën tjetër, udhëheqësit e popullit erdhën tek Esdra për të mësuar më shumë nga ligji i Zotit. Kjo iniciativë tregoi dëshirën e tyre për ta drejtuar komunitetin tek Zoti. Ata kuptuan që udhëheqësia e drejtë nuk mund të ndodhte në qoftë se ata vetë nuk do kërkonin Zotin dhe njohurinë e Tij.

`Lexoni Levitiku 23:39–43. Çfarë urdhëri morën izraelitët? Përse?`

Vini re që tek Nehemia 8:15, tekstet i referohen faktit që, ajo çfarë ata ishin duke bërë, ishte në përputhje me “siç është shkruar”. Këtu shohim një tjetër shembull se sa seriozisht dëshironte populli t’i bindej Fjalës së Zotit, sepse gjatë dekadava të mërgimit ata kishin nxjerrë mësime nga pasojat e mosbindjes së tyre. Gjithashtu, tek tekstet e Levitikut urdhërohet që populli duhet të festojë këto festa, duke u gëzuar “përpara Zotit, Perëndisë tuaj, shtatë ditë me radhë” (Lev. 23:40). Me fjalë të tjera, duke kujtuar veprat e mëshirshme të Perëndisë dhe hirin dhe shpëtimin e Tij, populli duhet të gëzohej për gjithçka që Zoti kishte bërë për ta.

`Mendoni rreth asaj çfarë na është dhënë në Jezus, i cili u simbolizua në çdo festë të Izraelit të lashtë. Si mund të mësojmë të gëzohemi në Zot madje gjatë periudhave të vështira plot sfida të dhimbshme? Përse, veçanërisht gjatë një kohe të tillë, është tejmase e rëndësishme për ne të gëzohemi në Zot?`