---
title:  Përgjigjja e popullit
date:  06/11/2019
---

Kur Esdra e hap Fjalën e Zotit, Torën judaike, populli çohet në këmbë. Para se Esdra të fillojë të lexojë, ai bekon Zotin. Dhe pas leximit, populli u përgjigj njëzëri me “Amen, Amen!” (“Ashtu qoftë!”) (Neh. 8:6), duke ngritur duart drejt qiejve. Pastaj ata u përkulën dhe ranë përmbys me fytyrë për tokë përpara Zotit.

`Lexoni Nehemia 8:9–12. Përse udhëheqësit i thonë popullit:  “Mos mbani zi dhe mos qani”?`

“Pra, në vitet e mëvonshme, kur ligji i Perëndisë u lexua në Jeruzalem para mërgimtarëve të kthyer nga Babilonia, dhe populli qante për shkak të shkeljeve të tyre, atyre iu drejtuan fjalët hirplota: “Mos qani... Shkoni, hani ushqime shumë të shijshme dhe pini verëra të ëmbla, dhe u çoni racione atyre që nuk kanë përgatitur asgjë, sepse kjo ditë i është shenjtëruar Zotit tonë. Mos u trishtoni, sepse gëzimi i Zotit është fuqia juaj’ Nehemia 8:9, 10” — Ellen G. White, The Ministry of Healing, fq. 281.

Kur populli ishte duke dëgjuar Fjalën e Zotit, ata u prekën nga ndjenja e fajit për mëkatet e tyre, dhe filluan të qanin. Kur Zoti na zbulon Veten dhe ne fillojmë të kuptojmë se Zoti është plot dashuri, mirësi, mëshirë dhe besnikëri, atëherë shohim shumë qartë fajet dhe dështimet tona për t’u bërë siç do Zoti. Duke parë shenjtërinë e Zotit, nëpërmjet Fjalës së Tij, ne shohim në një dritë të re edhe sa të tmerrshëm jemi. Dhe ky kuptim e bëri popullin e Izraelit të qante në pendim. Atëherë ata morën fjalët ngushëlluese: “Mos qani, sepse gëzimi i Zotit është fuqia juaj” (Neh. 8:10). Me fjalë të tjera, pavarësisht nga dështimet e tyre, ata mund të kenë besim të plotë në fuqinë e Zotit.

Kjo gjithashtu ishte një ditë e veçantë, një ditë e shenjtë, Festa e Borive (në hebraisht - Rosh Hashanah), gjatë së cilës herë pas here populli dëgjonte rënien e borive, të cilat i kujtonin rëndësinë e përgatitjes së zemrës për gjykimin e Zotit (Dita e Shlyerjes, e festuar në ditën e 10 të muajit Tishri). Tingulli i borive sinjalizonte thirrjen për të qëndruar para Zotit në pendim. Meqenëse dita ishte dizenjuar për t’i kujtuar popullit që të kthehet tek Zoti, kuptohet që ata qanin dhe mbanin zi. Por udhëheqësit i kujtuan që, kur ata u penduan, Zoti i ka dëgjuar dhe i ka falur, prandaj, është koha për t’u gëzuar.

`Sa i keq është mëkati nëse zgjidhja e vetme që na jep shpresë ishte kryqëzimi i Jezusit?`