---
title:  Leximi dhe dëgjimi i Ligjit
date:  04/11/2019
---

Esdra e solli “librin e Ligjit të Moisiut” para popullit për ta lexuar. Çfarë lexoi ai para tyre? Vetëm Dhjetë Urdhërimet sërish e sërish nga agimi deri në mesditë? Me fjalën e Ligjit në Bibël kuptohen pesë librat e parë të Biblës, shkruar nga Moisiu, të quajtura edhe Tora e hebrenjve. Prandaj fjala “ligji” përshtatet vetëm me një pjesë të asaj që iu lexua popullit; një përkthim më i mirë i kësaj fjale do të ishte “udhëzimet”. Ato janë udhëzimet e Perëndisë, të cilat na tregojnë rrugën që duhet të ecim për të mos devijuar nga qëllimi. Kur Esdra lexoi para popullit, ata mësuan Zanafillën e tyre, si populli i Zotit, nga Krijimi deri në ditët e Jozueut. Nëpërmjet historive, këngëve, poezisë, bekimeve dhe ligjeve, atyre iu kujtuan lufta e tyre shpirtërore për të ndjekur Zotin, si edhe besnikëria e madhe e Zotit për ta. Tora përmban “ligjin”, por ajo është më shumë se kaq; ajo përmban historinë e popullit të Perëndisë dhe tregon në mënyrë të veçantë udhëheqjen e Zotit. Si pasojë, kjo mbledhje e ktheu komunitetin tek rrënja dhe identiteti i tyre i vërtetë.

`Lexoni Nehemia 8:3; Ligji i Përtërirë 4:1; 6:3, 4; Jozueu 1:9; Psalmi 1:2; Fjalët e Urta 19:20; Ezekieli 37:4; dhe Mateu 17:5. Çfarë na mësojnë këto vargje rreth, se si duhet të ndërveprojmë me Fjalën e Perëndisë?`

Fakti që populli dëshironte të dëgjonte Fjalën e Zotit, ishte rezultati i punës së Esdras, i cili sapo kishte ardhur në Jeruzalem 13 vjet më përpara, direkt nisi t’u lexonte dhe t’u mësonte njerëzve Shkrimet e Shenjta. Ai ishte i përkushtuar në punën e Zotit dhe i vendosur për të bërë ndryshimin. Fjala e Zotit u bë reale për popullin, ndërsa po dëgjonin leximin e Esdras. Si pasojë, ata morën një vendim të vetëdijshëm për të dëgjuar me vëmendje, sepse kishin interes të dëgjonin nga Zoti. Kështu, në këtë rast, ata i trajtuan Shkrimet e Shenjta me një respekt të thellë dhe dëshirë për të mësuar.

Ngopja ose mbushja e mendjes me Fjalën e Zotit krijon një dëshirë më të thellë për Zotin në jetët tona.

`Si e trajtoni ju Fjalën e Zotit? Pra, edhe pse pohoni se besoni në të, si tregohet kjo në jetën tuaj praktike – a i zbatoni në jetë mësimet e Biblës? Sa ndryshe do të ishte jeta juaj, në qotë se nuk do i bindeshit Biblës?`