---
title:  Leximi dhe interpretimi i Fjalës
date:  05/11/2019
---

`Lexoni Nehemia 8:4–8. Si u bë leximi i Ligjit?`

Ishin dy grupe prej 13 burrash, të cilët qëndruan me Esdran gjatë leximit. Grupi i parë prej 13 (Neh. 8:4) ndihmonin për të lexuar Fjalën e Zotit, dhe grupi i dytë prej 13 (Neh. 8:7) ndihmonin për të kuptuar tekstet e lexuar. Nuk kemi asnjë informacion sesi funksionoi kjo në një shesh të hapur, megjithatë, burrat që ndihmonin me leximin ndoshta mbanin rrotullën e Torës (rrotullat e Shkrimeve të Shenjta ishin të rënda dhe nevojitej ndihmë për t’i rrotulluar) dhe lexonin me radhë. Meqenëse u planifikua leximi nga agimi deri në mesditë, ishte gjetur dhe mënyra sesi mesazhi do të arrinte të gjithë të mbledhurit në shesh.

Tek Nehemia 8:8 është shkruar: “Ata lexonin në librin e ligjit të Perëndisë në mënyrë të qartë, duke shpjeguar domethënien e tij, me qëllim që të kuptonin atë që lexohej”.  Kjo do të thotë se ata interpretonin ose përkthenin pasazhe të lexuara. Ka mundësi që të dy variantet janë të saktë. Populli ishte i sapokthyer nga Babilonia, ku ata kishin banuar për shumë vite, dhe gjuha e tyre amtare ishte bërë aramaike. Prandaj, ndoshta dëgjimi i leximit në hebraisht për shumë veta, sidomos brezin e ri, nuk ishte i lehtë për t’u kuptuar qartë. Në të njëjtën kohë, lexuesit e Biblës mund të përfitonin shumë duke dëgjuar edhe shpjegimet dhe komentet mbi tekstet e lexuara. Predikimi dhe shpjegimet mund të gjallëronin tekstet Biblike dhe ndihmonin dëgjuesit të identifikoheshin me informacionin e dëgjuar.

`Lexoni Veprat 8:26–38. Çfarë paralele mund të nxjerrim midis ngjarjes këtu dhe asaj që ndodhi në Jeruzalem në tekstet e mësipërme? Çfarë mund të mësojmë nga kjo?`

Ne, si protestantë, kuptojmë që besimtarët individualë duhet ta dinë mirë Fjalën e Zotit për vete, dhe që nuk duhet të pranojmë verbërisht mësimet e të tjerëve, pavarësisht nga autoriteti i tyre. Në të njëjtën kohë, kush nuk ka përjetuar bekim nga shpjegimi i dikujt ndaj ndonjë teksti të vështirë të Biblës? Ne të gjithë kemi nevojë ta studiojmë vetë Biblën për të ditur mirë se në çfarë besojmë, por kjo nuk do të thotë se, herë pas here, nuk mund të përfitojmë nga drita që na zbulojnë të tjerët.