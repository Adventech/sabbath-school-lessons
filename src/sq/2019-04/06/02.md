---
title:  Populli mblidhet
date:  03/11/2019
---

`Lexoni Nehemia 8:1, 2. Çfarë duhet të na tregojë kjo rreth rëndësisë së madhe që i kushtuan këta njerëz Fjalës së Zotit?`

Kur judenjtë më në fund përfunduan ndërtimin e murit dhe u zhvendosën në Jeruzalem, ata në muajin e shtatë u mblodhën në sheshin e qytetit. Muaji i shtatë me emrin Tishri, ishte muaji më i rëndësishëm në Izrael, sepse i ishte kushtuar Festës së Borive (përgatitjes për gjyqin e Zotit në ditën e parë të muajit), Ditës së Shlyerjes (Dita e gjykimit, dita e 10 e muajit), dhe Festës së Çadrave (për të kujtuar çlirimin nga Egjipti dhe përkujdesjen e Zotit gjatë udhëtimit në shkretëtirë, festuar në ditën e 15 të muajit). Mbledhja ndodhi në ditën e parë të muajit, duke festuar Festën e Borive. Udhëheqësit e mblodhën popullin në këtë mbledhje të veçantë për t’i dhënë mundësi të mësonin rreth Zotit dhe historisë së tyre, duke dëgjuar leximin e Shkrimeve të Shenjta.

Populli i kërkoi Esdras që të lexonte para tyre librin e ligjit të Moisiut. Ata madje ndërtuan një skenë me një foltore për këtë rast. Kjo nuk ndodhi me detyrim nga udhëheqësit, përkundrazi, “ata”, populli, i kërkuan Esdras që të sillte Librin e Shenjtë. Ka shumë mundësi që Esdra lexoi nga librat e Moisiut, duke përfshirë edhe ligjin që u dha nga Zoti në Malin Sinai.

`Lexoni tek Ligji i Përtërirë 31:9–13. Çfarë thotë Zoti dhe çfarë mësimesh mund të marrim nga kjo për vete?`

Tek Ligji i Përtërirë 31:9–13, Moisiu i tha izraelitëve që gjatë Festës së Çadrave ata duhet të mblidheshin për të lexuar së bashku Ligjin e Zotit. Aty përmenden disa grupe që duheshin mbledhur: burra, gra, fëmijë dhe të huajt banues midis tyre.

`Nehemia 8:1 thotë që ata u mblodhën “si një njeri i vetëm”. Çfarë na tregon kjo rreth rëndësisë së unitetit midis besimtarëve?`