---
title:  Korrigjimi i vendimeve të këqija
date:  14/12/2019
---

### Lexoni për studimin e kësaj jave
Nehemia 13:23–25; Ligji i Përtërirë 7:3, 4; 2 Korintasve. 6:14; Esdra 9, 10; 1 Korintasve 7:10–17.

> <p>Vargu përmendësh</p>
> “Dhe thashë: ‘O Perëndia im, unë jam i pështjelluar dhe më vjen turp të ngre fytyrën time ndaj teje, o Perëndia im, sepse paudhësitë tona janë shumëzuar deri mbi kokën tonë, dhe faji ynë ka arritur deri në qiell’ ” (Esdra 9:6).

Esdra dhe Nehemia u bënë drejtues në komunitete, ku martesat e përziera me kombet e tjerë ishin bërë të zakonshme. Të dy drejtuesit ishin shumë të shqetësuar për këtë gjë, sepse deshira e tyre ishte të drejtonin popullin në marrëdhënie të ngushta me Zotin. Ata e dinin çfarë ndikimi të keq mund të kenë adhuruesit e idhujve ndaj popullit Izraelit, siç e kishin mësuar nga pasojat e tmerrshme të kësaj gjëje në histori. Fetë e kanaanitëve përhapeshin nëpër Izrael deri sa Baali dhe Ashera u adhuruan në çdo kodër të lartë. Përveç kësaj, ndikimi i bashkëshorteve pagane në familjet izraelite ishte  jashtëzakonisht i dëmshëm. Balaami kishte këshilluar moabitët që të dërgonin femrat e tyre tek izraelitët, i sigurtë që izraelitët do të braktisnin Zotin e tyre sa të dashuroheshin me këto gra. Fatkeqësisht ai kishte të drejtë. Për më tepër, bashkëshortët patën ndikim jo vetëm tek njëri-tjetri, por edhe tek besimi i fëmijëve e tyre.

Çfarë do të bëjnë Esdra dhe Nehemia me çështjen e martesave të përziera? A do ta lejojnë këtë situatë të vazhdojë apo do ngrihen kundër saj? Këtë javë do të studiojmë sesi këta dy udhëheqës e zgjidhën këtë problem.

_*Studioni mësimin e kësaj jave për të përgatitur Sabatin e datës 21 dhjetor._