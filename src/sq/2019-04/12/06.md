---
title:  Martesa sot
date:  19/12/2019
---

Nga ajo çfarë kemi parë tek Esdra dhe Nehemia rreth çështjes së martesave të përziera është e qartë se Zoti e merr martesën shumë seriozisht, dhe që, kështu duhet ta marrim edhe ne. Ne duhet të zgjedhim partnerin e martesës me shumë lutje, duke përfshirë Zotin në procesin e vendimit. Gjithashtu duhet të vendosim që të jemi besnikë ndaj parimeve të Zotit, të cilat mund të na mbrojnë nga shumë probleme dhe shqetësime.

`Lexoni sesi Pali trajton çështjen kur një i krishterë është martuar me një jobesimtar. Studioni me kujdes 1 Korintasve 7:10–17. Si duhet t’i trajtojmë ne martesa të tilla?`

Mëqenëse Bibla na jep një urdhër të qartë se çfarë të bëjmë me martesat e besimtarit me një jobesimtar, do të ishte një zgjedhje e paurtë të injoronim këto udhëzime dhe të këmbëngulnim që besimtari të divorcohet sipas shembullit tek libri i Esdras. Situata në kohën e Esdras dhe Nehemias ishte shumë specifike dhe ndodhi sipas vullnetit të Zotit vetëm një herë në historinë e Izraelit (Esdra 10:11), sepse po rrezikohej e ardhmja dhe besimi i tërë komunitetit Izraelit. Ata po humbnin identitetin e tyre si adhuresit e Zotit të vërtetë.

Ne e dimë që në kohën e Esdras dhe Nehemias judenjtë banues në Egjipt, ku krerët e tyre pranuan martesa të përziera, së shpejti zhvilluan një fe të përzier me elemente pagane, duke adhuruar Zotin Jahve dhe bashkëshorten e tij pagane, perëndeshën Anat. Përveç kësaj, në rrezik ishte edhe linja gjenealogjike e Mesias së premtuar. Prandaj, kjo ngjarje unike nuk duhet parë si një shembull për t’u ndjekur në rastet e besimtarit të martuar me një jobesimtare. Në vend të kësaj, tregimi na tregon sa shumë i vlerëson Zoti martesat midis partnerëve me të njëjtin besim. Satani gëzohet kur ne martohemi me një person, i cili nuk na e inkurajon përkushtimin ndaj Zotit, sepse ai e di që kur të dy bashkëshortët kanë të njëjten bindje, ata do të jenë më të fuqishëm, duke i shërbyer Zotit në misionin e tyre sesa vetëm një besimtar.

Ndërsa Bibla na paralajmëron qartë kundër martesave me jobesimtarë (2 Korintasve 6:14), ne gjithashtu gjejmë pasazhe të hirit të Zotit për ata që kanë bërë një zgjedhje ndryshe. Zoti i fuqizon besimtarët e martuar me jobesimtarë për të qëndruar besnikë ndaj Zotit dhe bashkëshorteve/ëve të tyre. Zoti nuk na braktis ne madje edhe kur veprojmë kundër vullnetit të Tij. Në qoftë se do i kërkojmë ndihmë, Ai do na ndihmojë. Kjo nuk do të thotë se ne mund të bëjmë çfarë të duam dhe të presim bekimet e Zotit gjithsesi, por në qoftë se vijmë para Zotit me zemra të përulura dhe i tregojmë nevojën tonë, Ai na dëgjon gjithmonë. Pa hirin e Perëndisë ne do të ishim pa shpresë, sepse të gjithë jemi mëkatarë.