---
title:  Esdra vepron
date:  18/12/2019
---

`Lexoni Esdra 10. Si Esdra dhe krerët zgjidhën problemin e martesave të përziera?`

Së bashku, ata vendosën të kthejne gratë e huaja në kombin e tyre. E mahnitshme që madje ata që ishin martuar me gra të huaja, e pranonin këtë plan, përveç katër burrave të përmendur tek Esdra 10:15. Populli hebre premtoi të largonte gratë jobesimtare dhe e zbatoi këtë premtim brenda tre muajve. Përfundimisht, 111 burra u ndanë nga gratë e tyre idhujtare (Esdra 10:18–43). Interesante, tek vargu i fundit (Esdra 10:44) lexojmë që disa prej këtyre martesave të përziera tashmë kishin fëmijë. Për ne është e paimagjinueshme dhe jo racionale të ndajmë fëmijët nga nënat e tyre. Megjithatë, duhet të kujtojmë që kjo ishte një kohë unike gjatë së cilës Zoti po niste nga e para me popullin Izraelit, dhe ata me Zotin. Prandaj duheshin masa drastike për të ndjekur Zotin me një përkushtim të plotë.

Fjalët specifike të përdorura tek Esdra 10:11, 19 si “duke u ndarë” (badal) dhe “t’i ndanin” (yatza’) nuk përdoren askund tjetër në Bibël në kontekstin e divorcit. Esdra e dinte mirë terminologjinë e zakonshme për divorcin, por nuk e përdori atë. Kjo dëshmon që Esdra as nuk i konsideronte këto martesa si të ligjshme, kur zbuloi që ata kishin shkelur urdhërin e Zotit. Me fjalë të tjera, martesat u anuluan dhe u shfuqizuan për shkak të mospërputhjes me ligjin e Perëndisë. Por nuk kemi asnjë informacion se çfarë ndodhi me gratë dhe fëmijët e tyre, as çfarë ndikimi kishte ky veprim në komunitet. Sipas zakonit të asaj kohe, ish-burrat do të kujdeseshin për transferimin e grave (bashkë më fëmijët) për në shtëpitë e prindërve të tyre.

Por me kalimin e kohës, disa hebrenj sërish u martuan me gra jobesimtare, dhe ndoshta disa madje u kthyen tek gratë që ishin larguar nga shtëpia. Kjo shpjegohet me natyrën njerëzore të paqëndrueshme dhe me uljen dhe ngritjen e përkushtimit ndaj Zotit. Madje, disa prej nesh, që e konsiderojmë veten si besimtarë të fortë, duhet të pranojmë që kemi patur periudha me më pak përkushtim ndaj Zotit, gjatë së cilës ecja jonë me Perëndinë kishte shumë për të dëshiruar.

`Cila është përvoja juaj në kohën e “një përkushtimi më të dobët” ndaj Zotit? Çfarë keni mësuar nga këto eksperienca?`