---
title:  Reagimi i Nehemias
date:  15/12/2019
---

`Lexoni Nehemia 13:23–25. Çfarë ndodhi këtu, dhe si ta shpjegojmë reagimin e Nehemias ndaj kësaj situate?`

Meqenëse fëmijët e këtyre familjeve nuk e dinin as gjuhën aramaike (folur gjatë mërgimit), as hebraishten, ata nuk i kuptonin dot mësimet e Shkrimeve të Shenjta. Ky ishte një problem i vërtetë, sepse në këtë mënyrë mund të shtrembërohej ose madje zhdukej njohuria e zbulesës së Zotit. Skribët dhe priftërinjtë zakonisht e shpjegonin Torën në gjuhën aramaike për t’ia bërë predikimin të qartë njerëzve. Por, meqenëse nënat e fëmijëve ishin nga Amoni, Ashodi dhe Moabi, dhe ishin kujdestaret kryesore të fëmijëve, nuk ishte çudi që fëmijët nuk e flisnin fare gjuhën e baballarëve. Gjuha që flasim tregon mënyrën sesi i kuptojmë konceptet, sepse ne përdorim fjalorthin e kulturës së gjuhës sonë. Humbja e gjuhës biblike do të thoshte humbje e identitetit të tyre të veçantë. Pra, Nehemia nuk mund të pranonte dot që familjet hebreje të humbisnin lidhjen me Fjalën e Zotit dhe kështu edhe lidhjen me Zotin e vërtetë, Zotin e Izraelit.

Studiuesit biblikë pohojnë se veprimet e Nehemias ishin kryesisht turpërimi publik i popullit, pra pjesa e ndëshkimeve të caktuara të asaj kohe. Kur thuhet që Nehemia i qortoi dhe i mallkoi, ne nuk duhet të kuptojmë që ai i shau, por i citoi mallkimet e besëlidhjes së thyer me Zotin. Ligji i Përtërirë 28 ka një listë me mallkime të ndryshme, që do të binte mbi ata, të cilët do të thyenin besëlidhjen e shenjtë. Ka shumë mundësi që Nehemia zgjodhi fjalët e Biblës për t’u hapur sytë njerëzve ndaj veprimeve e tyre të padrejta dhe pasojat e tmerrshme për shkak të zgjedhjeve të tyre të gabuara.

Për më tepër, kur teksti thotë se Nehemia i rrahu disa prej tyre dhe ua shkuli flokët” (Neh. 13:25), në vend që të imagjinojmë Nehemian me tërbim, duke reaguar në mënyrë të dhunshme, duhet të kujtojmë që rrahja atë kohë ishte një formë e ndëshkimit publik. Ky ndëshkim u zbatua vetëm për “disa” prej tyre, që do të thotë që u ndëshkuan vetëm udhëheqësit, që kishin shkaktuar ose promovuar këtë veprim të gabuar. Kjo duhet të shërbente si metodë turpërimi publik. Nehemia deshi të sigurojë që populli të kuptonte gravitetin e zgjedhjeve të tij dhe pasojat që rridhnin.

`Si duhet të reagojmë kur shohim në kishë dikë, duke bërë diçka që besojmë se është gabim?`