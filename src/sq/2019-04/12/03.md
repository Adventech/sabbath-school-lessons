---
title:  Qortimi i Nehemias
date:  16/12/2019
---

`Lexoni Nehemia 13:26, 27. Çfarë tregon kjo për rëndësinë e historisë biblike për të na informuar rreth rreziqeve të devijimit nga rruga e drejtë?`

Mbreti Solomon u zhyt thellë e më thellë në mëkat për shkak të zgjedhjeve të tij të gabuara. Ai i hapi gropën vetvetes, duke mos iu bindur urdhërit të Zotit për mbretërit e Izraelit: “[Mbreti] nuk duhet të ketë një numër të madh grash, me qëllim që zemra e tij të mos shthuret” (Ligji i Përtërirë 17:17). Jeta e Solomonit është përdorur si një shembull negativ: ai jo vetëm që u martua me më shumë se një grua, por çfarë ishte akoma më keq, siç vëren Nehemia, ai zgjodhi gratë që adhuronin perëndi të tjera, jo Zotin e vërtetë.

`Përse Nehemia kishte të drejtë të qortonte kombin për martesat me jobesimtarë? Zanafilla 6:1–4; Zanafilla 24:3, 4; Zanafilla 28:1, 2; Ligji i Përtërirë 7:3, 4; dhe 2 Korintasve 6:14.`

Urdhëri për të mos u martuar me kombe të tjera nuk ishte çështje nacionalizmi, por idhujtarie. Shumë veta në Bibël ishin martuar me të huaj, pa problem. Moisiu u martua me Ziporën, një grua midianite; Boazi u martua me Ruthin, një moabite. Problemet krijohen kur bashkëshorti/ja ka një besim tjetër, jobiblik. Pra, problemi i popullit Izraelit në kohën e Esdrës dhe Nehemias ishin martesat me njerëz idhujtarë. Richard M. Davidson, tek libri i tij Flame of Yahweh (Peabody, Mass.: Hendrickson Publishers, 2007), thotë: “Plani i Edenit për martesën . . . kërkonte një tërësi komplimentare të dy partnerëve në të njëjtin besim shpirtëror siç edhe në vlera të tjera të rëndësishme”—fq. 316. Gratë e huaja të kësaj historie nuk deshën të heqin dorë nga idhujtaria. Kështu që Nehemia ndoshta ishte më shumë i trishtuar, sesa i zemëruar për zgjedhjet e njerëzve, meqenëse ai e pa këtë si mungesën e një përkushtimi të vërtetë ndaj Zotit.

Bibla na jep formula të gatshme për të zbatuar, në qoftë se duam që të rrënjosemi në Zotin dhe të kemi një jetë maksimalisht të lumtur. Në të njëjtën mënyrë, urdhëri për t’u martuar me dikë që ka të njëjtin besim si ne, u dha për të na ndihmuar të kemi një jetë më të mirë dhe për të patur inkurajim reciprok në përkushtimin ndaj Zotit.

`Çfarë parimesh mund të mësojmë nga këto tregime, që mund të na ndihmonin për të mbrojtur besimin dhe familjen tonë?`