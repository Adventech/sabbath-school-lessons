---
title:  Kundërshtimi fillon
date:  20/10/2019
---

`Lexoni Ezdra 4:1–5. Si mendoni, pse izraelitët i refuzuan të tjerët që t’i ndihmonin në ndërtimin e tempullit?`

Në pamje të parë është i paqartë ky lloj qëndrimi, përse ata refuzuan ndihmën e ofruar? Por, përgjigjen e gjejmë në tekstin biblik. Ata që erdhën me këtë ofertë ishin “armiqtë”. Armiqtë për ndihmë, ujku për bari? Kjo shpjegon reagimin e izraelitëve.

Përse këta njerëz ishin “armiqtë”? Shpjegimin e gjejmë tek 2 Mbretërve 17:24–41, ku lexojmë se këta njerëz ishin importuar nga kombe të tjerë në Samari dhe krahinën përreth pas deportimit të izraelitëve të Mbretërisë Veriore. Mbreti i Asirisë i dërgoi priftërinjtë për të mësuar sesi të adhuronin Zotin e Izraelit. Megjithatë, kjo fe përfshinte edhe perënditë e kanaanitëve. Prandaj mbetja e izraelitëve kishin frikë se ata do të ndotnin tempullin me fenë e tyre të papastër. Për këtë arsye vendimi më i mençur ishte të përgjigjeshin ndaj ofertës së samaritanëve me “Jo, faleminderit”.

Ne gjithashtu duhet të mbajmë mend shkakun e këtyre ngjarjeve? Pikërisht, kompromiset e vazhdueshme të etërve të tyre me fetë dhe traditat pagane solli shkatërrimin e tempullit dhe mërgimin e popullit. Prandaj tani, që ata me hirin e Zotit kishin mundësi të rindërtonin tempullin e Tij sërish, gjëja e fundit që izraelitët donin ishte të shoqëroheshin me njerëzit, që praktikonin kulturën pagane.

`Çfarë tjetër në këto tekste tregon përse refuzimi ishte gjëja e drejtë për t’u bërë? (Shih Ezdra 4:4, 5).`

`Mendoni, sa e lehtë do të ishte puna po të kishin pranuar ndihmën e samaritanëve? Çfarë na tregon 2 Korintasve 6:14 në këtë kontekst?`