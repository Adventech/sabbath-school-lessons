---
title:  Pengesa e punës
date:  22/10/2019
---

`Çfarë bënin “armiqtë” tek Ezdra 4:6–24 për të ndaluar punën në Jeruzalem?`

“Njerëzit e vendit” shkruan letra akuzuese kundër judenjve dhe punës së tyre, pikë së pari mbretit Dariu (Ezdra 5 dhe 6), pastaj mbretit Kserks (Asueros) dhe Artakserksit. Ata bënin çmos për të ndaluar punën e nisur në Jeruzalem.

Kombet përreth pohonin që, në qoftë se qyteti do të rindërtohej, mbreti do të humbiste pushtetin e tij mbi të, sepse Jeruzalemi gjithmonë ka qenë vendi rebel dhe problematik në të kaluarën. Fatkeqësisht, mbreti Artakserks besoi që judenjtë vërtet ndërtonin vetëm për të fituar pavarësinë, prandaj nxiti konfrontim. Ai urdhëroi ndalesën e punës, dhe një ushtri u dërgua për të ndalur vazhdimin e rindërtimit të qytetit. Kjo ndërpreu punën për Zotin.

`Lexoni Ezdra 4:23, 24. Përse judenjtë ndaluan ndërtimin? A nuk e dinin se Zoti deshi që ata të rindërtonin qytetin? Çfarë i pengoi?`

Duket që judenjtë e kishin të qartë se Zoti i kishte thirrur për të rindërtuar qytetin dhe tempullin, por për shkak të opozitës së fortë, ata kishin frikë të vazhdonin punën. Ndoshta justifikimet e tyre ishin “Tani nuk është koha e duhur”, ose “Nëse Zoti vërtet donte që të kryejmë këtë gjë, Ai do të hapte një rrugë”, ose “Ndoshta nuk duhet të ishim kthyer fare në atdhe”. Kur opozita na pengon në kryerjen e diçkaje që besojmë se është vullneti i Zotit, kemi prirjen të dyshojmë nëse Zoti vërtet po na udhëheq. Lehtësisht mund të bindim veten që po bëjmë ndonjë gabim. Frika mund të paralizojë mendjet tona dhe në vend që të përqëndrohemi te fuqia e Perëndisë, ne i dorëzohemi frymës së dëshpërimit dhe pafuqisë.

`A keni përjetuar diçka të ngjashme, që Zoti ju ka thirrur për të bërë diçka, por papritur filloni të dyshoni për këtë për shkak të vështirësive? (Kujtoni, për shembull Gjon Pagëzorin). Çfarë keni mësuar nga kjo eksperiencë?`