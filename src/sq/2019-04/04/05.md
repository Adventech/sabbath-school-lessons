---
title:  Nehemia vepron (444 P.K.)
date:  23/10/2019
---

`Lexoni Nehemia 4. Çfarë bënë judenjtë nën udhëheqjen e Nehemias për të kundërshtuar opozitën? Përse ishte e rëndësishme të përgatiteshin për luftë, në vend që të shpresonin në mbrojtjen e Zotit, pa bërë gjë?`

Pas nisjeve dhe ndalesave, populli vazhdoi punën. Judenjtë iu lutën Zotit dhe atëherë Nehemia caktoi roje aktive. Njerëzit punuan me turne ditë e natë për të qenë të përgatitur nga sulmet kërcënuese. Nehemia gjithashtu organizoi njerëz të armatosur përreth murit, kështu që çdo familje ishte gati për luftë. Përveç kësaj, ai i ndau shërbëtorët e tij në dy grupe – njëra punonte, të tjerët mbanin gati armët. Ai bëri përgatitje të veçanta edhe për ata që ndërtonin murin, meqenëse ishin punëtorët më të rrezikuar. Çdo punëtor mbante një shpatë në një dorë dhe me tjetrën vendoste tulla/gurë dhe llaç në mur. Njerëzit bënin pjesën e tyre, dhe Zoti bëri pjesën tjetër. Besimi i Nehemias nën mbrojtjen e Zotit është frymëzues. Megjithatë, ai nuk rrinte ulur duarkryq në pritje që Zoti do të bënte çdo gjë për të. Ai përgatitej aq mirë sa ishte e mundur.

Të dy pasazhet, “Mos kini frikë nga ata! Kujtoni Zotin e madh dhe të tmerrshëm dhe luftoni për vëllezërit tuaj, për bijtë dhe bijat tuaja, për bashkëshortet tuaja dhe për shtëpitë tuaja” (shih Neh. 4:13, 14), dhe “Perëndia ynë do të luftojë për ne” (shih Neh. 4:19, 20) janë nga tekstet më frymëzuese të Biblës.

Judenjtë mund ta kishin ndaluar sërish ndërtimin për shkak të opozitës këmbëngulëse dhe të vazhdueshme, por kësaj here, në vend që t’i dorëzoheshin frikës, ata mbaheshin fort tek premtimet e Zotit që, Ai do të luftonte për ata. Kur ne i bëjmë ballë kundërshtimeve për shkak të diçkaje që bëjmë për Zotin, për shkak të besimit tonë ose për shkak të thirrjes sonë nga Zoti, duhet të kujtojmë që “Perëndia ynë do të luftojë për ne!”.

Në fund, judenjtë kuptuan që Zoti vërtet ishte mbrapa çdo gjëje që bënin, dhe kjo i inkurajonte shumë për të vazhduar me zell punën e nisur.

`Përse është aq e rëndësishme të dimë nëse ajo që bëjmë është vullneti i Zotit? Nga ta dimë nëse është vullneti i Tij?`