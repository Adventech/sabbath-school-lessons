---
title:  Nehemia dhe lajmi i keq
date:  06/10/2019
---

Libri i Nehemias fillon disi në të njëjtën mënyrë si libri i Danielit (Lexoni Dan. 1:1, 2), pra me një lajm të keq. Po, shumë vetë janë kthyer në atdhe, por gjërat nuk po shkojnë dhe aq mirë atje.

`Lexoni Nehemia 1:1–4. Përse ishte Nehemia aq i shqetësuar? Si u përgjigj ai ndaj lajmit të keq?`

Disa judenj që ishin marrë robër vite më parë, ishin çuar në Shushan, një nga katër qendrat administrative të Perandorisë Persiane, ku Nehemia shërbeu në pallatin mbretëror si një kupëmbajtës i mbretit. Ka shumë mundësi që termi i përdorur për “Hanani, një nga vëllezërit e mi” duhet nënkuptuar drejtpërdrejt si një vëlla prej gjaku, sepse ka edhe një referencë tjetër të ngjashme ndaj Hananit tek Nehemia 7:2, edhe pse mund të referohet si thjesht një izraeliti tjetër. Duket se biseda me Hananin ndodhi diku midis mes nëntorit dhe mes dhjetorit të vitit 445 P.K., afërsisht 13 vjet pas kthimit të Ezdras në Jeruzalem. Hanani raporton se situata në Jeruzalem është kritike. Populli nuk ka arritur të rindërtojë Jeruzalemin dhe armiku ka shkatërruar muret e qytetit, duke e lënë kështu qytetin të pambrojtur dhe të shkretë.

Duhet përmendur që mbreti Artakserks e shuajti shpresën e izraelitëve të kthyer, duke ndaluar progresin e rindërtimit, pasi u ankuan kombet matanë lumit (Ezdra 4). Kjo u lejoi armiqve të shkatërronin muret e qytetit (Ezdra 4:23). Nehemia mund të ketë dëgjuar thashethemet rreth një fatkeqësie të tillë, por ai nuk kishte informacion të detajuar dhe të besueshëm deri këtë ditë.

Edhe pse tempulli ishte rindërtuar, ai nuk funksiononte dot plotësisht, për shkak se njerëzit që do të shërbenin në të nuk banonin dot në Jeruzalem. Situata e mërziti shumë Nehemian, ndërsa ai kuptoi shkakun e këtij lajmi: judenjtë nuk e kishin nderuar Zotin edhe pse për këtë qëllim ishin kthyer në atdhe. Në vend të kësaj, ata e kishin neglizhuar shtëpinë e Zotit dhe Qytetin e Shenjtë, për shkak të frikës nga armiku dhe shtypjes.

Kështu, Nehemia automatikisht i drejtohet Zotit. Ai nuk ankohet rreth mungesës së besimit të judenjve, as nuk i shan si frikacakë, as nuk e pranon situatën e dhënë si status quo. Nehemia thjesht ulet në gjunjë dhe fillon të lutet dhe të agjërojë.

`Pasi Nehemia dëgjoi lajmin e keq, ai qau, agjëroi dhe u lut. Çfarë na mëson kjo rreth sesi duhet t’i drejtohemi Zotit, veçanërisht në një kohë të vështirë?`