---
title:  Lutja e Nehemias
date:  07/10/2019
---

`Lexoni lutjen e Nehemias tek Nehemia 1:5–11. Çfarë pikash të ndryshme përmban kjo lutje? Pse ai përfshihet në lutje si ata që janë fajtorë?`

* (1) O Zot, Ti je i madh dhe i mëshirshëm (Neh. 1:5).
    * (2) Dëgjomë (Neh. 1:6).
        * (3) Rrëfimi i mëkateve (Neh. 1:6, 7).
            * (4) Kujto premtimet e tua (Neh. 1:8, 9).
        * (3) Ti na ke çliruar (Neh. 1:10).
    * (2) Dëgjomë (Neh. 1:11).
* (1) Zoti siguron mbarësi dhe mëshirë (Neh. 1:11).

Lutja e Nehemias është një kompozim i bukur që shpall madhështinë e Zotit, gjendjen e tij mëkatare dhe përfundon me thirrje për ndihmë. Lutja i ngjan asaj të Danielit tek Danieli 9 dhe ka mundësi që Nehemia e ka lexuar atë lutje më përpara. Vini re që Nehemia nuk e nis lutjen me një britmë për ndihmë, por pikë së pari shpall të vërtetën se kush ëshë Zoti, i Madh dhe i Tmerrshëm. Ai gjithashtu përmend që Zoti e mban besëlidhjen e Tij dhe ka mëshirë ndaj atyre që e duan Atë, për t’i kujtuar Zotit që Ai gjithmonë ka qenë besnik dhe nuk mund të jetë ndryshe as tani.

Lutja ka një strukturë speciale (shih më lart), pjesa kryesore e së cilës është vargu 8 ku Nehemia përmend premtimet e Zotit. Nehemia thotë: “Kujto”! Me fjalë të tjera: “Kujto, o Zot, që ke premtuar të na shpërndash në rastin e mosbesnikërisë sonë, por Ti gjithashtu ke premtuar të na mbledhësh dhe të na rikthesh çdo gjë. Meqenëse e para ka ndodhur tashmë, tani është koha për të përmbushur premtimin e dytë, sepse ne po kthehemi tek Ti”. Nehemia nuk ka frikë t’i kujtojë Zotit premtimet e Tij, ai i shpall me guxim premtimet e Zotit. Sigurisht, nuk është fjala që Zoti mund të harrojë premtimet e Tij. Por Zotit i pëlqen kur ne shprehim dëshirën që Ai të plotësojë premtimet e Tij në jetët tona. Ai do që ne të kemi besim në to dhe t’i shprehim me zë këto premtime para Tij. Duke shprehur me zë premtimet e Zotit, ne forcojmë besimin tonë, veçanërisht në kohën kur çdo gjë duket pa shpresë.

`Cilat premtime të Zotit ju mund t’ia shpallni Zotit që tani? Përse është e rëndësishme të mos dorëzohemi kurrë përpara shpalljes së premtimeve të Tij? (Në fund të fundit, çfarë na mbetet nëse dorëzohemi?).`