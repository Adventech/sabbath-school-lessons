---
title:  Nehemia përgatitet për detyrën e tij
date:  10/10/2019
---

Pa dyshim, Zoti kishte thirrur Nehemian për këtë detyrë dhe do të siguronte çdo gjë të nevojshme. I pajisur me njohurinë rreth premtimeve të Zotit dhe me sigurinë e thirrjes së Tij, Nehemia ecte përpara. Por ai e bëri këtë me kujdes dhe lutje. Me fjalë të tjera, edhe pse ai e dinte se Zoti ishte me të, kjo dijeni nuk e pengoi të planifikojë me shumë kujdes çdo hap të tij.

`Lexoni Nehemia 2:11–20. Çfarë bën Nehemia për të përgatitur projektin e rindërtimit të murit?`

Mësimet e udhëheqësisë: Mësimi 1: Nehemia nuk i tregon askujt çfarë plani i kishte vënë Perëndia në zemër të bënte për Jeruzalemin (Shih Neh. 2:12). Ai nuk i tregon gjë jo vetëm armiqve, por ai ia mban atë sekret madje udhëheqësve judenj. Ai përpiqej të zbulonte se çfarë duhet bërë për të kryer misionin e tij. Mësimi 2: Para se të paraqesi projektin, Nehemia planifikon me detaje tërë punën e nevojshme. Mësimi 3: Kur ai flet rreth detyrës, Nehemia pikë së pari tregon se çfarë Zoti ka bërë deri tani për të drejtuar këtë projekt, dhe pastaj shton fjalët e mbretit. Ai inkurajon para se të kërkojë përkushtim. Është mrekulli që judenjtë përgjigjen në mënyrë kaq të favorshme dhe vendosen të ndërtojnë, pavarësisht nga kundërshtime të sigurta. Zoti, nëpërmjet lutjeve dhe agjërimit të Nehemias, e kishte përgatitur jo vetëm zemrën e mbretit, por edhe popullin për t’u përgjigjur me guxim dhe kurajo.

`Lexoni Nehemia 2:19, 20. Çfarë na tregojnë këto vargje rreth besimit të Nehemias? Si mund ta kenë ndihmuar Nehemian tekste si Ligji i Përtërirë 7:9, Psalmi 23:1–6, dhe Numrat 23:19?`

Bisedat tona tregojnë se kush jemi dhe çfarë në të vërtetë besojmë. Nehemia ka prirje për të folur fjalë inkurajuese. Ai nuk ka frikë ta përfshijë Zotin në çdo gjë që thotë dhe t’i japi lavdi, madje edhe kur njerëzit tallen dhe e përqeshin atë. Edhe pse Nehemia e di se armiqtë i përbuzin judenjtë, ai nuk i bie nga Kina, as nuk ka frikë të përmendi Zotin në bisedat e tij. Porsi Jozefi në Egjipt shumë vite më përpara, Nehemia nuk ka frikë të promovojë Zotin e tij para njerëzve që nuk e besojnë.