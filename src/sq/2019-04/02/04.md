---
title:  Nehemia flet
date:  08/10/2019
---

Nehemia 1:11 thotë se Nehemia ishte kupëmbajtësi i mbretit. Për ne kjo mund të tingëllojë si një punë e parëndësishme, por kupëmbajtësit ishin njerëz të ndikueshëm, për shkak se qëndronin gjithnjë shumë afër mbretit. Kupëmbajtësit provonin pijet e përgatitura për mbretin për të parandaluar sëmundjet ose vdekjen e mbretit. Herodoti shkruan se kupëmbajtësit ishin shumë të nderuar në Persi, sepse ishin parë si zyrtarë shumë të lartë. Për shembull, kupëmbajtësi i mbretit Esarhadon të Asirisë ishte gjithashtu kryeministri i mbretërisë. Pra, Nehemia ka një pozitë shumë të lartë në Perandorinë Persiane dhe për shkak të hyrjes konstante tek mbreti, ai i lutet Zotit që ta përdori atë për të folur me mbretin rreth situatës në Jude.

`Lexoni Nehemia 2:1–8. Çfarë ndodhi si pasojë e lutjes dhe agjërimit të Nehemias?`

Lutja mori përgjigje në muajin hebre të quajtur Nisan, i cili korrespondon me muajin Prill të vitit 444 P.K. Kanë kaluar katër muaj pasi Hanani i solli Nehemias lajmin e keq rreth gjendjes në Jeruzalem. Katër muaj Nehemia u lut dhe agjëroi para Zotit, dhe çdo ditë dukej sikur Zoti heshtte. Por Zoti vepron në kohën e duhur. Ndërkohë Zoti ishte duke përgatitur mbretin për të dëgjuar Nehemian dhe për t’u përgjigjur në favor.

Nuk ndodh shpesh që kupëmbajtësit t’i jepej leje për t’u larguar nga detyra e tij në mënyrë që ai mund të qeveriste për ca kohë në një vend tjetër. Zoti foli nëpërmjet Nehemias dhe e frymëzoi mbretin persian Artakserks I për të caktuar Nehemian si qeveritar të territorit të Judesë. Përmendja e mbretëreshës sugjeron që ky ishte një okazion privat, sepse atëherë mbretëreshat nuk ishin gjithmonë të pranishme në bankete zyrtare. Nehemia nuk e përmend direkt Jeruzalemin, në mënyrë që mbreti të mos ndikohet nga idetë e vjetra. Në vend të kësaj ai i paraqet mbretit një apel emocional rreth diçkaje shumë personale. Pastaj, kur përmendet Jeruzalemi, favori i mbretit është fituar tashmë.

`Në çfarë mënyrash mund të shikojmë paralele midis pozitës së Nehemias në oborrin persian dhe asaj të Danielit në Babiloni? Çfarë na tregon kjo rreth karakterit të Nehemias, përse mbreti duket kaq i merakosur për të?`