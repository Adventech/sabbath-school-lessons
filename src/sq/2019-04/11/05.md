---
title:  Shtrydhja e rrushit në Sabat
date:  11/12/2019
---

`Lexoni Nehemia 13:15, 16. Çfarë problemi adreson këtu Nehemia?`

Nuk është e lehtë të qëndrosh në anën e Zotit kundër shumicës. Për shkak se Zoti kishte thënë në Fjalën e Tij që e Shtuna ishte dita e Tij e shenjtë, gjatë së cilës askush nuk duhet të punonte, Nehemia vendosi të sigurojë që ky urdhër të zbatohej në Jeruzalem. Pa dyshim, ai ndjeu një detyrim moral për të marrë masa për këtë gjë.

Sabati u krijua si kulmi i javës së Krijimit, sepse kjo ishte dita e veçantë gjatë së cilës njerëzit ripërtëriteshin dhe rikrijoheshin, duke kaluar kohë me Perëndinë në mënyra që nuk janë të mundshme gjatë ditëve të tjera të javës, duke qenë të zënë me punë.

Është thënë se “Sabati ka mbajtur Izraelin më shumë se Izraeli ka mbajtur Sabatin”. Ideja është që e Shtuna – Sabati i ditës së shtatë – ishte dhe mbetet një mjet i fuqishëm për të mbajtur gjallë besimin në ata që mundohen, me anë të hirit të Zotit, ta mbajnë atë duke shijuar përfitimet fizike dhe shpirtërore që ai na ofron.

`Lexoni Nehemia 13:17–22. Çfarë bën Nehemia për të ndaluar shitjen dhe blerjen në Sabat?`

Meqenëse Nehemia ishte qeveritari i Judesë, ai pa rolin e tij si forcuesi i ligjeve. Meqenëse ligjet e Judesë ishin bazuar mbi ligjin e Zotit, ai u bë mbrojtësi i atij ligji, duke përfshirë Sabatin. Ndoshta, nëse fisnikët e Judesë do të kishin kundërshtuar korruptimin e kryepriftit, Nehemia nuk do ta kishte gjetur veten në këtë situatë. Por, qeveritarët dhe fisnikët ndoshta tashme e kishin inat Nehemian për shkak se ai i kishte detyruar t’u kthenin të varfërve pronat e tyre. Kështu që nuk duket që ata i kundërshtuan ndryshimet e sjella nga Eliashibi dhe Tobiahu.

Nehemia qorton fisnikët dhe pastaj urdhëron që portat e qytetit të mbyllen dhe të ruhen nga shërbëtorët për të siguruar që të mos zhvillohej Pazar gjatë së Shtunës. Kur pazari thjesht zhvendoset nga brenda qytetit jashtë, ai merr masa akoma më drastike dhe kërcënon tregtarët të vënë dorë mbi ata të Shtunën tjetër. Nehemia duhet të ketë qenë njeriu i fjalës, sepse tregtarët nga ajo ditë e tutje nuk iu afruan qytetit gjatë të Shtunave.