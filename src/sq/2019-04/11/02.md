---
title:  Drejtuesit e njollosur të tempullit
date:  08/12/2019
---

Nehemia 13 fillon me një shqetësim për të huajt amonitë dhe moabitë midis popullit Izraelit (Neh. 13:1–3). Këto vargje nuk flasin rreth largimit të individëve nga kombet ose racat e ndryshme që ndiqnin Zotin, por rreth largimit të atyre që me kokëfortësi kishin mbetur idhujtarë të feve të tjera (Shih edhe Ligjin e Përtërirë 23:3–6).

`Lexoni Nehemia 13:1–9. Kush ishin Eliashibi dhe Tobiahu? Përse ajo çfarë bënë ata ishte e papranueshme? Shih Neh. 2:10, 19; 3:1; 12:10, 22; 13:28.`

Të dy, Eliashibi dhe Tobiahu, janë personazhe të njohur në librin e Nehemias. Eliashibi ishte kryeprifti i kombit dhe gjithashtu i përgjegjshëm për tempullin. Tobiahu është përmendur si armiku amonit i Nehemias, i cili kundërshtoi dhe bënte çmos për të penguar restaurimin e Jeruzalemit. Aleanca e Eliashibit dhe Tobiahut sugjeron një marrëdhënie krushqie.

Edhe pse Bibla nuk e përmend lidhjen e tyre nëpërmjet martesës, ne e dimë se Tobiahu ishte një emër çifut (me domëthënien “Zoti është i mirë”), kështu që ka shumë mundësi që ai vinte nga një origjinë çifute. Familja e nuses së tij, pasardhësit të Arahut, edhe pse të paidentifikuar, besohet që kishte lidhje me familjen e Eliashibit. Përveç kësaj, Sanballati horoniti, kundërshtari tjetër i Nehemias, kishte një vajzë, e cila u martua me nipin e Eliashibit. Prandaj, Nehemia ndodhej midis intrigave intensive nga katër anë, sepse zyrtarët më të lartë ishin lidhur si krushqi dhe formonin një aleancë kundër udhëheqësisë së Nehemias.

Gjatë mungesës së qeveritarit, kryeprifti i dha Tobiahut një prej dhomave të tempullit, të ndërtuar për të mbajtur të dhjetat, ofertat dhe dhuratat. Tobiahu e mori lejën permanente të qëndrimit për të banuar në tempull, që ishte një mënyrë për ta bërë atë një nga udhëheqësit e kombit. Armiqtë e Nehemias më në fund arritën atë çfarë kishin dashur për një kohë të gjatë: të zhvendosnin Nehemian dhe të qeverisnin vetë. Fatmirësisht, Nehemia nuk ishte njeriu që do rrinte duarkryq.

`Duke parë historinë biblike në tërësi, sa lehtë devijoheshin nga rruga e drejtë njerëzit e Zotit – pavarësisht, izraelitët e Dhiatës së Vjetër, apo të krishterët e Dhiatës së Re? Si mund të shmangim gabimet e tyre?`