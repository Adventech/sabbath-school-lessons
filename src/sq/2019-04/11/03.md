---
title:  Levitët nëpër ara
date:  09/12/2019
---

`Lexoni Nehemia 13:10–14. Çfarë po mundohet të rregullojë Nehemia?`

Këngëtarët, rojtarët dhe shërbëtorët e tjerë të tempullit ishin detyruar të ktheheshin në arat e tyre për të ushqyer familjet e tyre për shkak të mosbesnikërisë së popullit në kthimin e të dhjetës dhe ofertave. Tërë sistemi i të dhjetave dhe ofertave që ishte themeluar me shumë vështirësi, tani ishte shkelur dhe shkatërruar. Nehemia ishte detyruar të niste sërish nga fillimi. Fakti që ai e hodhi gjithçka nga dhoma e të dhjetave dhe ofertave, tregon sesa i deshpëruar ishte ai.

“Jo vetëm që tempulli ishte përdhosur, por edhe ofertat ishin keqpërdorur. Kjo gjithashtu kishte dekurajuar bujarinë e besimtarëve. Ata nuk patën më zellin për të dhënë ofertat, dhe as nuk deshën më të kthenin të dhjetat. Thesaret e shtëpisë së Zotit ishin varfëruar; shumë shërbëtorë të tempullit nuk e kishin marrë mbështetjen e nevojshme financiare, prandaj u detyruan të largoheshin nga puna e Zotit për të bërë ndonjë punë tjetër”—Ellen G. White, Prophets and Kings, fq. 670.

Është e mahnitshme të shohim tërë judenjtë të bashkuar për të rindërtuar atë çfarë ishte shkatërruar. Populli ishte në anën e Nehemias, kundër Tobiahut dhe Eliashibit, sepse kuptonin që Nehemia po bënte çmos për të mirën e popullit. Përveç kësaj, Nehemia ia besoi pozitën e mbikqyrjes së territorit të tempullit njerëzve, që ai i konsideronte besnikë dhe të besueshëm. Atyre u dha detyrë për të mbledhur të dhjetat dhe ofertat dhe të siguronin që çdo mall të mirëmbahet dhe të shpërndahet në mënyrën e duhur. Me fjalë të tjera, Nehemia erdhi dhe siç duket me një të rënë e çrrënjosi sistemin e korruptuar të udhëheqësisë.

Edhe pse Nehemia caktoi njerëz besnikë mbi organizimin e tempullit, Eliashibi, kryeprifti i korruptuar, nuk e humbi pozitën e tij, sepse kjo pozitë i takonte për shkak të pasardhjes së tij nga fisi i Aaronit, e caktuar nga Zoti. Puna e tij në tempull mund të kufizohej falë masave të marra nga Nehemia, i cili caktoi njerëz besnikë mbi disa përgjegjësi të kryepriftit, por ai ende mbeti kryeprift.

`Nehemia u lut: “Për këtë më kujto mua, o Perëndia im, dhe mos i fshij veprat e mira që kam bërë për shtëpinë e Perëndisë tim dhe për ruajtjen e saj” (Nehemia 13:14). Çfarë e bën këtë lutje aq njerëzore?`