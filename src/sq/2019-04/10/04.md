---
title:  Dy kore muzike të mëdha falenderimi
date:  03/12/2019
---

`Lexoni Nehemia 12:31–42. Përse kishte muzika një rol kaq të rëndësishëm në këtë festë?`

Një pjesë e shërbesës së adhurimit në kohën e Nehemias ishte krijimi i dy koreve falenderuese, që ecnin nëpër Jeruzalem, duke kënduar me muzikë shoqëruese. Ata niseshin nga i njëjti vend, pastaj ndaheshin, duke ecur në drejtime të kundërta rreth mureve të qytetit. Një grup u drejtua nga Esdra, i cili ecte para korit, kurse grupi tjetër nga Nehemia që i ndiqte nga mbrapa. Të dy koret u takuan sërish te Porta e Lëndinës dhe vazhduan rrugën së bashku për në tempull. Ata u shoqëruan nga priftërinjtë që i binin borive. Kur koret hynë në tempull, ata qëndruan përballë njëri-tjetrit. Ky ishte një procesion dhe shërbesë adhurimi jashtëzakonisht e mirë-organizuar.

Përgjigjen ndaj pyetjes pse muzika kishte një rol kaq të rëndësishëm në festat dhe shërbesën e adhurimit, duhet ta kërkojmë në domethënien e tij në kontekstin e tempullit. Muzika në tempull nuk ishte thjesht një koncert për të kënaqur njerëzit, si për shembull simfonia e katërt e Bethovenit në sallën e madhe të koncerteve. Në tempullin e Izraelit, ndërsa muzikantët këndonin dhe performonin muzikë, njerëzit përuleshin në adhurim. Kjo ishte pjesë e adhurimit të tyre.

Pjesa qëndrore e tempullit dhe e adhurimit ishte ajo e flijimeve, një pamje aspak e bukur për ta parë. Se, çfarë bukurie ka therrja e kafshëve të pafajshme? Muzika e bukur shoqëruese jo vetëm ngrinte mendimet e njerëzve drejt Qiellit, por edhe ndihmonte për ta bërë këtë eksperiencë adhurimi më të kënaqshme.

`Gjeni në Bibël tregime ku shohim që muzika kishte një rol të rëndësishëm gjatë adhurimit. Reflektoni veçanërisht mbi Eksodin 15:1; 2 Kronikave 20:21, 22; dhe Zbulesa 15:2–4.`

Si në tokë, po ashtu edhe në Qiell, muzika është një pjesë e eksperiencës së adhurimit. Vini re që në vargjet e lartpërmendura këngët shprehin vetëm atë çfarë Zoti ka bërë për njerëzit e Tij, duke përfshirë fitoren “mbi bishën” (në fund të fundit, si do të kishin fituar, pa ndihmën e Zotit)? Këngët e adhurimit janë lavdërime drejtuar Zotit për veprën e Tij të shpëtimit.

`Listoni disa gjëra që Zoti ka bërë për ju, për të cilat do t’ju takonte që t’i këndoni lavdi Atij?`