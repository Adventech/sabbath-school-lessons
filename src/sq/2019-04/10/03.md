---
title:  Pastrimi shpirtëror
date:  02/12/2019
---

Pas tregimit të dedikimit të murit dhe pas mbledhjes së këngëtarëve, vargu tjetër, pra Nehemia 12:30, flet rreth pastrimit. "Atëherë priftërinjtë dhe Levitët u pastruan dhe pastruan njerëzit, portat dhe murin" (NKJV).

Rrënja e fjalës hebreje “thr” e përkthyer si “pastruar”, do të thotë “i pastër, i dëlirë” dhe është përdorur në shumë kontekste të Dhiatës së Vjetër, duke përfshirë ato që kanë idenë e pastërtisë morale dhe dëlirësinë shpirtërore para Zotit.

`“Por, po të ecim në dritë, sikurse ai është në dritë, kemi bashkësi njeri me tjetrin dhe gjaku i Jezus Krishtit, Birit të tij, na pastron nga çdo mëkat. Po të themi se jemi pa mëkat, gënjejmë vetveten dhe e vërteta nuk është në ne. Po t’i rrëfejmë mëkatet tona, ai është besnik dhe i drejtë që të na falë mëkatet dhe të na pastrojë nga çdo paudhësi” (1 Gjonit 1:7–9). Çfarë na mëson ky tekst rreth 1) natyrës njerëzore. 2) faljes së Zotit dhe 3) fuqisë së Tij në jetët tona?`

Tempulli dhe shërbesat e tij ishin pjesa thelbësore e besimit të Izraelit të lashtë. Megjithatë, ato nuk ishin qëllimi, por vetëm mjeti për të arritur qëllimin më të lartë. Kush ishte ky qëllim më i lartë dhe përfundimtar? Të drejtonin njerëzit në marrëdhënien shpëtuese me Zotin e besëlidhjes së tyre, me Jezus Krishtin, në mënyrë që të përjetonin fuqinë hyjnore, fuqinë e vetme që mund të pastrojë jetët dhe zemrat e tyre. Pikërisht njohuria e asaj çfarë Zoti ka bërë për ne, nga na ka shpëtuar, është ajo që na bën ta duam dhe ta adhurojmë Atë. Kjo është një arsye pse izraelitët e lashtë rinumëruan sërish e sërish gjithçka që Zoti kishte bërë për ta në të kaluarën. Kjo i ndihmoi që të njihnin mirësinë dhe dashurinë e Zotit, e cila ishte thelbësore në gëzimin dhe falenderimin që duhet të depërtonte përjetimin e tyre të adhurimit.

Për ne sot, përjetimi dhe vlerësimi i faljes së mëkateve tona duhet të burojë nga mirënjohja ndaj Zotit dhe sensi i shpresës dhe gëzimit. Atëherë është e lehtë të lavdërojmë Zotin dhe të shprehim lavdërimin për bukurinë e karakterit të Tij. Dhe, ku mund ta shohim më qartë karakterin e Zotit sesa në Jezusin e kryqëzuar, i cili mori mbi vete mëkatet tona në mënyrë që të mos dënoheshim ne?

`Pavarësisht nga mëkatet e së kaluarës ose karakterit tuaj të tanishëm, tek kryqi mund të merrni një falje të plotë – madje po në këtë çast. Pse të mos kërkoni pikërisht tani faljen, që ju ofron Jezusi?`