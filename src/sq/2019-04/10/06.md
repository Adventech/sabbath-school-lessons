---
title:  Priftërinjtë dhe levitët si pjesë e adhurimit
date:  05/12/2019
---

`Lexoni Nehemia 12:44–47. Përse u ngazëlluan judenjtë “kur shihnin priftërinjtë dhe levitët që kryenin shërbimin”? Përse ishin ata të rëndësishëm?`

`Çfarë simbolizonte puna e priftërinjve, (të cilët ishin levitët)? Shih Hebrenjve 9:1–11.`

“Ndërmjetësimi i Krishtit në emër të njerëzve në shenjtoren qiellore, në lidhje me planin e shpëtimit është po aq themelor si vdekja e Tij mbi kryq. Ai filloi me anë të vdekjes së Tij atë punë, për të cilën menjëherë pas ringjalljes u ngjit në qiell. Nëpërmjet besimit, ne duhet të hyjmë brenda velit, ‘ku ka hyrë Krishti si pararendës për ne’- Hebrenjve 6:20”—Ellen G. White, Konflikti i Madh, fq. 357.

Sërish, edhe pse njerëzit në lashtësi nuk e kishin dritën e dijes që kemi ne sot, ata kuptonin mjaftueshëm që puna e levitëve, të cilët ishin fisi i vetëm që mund të shërbenin në tempull, ishte shumë e rëndësishme. Ata ishin të emocionuar që puna e Zotit mund të kryhej nëpërmjet tyre.

Populli kishte kaluar kohë me Zotin, duke lexuar Fjalën e Tij, duke u lutur dhe adhuruar, si edhe duke e ripërtëritur përkushtimin ndaj Perëndisë. Gjatë kësaj, ata kuptuan që kishin neglizhuar shërbesat e tempullit dhe që ato duheshin restauruar. Tani që këto shërbesa ishin rithemeluar sërish, populli gëzohej rreth punës së rëndësishme që levitët bënin. Zoti bindi popullin që shërbesat e tempullit ishin pjesë e adhurimit të themeluar nga Ai.

Fatkeqësisht, njerëzit, që shërbejnë me Fjalën e Zotit dhe muzikë, shpeshherë janë marrë për të mirëqenë. Madje gjatë kohës së Nehemias, mbështetja materiale e levitëve ndonjëherë ishte e fortë, ndonjëherë – e dobët. Levitët shumë herë detyroheshin të ktheheshin te ndonjë zanat tjetër për të siguruar familjet e tyre, për shkak se populli nuk ishte besnik me të dhjetat dhe ofertat.

Pa të dhjetat e ofertat është e pamundur të kemi një kishë të organizuar mbarëbotërore. Në qoftë se ne duam që shërbesat tona të vazhdojnë, ne duhet të përkushtohemi për të mbështetur pastorët tanë me kontribute financiare si edhe me fjalë të ngrohta. Kisha kurrë nuk mund të jetë e përsosur, por kjo nuk duhet të ndikojë në kontributin tonë për punën e Zotit në mbarë botën.