---
title:  Duke kënduar këngët e Zotit
date:  01/12/2019
---

`Lexoni Nehemia 12:27–29. Vini re disa fjalë kyçe, që zbulojnë sesi ishte adhurimi dhe lavdërimi i tyre. Si do ta përshkruani atë?`

Populli Izraelit kishte krijuar një grup të veçantë levitësh, që shërbenin si këngëtarë dhe muzikantë në shërbesat e tempullit. Zoti udhëzoi këtë praktikë dhe dha udhëzime për shërbesën, sepse adhurimi në tempull duhet të ishte i bukur dhe i performuar në mënyrë profesionale.

Mbreti David e kishte organizuar këtë praktikë në një sistem më të ndërlikuar dhe madhështor sesa sistemi i vjetër i Moisiut. Prandaj, pasardhësit e Asafit, të cilët Davidi i kishte caktuar si drejtues të adhurimit në tempull, ishin ende  “këngëtarët e caktuar për shërbimin e shtëpisë së Perëndisë” (Nehemia 11:22).

`Lexoni 1 Kronikave 25:6–8. Çfarë na mëson kjo rreth sa e rëndësishme dhe qëndrore qe muzika dhe këndimi Zotit në adhurimin e izraelitëve?`

Këngëtarë ishin levitët, prandaj, ata ishin zyrtarisht të caktuar për të shërbyer në tempull. Pra, krijimi i muzikës për shërbesat e tempullit ishte puna e tyre e paguar. Gjatë kohës së Davidit u organizua një akademi zyrtare e muzikës, nën mbikëqyrjen e vetë mbretit. Aty ishin mësuesit dhe studentët, të rinj dhe të moshuar, të cilët punonin me turne në tempull, duke siguruar muzikë për shërbesat. Disa ishin këngëtarë, disa – muzikantë, kurse të tjerët kujdeseshin për veglat e muzikës dhe rrobat e përdorura gjatë adhurimit. Qëllimi i një organizimi kaq profesional ishte për të zhvilluar talentet dhe vizionin e përsosmërisë në adhurim. Përsosmëria gjithmonë duhet të jetë qëllimi ynë i adhurimit. Lavdërimet duhet të vijnë nga zemra dhe shprehur sa më mirë të jetë e mundshme, në mënyrë që njerëzit të përjetojnë ngritjen shpirtërore gjatë adhurimit. Ne mund të imagjinojmë me çfarë kujdesje u zgjodhën dhe u caktuan muzikantët dhe këngëtarët, që shërbenin në tempull për të drejtuar adhurimin.

`Në çfarë mënyrash keni përjetuar gëzimin e adhurimit nëpërmjet muzikës? Sa e rëndësishme është kjo për ju, pse?`