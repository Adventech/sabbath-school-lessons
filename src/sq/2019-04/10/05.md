---
title:  Flijimet si pjesë e adhurimit
date:  04/12/2019
---

`Lexoni Nehemia 12:43. Pse “flijimet e mëdha” ishin një pjesë aq e veçantë në festën e adhurimit?`

Atë kohë, flijimet ishin një aspekt thelbësor i adhurimit në tempull. Ata përdornin disa flijime të ndryshme – një lloj për premtimin e faljes, një tjetër – për t’i shprehur gëzimin dhe falenderimin Zotit. Flijimet ishin thelbi i adhurimit, sepse ato i kujtuan adhuruesve të vërtetën rreth Zotit dhe se kush është Ai, si edhe rreth Farës së premtuar, pra Mesias, i cili do të sakrifikonte jetën e Tij për ta, sepse Ai është Qengji i Perëndisë.

`Lexoni Gjoni 1:29, 36; 1 Korintasve 5:7; dhe Zbulesa 5:6, 12, 13. Çfarë na mësojnë këto tekste rreth mesazhit kryesor të flijimeve? Në qoftë se izraelitët e lashtë mund të gëzoheshin për një kafshë të therur, pra për një vdekje që i kujtonte premtimin e Zotit dhe të vërtetën e Tij aq sa ai kishte zbuluar, sa më tepër arsye për t’u gëzuar kemi ne?`

Vini re, sa herë ideja e gëzimit dhe ngazëllimit shfaqet vetëm tek Nehemia 12:43. Pra, përveç respektit të thellë dhe ndoshta një druajtje para Zotit që njerëzit përjetuan gjatë shërbesës së adhurimit (në fund të fundit, therja e kafshës për mëkatet e tyre ishte një ritual serioz), ata ndjenin edhe hare dhe ngazëllim. Kur ne i afrohemi Perëndisë, ne duhet ta bëjmë këtë me respekt të thellë, por edhe me gëzim. Psalmi 95 tregon që një adhurim i vërtetë përfshin thirrje për këngë lavdie, britma gëzimi dhe muzikë për të kremtuar Zotin (Ps. 95:1) si edhe për t’u përkulur dhe për t’u gjunjëzuar para Tij (Ps. 95:6). Është shumë e rëndësishme të mundohemi të gjejmë rrugën e artë midis ngazëllimit dhe respektit të thellë, ndërsa jemi duke lavdëruar dhe adhuruar Krijuesin tonë.

`Kur mendoni rreth asaj që mbi kryqin vdiq Krijuesi i gjithçkaje (shih Gjoni 1:1–3) për mëkatet e krijesave të Tij, cilin emocion ndjeni të parin? Çfarë roli ka dhe duhet të ketë ngazëllimi në përjetimin tonë tek këmbët e Jezusit të kryqëzuar?`