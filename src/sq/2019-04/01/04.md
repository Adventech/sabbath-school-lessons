---
title:  Kthimi i dytë i mërgimtarëve
date:  01/10/2019
---

Tek Ezdra 7:1–10 dhe 8:1–14, ne shohim se mbreti Artakserks e lejon Ezdran të kthehet në Jeruzalem (është viti 457 P.K.) dhe të marri me vete këdo që dëshiron të kthehet. Nuk dimë shumë rreth marrëdhënies së mbretit dhe Ezdras, as nëse Ezdra punonte në oborrin mbretëror. Ezdra 8 ka listën e krerëve të familjeve të rikthyera, duke filluar nga priftërinjtë, pastaj linjën mbretërore, duke përfunduar me popullin e thjeshtë. Dymbëdhjetë familje janë përmendur në veçanti, duke na dhënë përshtypjen që autori me qëllim i kujton lexuesve 12 fiset e Izraelit.

Pasazhi liston rreth 1 500 burra, kështu që totali do të ishte rreth 5 000 apo 6 000 veta, duke numëruar gratë dhe fëmijët. Ky grup ishte shumë herë më i vogël sesa grupi i parë, që u kthye bashkë me Zorobabelin dhe Jozueun.

`Lexoni Ezdra 7:1–10. Çfarë na mëson kjo rreth Ezdras?`

Ezdra është një shkrues me trashëgimi priftërore. Si një prift ai është pasardhësi i Aaronit, vëllait të Moisiut, i cili ishte prifti i parë i kombit të Izraelit. Falë librit të Ezdras dhe traditave çifute, emri i Ezdras është ende shumë i respektuar. Nuk e dimë nëse Ezdra shërbeu si shkrues në oborrin e mbretit Artakserks; prandaj ky përshkrim i Ezdras si një shkrues i referohet përgjegjësive të tij të mëparshme ose aftësive të tij që ai filloi të përdori pas arritjes në Jude. Megjithatë, Ezdra duhet të ketë punuar për mbretin Artakserks në një pozitë shumë të afërt, derisa mbreti e dërgoi si udhëheqës të ekspeditës.

Tek Ezdra 7:6 dhe 10, Ezdra është përshkruar si një shkrues ose mësues “kompetent” dhe “i përkushtuar”. Fjala “kompetent” fjalë për fjalë do të thotë “i mprehtë”, me kuptimin që personi është i shpejtë për të përpunuar në mendje dhe përdorur informacionin. Pra Ezdra kishte një mendje të shkathët – ai njihej për diturinë dhe mprehtësinë e mendjes në lidhje me Ligjin e Zotit. Përveç kësaj, fakti që mbreti e zgjodhi Ezdran për të udhëhequr izraelitët për në Jude, dëshmon rreth kurajos dhe aftësisë udhëheqëse të tij.

`Vini re, Ezdra përgatiti zemrën e tij për të studiuar “ligjin e Zotit” (Ezdra 7:10). Si ta përdorim sot këtë parim në jetët tona?`