---
title:  Vështrim i përgjithshëm mbi ngjarjet dhe mbretërit
date:  30/09/2019
---

Grupi i parë i mërgimtarëve morën detyrën për të rindërtuar tempullin e Zotit. Ne do të studiojmë rreth kundërshtimeve ndaj rindërtimit në një mësim të mëvonshëm. Kurse tani do të diskutojmë vargun e mbretërve persiane, që trashëguan fronin gjatë rindërtimit të gjatë të tempullit dhe Jeruzalemit. Është e rëndësishme të dimë historinë mbrapa librave të Ezdras dhe Nehemias, sepse kjo na siguron një kuptim më të thellë të mesazheve të tyre.

`Lexoni Ezdra 4:1–7. Kush ishin mbretërit e ndryshëm të përmendur, që sundonin gjatë kohës kur lindi kundërshtimi ndaj rindërtimit të tempullit?`

Ja lista e mbretërve persianë në renditjen kronologjike, të cilët janë lidhur me librat e Ezdras dhe Nehemias. Lista fillon me Kirin, i cili themeloi Perandorinë Persiane dhe pushtoi Babiloninë në vitin 539 P.K.:

- Kiri II “i Madh” (559–530 P.K.)
- Kambizi II (530–522 P.K.)
- Dariu I (522–486 P.K.)
- Kserksi I (485–465 P.K.) (Gjithashtu i njohur nga libri i Esterit si Asuero)
- Artakserksi I (465–424 P.K.)

Ndërsa po studiojmë këto libra është e rëndësishme të dimë se në librin e Ezdras këta mbretër nuk janë përmendur sipas renditjes kronologjike. Për shembull, Ezdra 4:6–24 është vendosur para kapitullit 5, i cili vazhdon historinë e kundërshtimeve ndaj rindërtimit të tempullit. Si pasojë, letrat e Kserksit I (Asuero) dhe Artakserksit I të përshkruara tek Ezdra 4 janë shkruar pas ngjarjeve të përmendura në kapitujt 5 dhe 6, që flasin rreth mbretit Dar I. Kjo renditje mund të hutojë lexuesit dhe është shkaku i ngatërresave në kuptimin e këtyre librave për shekuj të tërë. Ndërsa studiojmë këtë tremujor, dijenia rreth renditjes së ngjarjeve do na ndihmojë të kuptojmë më mirë mesazhet e Ezdras dhe Nehemias.

`Sa shpesh keni gjetur gjëra hutuese në Bibël? Si mund të mësoni t’i besoni Zotit dhe Fjalës së Tij, madje kur përballeni me gjërat që ju duken të pakuptimta? Përse është e rëndësishme të keni gjithmonë besim tek Zoti? (Shih Isaia 55:8, 9).`