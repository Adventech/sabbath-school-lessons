---
title:  'Duke kuptuar historinë: Zorobabeli dhe Ezdra'
date:  28/09/2019
---

### Lexoni për studimin e kësaj jave
Jeremia 25:11, 12; Danieli 9:1, 2; Ezdra 4:1–7; Isaia 55:8, 9; Ezdra 7:1–28.

> <p>Vargu përmendësh</p>
> “ ‘Kështu thotë Kiri, mbret i Persisë: Zoti, Perëndia i qiejve më ka dhënë tërë mbretëritë e dheut. Ai më ka urdhëruar t’i ndërtoj një shtëpi në Jeruzalem, që është në Judë’ ” (Ezdra 1:2).

Në shkrimet e profetit Jeremia, Zoti kishte premtuar se populli i Tij do të kthehej në shtëpi pas 70 vitesh mërgimi në Babiloni. Mbreti Kir ishte instrument në duart e Zotit për të përmbushur këtë premtim. I vajosur nga Perëndia (Isa. 45:1), Kiri rreth vitit 538 para Krishtit shpalli një dekret, duke e lejuar popullin e Zotit të kthehej në vendin e tij dhe të rindërtojë tempullin.

Ishte Zoti (jo Kiri), që foli për Jeruzalemin: “ ‘Do të rindërtohesh!’, dhe tempullit: ‘Do të jesh i qëndrueshëm!’ ” (Isaia 44:28). Zoti ishte siguruesi i rindërtimit të Jerusalemit dhe, pikërisht Ai e frymëzoi zemrën e Kirit për të dhënë lejen për ndërtimin e tempullit.

Gjithashtu, është gjithmonë inkurajuese të shohim njerëzit e Zotit të përgjigjen pozitivisht ndaj veprimeve të Zotit: “Atëherë kryetarët e familjeve të Judës dhe të Beniaminit, priftërinjtë dhe Levitët, bashkë me ata, të cilëve Perëndia u kishte zgjuar frymën, u ngritën për të shkuar të rindërtojnë shtëpinë e Zotit që është në Jeruzalem” (Ezdra 1:5).

Këtu ne shohim një shembull të popullit të Zotit, duke u përgjigjur pozitivisht ndaj veprave madhështore dhe hirplote të Perëndisë. Ne veprojmë më mirë kur kuptojmë se kush është Zoti dhe çfarë ka bërë Ai për ne dhe, duke ditur sesi ndërhyn Ai me dashuri për të mirën e njerëzve të Tij.

_*Studioni mësimin e kësaj jave për të përgatitur Sabatin e datës 5 tetor._