---
title:  Kthimi i parë i mërgimtarëve
date:  29/09/2019
---

`Lexoni Jeremia 25:11, 12 dhe 29:10 dhe Danieli 9:1, 2. Kur ndodhi kthimi i parë i mërgimtarëve? Çfarë profecie përmbushi kthimi i tyre?`

Zoti nxiti Kirin për të dhënë leje për kthimin e parë, duke përmbushur profecinë prej 70 vitesh të Jeremias. Jeremia kishte shkruar që toka e Judës do të qëndronte e shkretë për 70 vjet nën Babiloni (kjo ndodhi nga viti 606/605 P.K. deri më 537/536 P.K.), por pastaj Zoti do të hapte derën për kthimin e robërve. Profeti Daniel, duke studiuar shkrimet e Jeremias, kuptoi që kishte ardhur koha për kthimin e premtuar.

Te kapitulli 9 i Danielit, Danieli është i shqetësuar, sepse ka kaluar pothuajse 70 vjet pa asnjë shenjë për ndryshim, dhe perandoria e re persiane është e sapoardhur në fuqi. Ai vajtoi dhe iu lut Zotit për mëshirë dhe për përmbushjen e premtimeve të Tij. Në të njëjtin kapitull (Dan. 9:24–27), Zoti e siguroi Danielin se Ai ka çdo gjë nën kontroll dhe e ka të ardhmen e planifikuar, me Çliruesin, i cili do të vdesë për popullin për të shlyer mëkatet e tyre, për të sjellë drejtësi dhe për të përmbushur sistemin e flijimit. Në thelb, Zoti ishte duke thënë: “Daniel, mos ki merak. Meqenëse Çliruesi i vërtetë (Jezusi) ka për të ardhur me siguri, edhe tani do t’ju sjellë një çlirues”. Pak kohë më pas, Zoti frymëzoi Kirin, mbretin persian, për të urdhëruar lirimin e robërve. Zoti është gjithmonë besnik ndaj premtimeve të Tij (shih Danieli 10 sesi Zoti ndërhyri për të siguruar mirëqënien e popullit të Tij në atdhe).

Ezdra 1 përshkruan shpalljen e Mbretit Kir që kombi i Izraelit është i lirë për t’u kthyer në Jeruzalem dhe për të rindërtuar tempullin e Zotit. Urdhëri u dha pak a shumë midis viteve 539–537 P.K. Dhe Kiri jo vetëm që dha lejen për t’u kthyer në atdhe, por madje i siguroi që ata të ktheheshin me dhurata dhe oferta, duke përfshirë enët origjinale të vjedhura nga mbreti Nebukadnetsar. Kjo ngjarje na kujton sesi izraelitët u larguan nga Egjipti shumë vjet më përpara, kur Zoti gjithashtu kishte prekur zemrat e njerëzve për t’u dhënë dhuratat e lamtumirës. Grupi i parë që u kthye në Jude ishte rreth 50 000 vetë, i cili besohet se kishte gra dhe fëmijë nga territore të tjera.

`Çfarë profecish të tjera historike u përmbushën me përpikmëri, siç ishte premtuar në Fjalën e Zotit? Si mund të marrim kurajo nga kjo, duke ditur që Zoti e di të ardhmen dhe që ne mund të kemi besim në premtimet e Tij?`