---
title:  Përulësia dhe këmbëngulja
date:  26/12/2019
---

`Lexoni Esdra 8:21–23, 31, 32. Si e shikoni vendimin e Esdras për të mos folur me mbretin  - si i guximshëm apo i pamend? Si e tregoi Esdra dhe populli i tij përulësinë?`

Pas ca kohë, Nehemia pranoi mbrojtjen e siguruar nga ushtria e mbretit. Por në rastin e Esdras, ai besoi që Zoti mund ta tregonte Veten më mirë, në qoftë se ata nuk kërkonin asgjë nga mbreti Persian. Kështu, kur ata arritën në Jude shëndoshë e mirë, kjo dëshmonte që Zoti ishte me ta. Ndoshta në situata të caktuara, ne varemi shumë nga njerëzit saqë nuk e lejojmë Zotin të tregojë fuqinë e Tij. Esdra zgjodhi të lejonte Zotin të vepronte në këtë situatë dhe kështu i tregoi mbretit që Zoti i tij ishte vërtet i plotfuqishëm.

Megjithatë, Esdra nuk veproi i nxitur nga mendjemadhësia. Ai thirri njerëzit për të agjëruar dhe për t’u lutur mbi këtë situatë. Ata nuk u nisën në këtë udhëtim para se të kishin kaluar një kohë serioze me Zotin. Ata erdhën tek Zoti, duke i kërkuar me përulësi që Ai të siguronte mbrojtjen gjatë rrugës si një shenjë e fuqisë së Tij. Dhe Zoti i dëgjoi.

`Lexoni Nehemia 5:14–19. Si e tregoi Nehemia përulësinë?`

Udhëheqësit e vërtetë duhet të jenë të gatshëm për të përulur veten dhe për të qenë shërbëtorë. Udhëheqësit kompetentë nuk kërkojnë një “titull” për të marrë nderin. Nehemia e mbante derën e tij hapur dhe i jepte njerëzve bujarisht. Ai tregoi besimin e tij ndaj Zotit, dhe përkushtimi i tij i jashtëzakonshëm ishte një shembull për të gjithë. Ai kishte një personalitet të fortë dhe një temperament që nuk toleronte gjepura, por ai nuk e lartësoi veten sipër të tjerëve si një superior. Ai kishte pozitën më të lartë në popullin e Izraelit të asaj kohe, megjithatë ai ishte zemërgjerë. Kështu Nehemia pasqyroi jetën dhe mësimet e Jezusit, i cili na mësoi që mënyra më e mirë për të udhëhequr është nëpërmjet shërbesës. Jezusi e praktikoi këtë, dhe ne porsi Ai, pavarësisht nga pozita jonë, duhet të bëjmë të njëjten gjë.

`“Atëherë ai u ul, i thirri të dymbëdhjetët dhe u tha atyre: ‘Nëse dikush do të jetë i pari, le të bëhet i fundit i të gjithëve dhe shërbëtori i të gjithëve’” (Marku 9:35). Çfarë na mësojnë fjalët e Jezusit rreth si duhet të jetë udhëheqësi i vërtetë nga pikëpamja e Zotit?`