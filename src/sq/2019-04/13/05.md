---
title:  Qëllimi dhe zelli
date:  25/12/2019
---

`Çfarë na mësojnë tekstet në kllapa rreth forcës shtytëse në jetën e Esdras dhe Nehemias? (Nehemia 2:1–10, Esdra 7:8–10).`

Në çdo gjë që Esdra dhe Nehemia bënin, ata ishin duke kërkuar vullnetin e Zotit të zbatuar në jetët e njerëzve të Tij. Po, njerëzit kishin bërë gabime; po, ata u ndëshkuan për ato. Por Zoti, besnik në premtimet e Tij të restaurimit, e hapi rrugën për popullin e Tij që të kthehej sërish në Tokën e Premtuar, dhe të përmbushnin qëllimet që Ai kishte për ta, vetëm po të qëndronte besnik ndaj Tij. Dhe Zoti, në urtësinë e Tij, zgjodhi dy burra të përkushtuar, burra, që deri - diku i ngjanin Moisiut, për rolin qëndror të restaurimit të popullit, porsi Ai kishte përdorur Moisiun shumë breza më përpara.

Udhëheqësit e mëdhenj si këta dy burra kanë një synim. Ata kanë një qëllim për jetën e tyre, qëllim që motivon dhe nxit çdo veprim të tyre. Ne mund të themi me siguri që Esdra dhe Nehemia kishin një jetë të qëllimshme dhe kuptimplote. Ata kishin një vizion se ku deshën të drejtonin popullin e Zotit, dhe pastaj ata e përkushtuan totalisht vetveten dhe çdo gjë tjetër për të arritur këtë qëllim.

Esdra e bëri këtë duke studiuar Shkrimet e Shenjta dhe, duke i mësuar njerëzve Fjalën e Zotit. Nehemia inkurajoi njerëzit për të bërë vullnetin e Zotit dhe për të luftuar, duke mbrojtur besimin e tyre në Zotin e vërtetë. Të dy udhëheqësit dëshironin të shikonin një Jeruzalem të restauruar jo vetëm materialisht, por edhe shpirtërisht, tek banorët me zemrat e transformuara. Prandaj ata korrigjonin dhe qortonin njerëzit dhe ndonjëherë u kërkonin veprime të caktuara. Udhëheqësit e mëdhenj besojnë në diçka më të madhe sesa e zakonshmja dhe mediokrja. Esdra dhe Nehemia besonin në një Zot të dashur dhe të plotfuqishëm. Ata besonin në Zotin që bën mrekullira dhe dëshironin që të gjithë të kenë një lidhje të thellë me Të.

Që nga kapitulli i parë i Nehemias, lexuesit i bën përshtypje përkushtimi i Nehemias ndaj çështjes së Zotit dhe, gjithashtu shqetësimi i tij i madh për popullin e tij. Tek kapitulli 1 ai qan kur mëson rreth vështirësive të izraelitëve në Jude. Ai ulet në gjunjë dhe zotohet që do bëjë çdo gjë që Zoti do i kërkojë për të zgjidhur këtë problem. Nehemia duket i motivuar nga dëshira e tij për të bërë ndryshim në këtë botë. Ai është njeriu i veprimit, që punon për Zotin. Ai nuk zgjodhi të marrë pjesë në këtë projekt për shkak se kjo do t’i siguronte rrogën më të madhe ose një status të lartë, (ai në fakt i kishte që të dyja në Persi), por zgjodhi për ta bërë këtë për Zotin, edhe pse kjo do të thoshte të shkonte tek Judenjtë, tek një popull jo-lulëzues, me opozitë dhe pengesë në çdo hap. Ai shkoi me besim, pavarësisht nga sfidat që kishte përpara.