---
title:  Kurajo dhe fuqizim
date:  24/12/2019
---

`Lexoni Nehemia 4:7–23. Në çfarë mënyrash Nehemia tregoi kurajo? Cili ishte burimi i kurajos së tij?`

Nehemia i rezistoi fort armiqve, që përpiqeshin të frikësonin judenjtë. Nehemia iu përgjigj duke marrë iniciativë për të përgatitur popullin për luftë. Nehemia nuk tha: “Eja, o Zot, dhe bëje çdo gjë Vetë”. Përkundrazi, ai nxiti njerëzit për të bërë pjesën e tyre. Ata kishin armët në gadishmëri gjatë ndërtimit të murit. Judenjtë, nën udhëheqësinë e Nehemias nuk u zmbrapsën nga frika, por me guxim morën shpatat për të mbrojtur veten. Nehemia inkurajoi njerëzit, ai besonte në ta, punonte bashkë me ta dhe iu dha përgjegjësi për të vepruar. Ai i fuqizoi për të kryer detyrat dhe përgjegjësitë e caktuara. Megjithatë, Nehemia nuk dha thjesht detyrat dhe pastaj u fsheh në dhomën e tij. Ai qëndroi krah për krah me njerëzit dhe kryente punën e rëndë që nevojitej për të bërë.

Ka kohëra në Bibël kur Zoti i tha popullit që të qëndronte duke e parë Atë, duke luftuar për ta. Por, ka edhe shumë raste kur Zoti tha: “Përgatituni për të vepruar, dhe unë do ju jap fitoren”. Ne duhet të bëjmë pjesën tonë, në qoftë se duam të përjetojmë çlirimin dhe bekimet e Zotit.

“Shkaku i dështimit të armiqve të Nehemias për ta sjellë atë nën pushtetin e tyre, qëndron në përkushtimin e Nehemias për punën e Zotit dhe në një besim po aq të madh dhe të palëkundur që ai kishte në Zot. Një shpirt përtac është një pre e lehtë tundimi, ndërsa në një jetë që ka një qëllim fisnik dhe tërheqës, i ligu nuk gjen dot terren. Besimi i atij, që vazhdimisht ecën përpara, nuk dobësohet, sepse ai sheh lart e poshtë si dhe përreth Dashurinë e Pafund të Zotit, i cili përdor çdo gjë për të përfunduar qëllimin e Tij të mirë. Shërbëtorët e vërtetë të Zotit punojnë me vendosmëri, e cila nuk shuhet, sepse varet vazhdimisht në fronin e hirit të Perëndisë”—Ellen G. White, Prophets and Kings, p. 660.

Përfundimisht, kurajoja e Nehemias buronte nga kuptimi i tij i realitetit dhe fuqisë së Zotit. Megjithatë, siç kemi parë, njohuria e tij për Zotin e nxiti për të vepruar sipas besimit të tij.

`Edhe pse konteksti është ndryshe, si, ajo çfarë shohim tek Nehemia pasqyron tekstin e Jakobit: “Po dikush do të thotë: ‘Ti ke besimin, dhe unë kam veprat”; më trego besimin tënd pa veprat e tua dhe unë do të të tregoj besimin tim me veprat e mia’ (Jakobi 2:18).`