---
title:  Në Qytetin e Shenjtë
date:  28/11/2019
---

`Lexoni Nehemia 11:1, 2. Çfarë po ndodh këtu? Përse iu duhet të hedhin shorte për të parë se kush do të banonte në Jeruzalem dhe kush në qytete të tjera?`

Çfarë na mëson Nehemia 11? Ishte e nevojshme të merrnin banorë të rinj për Jeruzalemin nga njerëzit e kthyer nga mërgimi.

Duket që jeta nëpër fshatra ishte më e lehtë sesa në qytet. Njerëzit kishin tokë, të trashëguar nga etërit e tyre. Ishte një sakrificë të braktisnin pronat e tyre për të jetuar në Jeruzalem, dhe shumë veta drejtësisht e panë këtë gjë si një çrrënjosje. Jeta do të kishte sfida të reja, dhe një jetë në qytet është shumë ndryshe nga ajo në fshat. Kurrë nuk është e lehtë të lëvizësh në rrethana dhe kushte të panjohura.

Sa sfiduese është të lëvizësh tek një qytet ose shtet ku ungjilli ende duhet predikuar dhe përhapur? Misioni në qytete kërkon gadishmërinë për t’i bërë ballë aventurave dhe vështirësive të reja.

“Punëtorët tanë nuk e përhapin ungjillin ashtu siç duhet. Udhëheqësit tanë nuk janë vigjilentë në punën që duhet përfunduar. Kur mendoj rreth qyteteve ku kaq pak është bërë për të paralajmëruar mijëra rreth ardhjes së afërt të Shpëtimtarit tonë, unë ndiej një dëshirë të flaktë për të parë burra dhe gra të dalin për këtë punë në fuqinë e Frymës së Shenjtë, të mbushur me dashurinë e Krishtit për shpirtra që po ecin drejt humbjes”—Ellen G. White, Testimonies for the Church, vëll. 7. fq. 40.

`Përse tek Nehemia 12:1–26 është përmendur një listë e gjatë me emrat e priftërinjve dhe levitëve? Çfarë lidhje kanë ata me dedikimin e murit të Jeruzalemit, të përshkruar në pjesën tjetër të këtij kapitulli (Neh. 12:27–47)?`

Zoti dëshiron që gjërat të kryhen në mënyrë të saktë. Për të kryer vepra të mëdha, pikë së pari nevojiteshin njerëz të përkushtuar dhe të shenjtëruar. Këto familje priftërore ndihmuan Nehemian të ndërtonte muret e qytetit për të siguruar shërbesa dhe adhurime të sigurta në tempull, pa ndërhyrjen e kombeve përreth. Muret ishin të rëndësishëm për sigurinë, por pa prifëtinjtë e përkushtuar, do të rrezikohej adhurimi i vërtetë. Prandaj, shohim se të gjithë njerëzit ishin të rëndësishëm në rolet dhe detyrat e tyre të ndryshme.