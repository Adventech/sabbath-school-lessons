---
title:  Të përulur para Zotit
date:  27/11/2019
---

`Lexoni Ligjin e Përtërirë 30:1–6. Çfarë premtimi iu dha izraelitëve? Çfarë kuptimi kishte ky premtim, dhe premtime të tjera të ngjashme, për njerëz si Esdra dhe Nehemia?`

Esdra dhe Nehemia i dinin mirë profecitë. Ata e dinin që Zoti do të kthente popullin nga robëria në atdhe. Ne e pamë tek Nehemia 9 që ata kuptonin historinë e tyre dhe arsyet e fatkeqësive të tyre. Në të njëjtën kohë, ata e njihnin gjithashtu udhëheqjen hirplotë të Zotit, pavarësisht nga mëkatet e tyre.

Kështu, ata patën besim tek Zoti që Ai do të bekonte kthimin nga mërgimi me sukses. Megjithatë, këto premtime të Zotit nuk do të thonin se gjithçka do të shkonte vaj, pa sfida të ndryshme gjatë rrugës. Këtë tremujor ne tashmë kemi parë sfida dhe rreziqe të ndryshme, që ata i bënin ballë, duke realizuar premtimet e Zotit.

`Lexoni Esdra 8:16–23. Cila ishte sfida këtu, dhe si u përballën ata me të?`

Pavarësisht nga premtimet e Zotit, Esdra e dinte sa i rrezikshëm do të ishte udhëtimi për në atdhe. Kështu që, agjërimi dhe përulja para Zotit ishin mënyra për të pranuar sa të varur ishin tek Zoti për suksesin e tyre. Gjatë kësaj kohe, duke pritur shumë rreziqe para tyre, Esdra e kishte konsideruar tashmë kërkesën për ndihmë dhe mbrojtje nga mbreti. Por, përfundimisht ai vendosi të mos e bënte këtë, ndryshe nga Nehemia (Neh. 2:9), i cili pati një eskortë mbrojtëse gjatë udhëtimit për në Jeruzalem. Qartë Esdra ndjente se, në qoftë se ai do t’i kërkonte këtë gjë mbretit, ai me këtë veprim do të çnderonte Zotin, sepse ai tashmë i kishte thënë mbretit: “Dora e Perëndisë tonë është mbi të gjithë ata që kërkojnë për të mirën e tyre, por fuqia e Tij dhe zemërimi i Tij janë kundër të gjithë atyre që e braktisin” (Esdra 8:22). Në këtë rast, gjithçka shkoi mirë për ata, sepse më vonë Esdra shkroi që Zoti i kishte mbrojtur ata dhe arritën në Jeruzalem shëndoshë e mirë (Esdra 8:31).

`Sigurisht, ne duhet ta besojmë Zotin në çdo gjë. Në të njëjtën kohë, cilat janë rastet kur kërkojmë ndihmë, madje nga njerëz jobesimtarë? Pse në shumë raste nuk është gabim, por madje e përshtatshme të kërkojmë ndihmën njerëzore?`