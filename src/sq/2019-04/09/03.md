---
title:  Në qytetet e tyre
date:  25/11/2019
---

`Hidhni një vështrim mbi listat e Esdras 2 dhe Nehemias 7. Çfarë ju bie në sy?`

Përsëritja e Esdras 2 (lista e njerëzve të kthyer nga robëria në Babiloni bashkë me Zerubabelin dhe Jozueun) tek Nehemia 7 është e paramenduar. Sërish, këto lista mund të na duken të mërzitshme, por ato zbulojnë një fakt të rëndësishëm, pra – Zoti kujdeset rreth detajeve, të cilave ne ndoshta nuk i kushtojmë vëmendje.

Muret e Jeruzalemit tani kishin përfunduar, dhe teksti biblik qëllimisht dëshiron të na tregojë që brezi i Esdras dhe Nehemias që ishte kthyer në atdhe, të gjithë kontribuonin për arritjen e madhe, edhe pse suksesi i tyre varej plotësisht nga Zoti. Brezi i ri ndërtoi mbi arritjet e brezit të mëparshëm, edhe pse detyra ishte e vështirë, plot pengesa dhe nuk përfundonte dot aq shpejt sa ata dëshironin.

Udhëheqësia e Esdras dhe Nehemias ishte shumë e vlefshme, por edhe populli bënte pjesën e vet. Çdo grup u përfshi në detyra të ndryshme, të kryera në kohëra të ndryshme, por rezultati ishte madhështor. Fillimi (Esdra 2) është i lidhur me fundin (Nehemia 7), dhe u ndërtua jo vetëm tempulli i dytë, por edhe Jeruzalemi u rimodelua dhe u përmirësua.

`Lexoni Nehemia 7:73. Çfarë na mëson kjo rreth, sa të suksesshëm ishin ata në dëshirën e tyre për të kryer vullnetin e Zotit?`

“Bijtë e Izraelit ishin në qytetet e tyre”.

Në shumë mënyra, kthimi i mbetjes së popullit në Izrael dhe rindërtimi i qytetit dhe tempullit ishin të mahnitshme. Njerëz, që shumë vite më përpara kishin përjetuar boshatisjen e qytetit të tyre, rrënimin e tempullit dhe shkatërrimin e tokave, tani ishin kthyer në atdhe dhe po rindërtonin gjithçka, madje tempullin. Kjo dukej një mrekulli si për izraelitët, po ashtu edhe për kombet përreth. Në fund të fundit, ky ishte vullneti i Perëndisë dhe përmbushja e premtimeve të Tij.

`Çfarë duket e pashpresë në jetën tuaj tani për tani, megjithatë, ende besoni në Zotin që do ju ndihmojë në këtë problem?`