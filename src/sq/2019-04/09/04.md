---
title:  Ku janë priftërinjtë?
date:  26/11/2019
---

Py dyshim — siç e pamë dje, kthimi i izraelitëve nga Babilonia ishte një profeci e përmbushur në një mënyrë të mrekullueshme.

Por, si në çdo gjë ku janë përfshirë njerëzit, lindën probleme. Dhe një prej problemeve më të mëdha ishte që, pavarësisht nga premtimet e mrekullueshme të Zotit rreth restaurimit pas mërgimit, shumë judenj nuk deshën të ktheheshin në atdhe. Pra, preferonin të qëndronin në Babiloni. Pse kështu?

`Lexoni Esdra 8:1–15. Përqëndrohuni veçanërisht tek vargu 15. Cili është shqetësimi i madh këtu, dhe, përse pikërisht për këtë gjë shqetësohet njeriu që dëshiron të rithemelojë kombin e Izraelit në atdheun e tij?`

Fakti i hidhur është që jo të gjithë judenjtë në Babiloni, duke përfshirë levitët, dëshironin të ktheheshin në atdhe. Mund të kishte disa arsye. Shumë prej tyre ishin të lindur dhe të rritur në mërgim dhe Babilonia ishte gjithçka që njihnin. Shumë veta nuk deshën të kryenin udhëtimin e gjatë dhe, pa dyshim, të rrezikshëm për në atdheun, që as nuk e njihnin. Por, përfundimisht, pavarësisht nga këto sfida, ata sollën në atdhe një numër të mjaftueshëm të levitëve për të shërbyer në Tempull (shih leximin e së enjtes).

“Deri tani, judenjtë kishin qenë në mërgim për pothuajse një shekull e gjysëm. Gërmimet arkeologjike në Nippur kanë gjetur shumë dokumenta, që tregojnë se shumë judenj të pasur jetonin në krahinën e Mesopotamisë gjatë sundimit të mbretit Artakserks I. Prandaj detyra e Esdras dhe e udhëheqësve të tjerë për të bindur aq shumë veta për t’u kthyer bashkë me ta në atdhe, kishte qenë shumë e vështirë. Njerëzit e kthyer mund të prisnin vetëm një jetë të vështirë, duke nisur çdo gjë nga e para, pa rehatinë që kishin patur në Babiloni. Duke marrë parasysh këto konsiderata, është e habitshme që Esdra pati sukses në bindjen e pothuajse 2 000 familjeve për të ndarë barrën me vëllezërit e tyre në atdhe”—The SDA Bible Commentary, vëll. 3, fq. 376.

`“Me shumë pikëllime duhet të hyjmë në mbretërinë e Perëndisë” (Veprat 14:22). Çfarë na tregon kjo rreth realitetit të sprovave dhe vështirësive në rrugën e atyre, që dëshirojnë t’i shërbejnë besnikërisht Zotit?`