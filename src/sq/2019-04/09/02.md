---
title:  Zoti i historisë
date:  24/11/2019
---

`Lexoni Esdra 1:9–11 dhe Danieli 1:1, 2. Si na ndihmojnë tekstet e Danielit për të kuptuar se për çfarë flet Esdra?`

Vini re detajet në librin e Esdras, ndërsa Danieli na paraqet vetëm pamjen e gjërë. Por së bashku këto tekste të shenjta na tregojnë që Zoti ka çdo gjë nën kontroll.

“Historia e kombeve na flet sot. Për çdo komb dhe çdo individ Zoti ka caktuar një vend në planin e Tij të madh. Sot, njerëzit dhe kombet peshohen në dorën e Atij, që nuk gabohet kurrë. Të gjithë me anë të zgjedhjeve të tyre janë duke vendosur fatin e tyre të përjetshëm, dhe Zoti sundon mbi të gjithë, duke arritur qëllimet e Tij”—Ellen G. White, Prophets and Kings, fq. 536.

`Lexoni kapitullin 5 të Danielit. Çfarë na tregon ky kapitull rreth gjykimit mbi mbretin Belshatsar?`

Babilonia ra në tetor të vitit 539 P.K., kur e pushtoi Kiri, mbreti i Medo-Persisë. Belshatsari, duke u mbështetur në sukseset, pasurinë dhe famën e tij, ishte bërë aq arrogant sa që organizoi një festë të shfrenuar natën, e cila u bë e fundit e jetës së tij. Dora hyjnore shkroi mbi murin e pallatit mbretëror që ditët e tij ishin numëruar dhe po afrohej fundi. Edhe pse ai e dinte fatin dhe kthimin e mbretit Nebukadnetsar tek Zoti, ai nuk mësoi gjë nga kjo histori. Është gjithmonë tragjike kur ne nuk i dëgjojmë paralajmërimet e Zotit dhe nuk ndjekim udhëzimet e Tij.

Profeti Daniel gjithmonë ishte atje, por i injoruar nga mbreti. Kur e humbasim sensin e shenjtërisë së Zotit dhe pranisë së Tij në jetën tonë, ne ecim në rrugën e problemeve, ndërlikimeve dhe tragjedive, që na çojnë në vdekje.

`Pasi Danieli i rikujtoi mbretit historinë e Nebukadnetsarit, ai shtoi: “Por ti Belshatsar, biri i tij, megjithëse e dije gjithë këtë, nuk e ke përulur zemrën tënde” (Dan. 5:22). Si mund të sigurohemi që ne, në kontekstin tonë personal, të mos kryejmë gabimin e Belshatsarit? Si, realiteti i kryqit duhet të na mbajë gjithmonë të përulur para Zotit?`