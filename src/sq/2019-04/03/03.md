---
title:  Koha profetike
date:  14/10/2019
---

Në mësimin e parë të këtij tremujori, ne studium sesi Zoti thirri Zorobabelin (rreth 538 P.K.) dhe Ezdran (457 P.K.) për shërbesa të veçanta. Në mësimin e dytë, ne studiuam thirrjen e Nehemias (444 P.K.). Ne duhet të kuptojmë se këto thirrje ndodhën në një harmoni perfekte me njohurinë paraprake të Zotit. Për shembull, Zorobabeli u prek nga Zoti për të bërë një detyrë specifike në fund të 70 viteve të robërisë, sipas profecisë së Jeremias.

`Në cilin vit u thirr Ezdra për shërbesë? Në të njëjtin vit mbreti Artakserks shpalli dekretin e tij. Çfarë rëndësie ka ai vit në profeci? Lexoni tek Danieli 9:24–27.`

Danieli 9:25 thotë se “që kur ka dalë urdhri të restaurohet dhe të rindërtohet Jeruzalemi deri tek Mesia, princi, do të duhen shtatë javë dhe gjashtëdhjetë e dy javë të tjera”. Java e fundit e kësaj profecie është përmendur tek vargu 27. Meqenëse një javë ka shtatë ditë, bie që një javë profetike është baraz me shtatë vite (Numrat 14:34; Ezekieli 4:5, 6). Prandaj, kjo profeci flet rreth 70 javëve, që është baraz me 490 vite. Pyetja me rëndësi është, kur fillon kjo profeci e 70 javëve? Teksti tregon që ajo fillon nga koha e dekretit për të restauruar dhe rindërtuar Jeruzalemin.

Në fakt, totalisht kanë qenë tre dekrete për të restauruar popullin hebre. Kiri, Dariu dhe Artakserksi ishin tre mbretër, që shpallën dekrete për restaurim. Megjithatë, vetëm ai i Artakserksit përfshin restaurimin e Jeruzalemit, dhe vetëm ky dekret shoqërohet me lavdërimin e Perëndisë për ndërhyrjen e Tij (Ezdra 7:27, 28).

Ne numërojmë fillimin e profecisë 70-javëshe nga viti 457 P.K., pra viti i shtatë i mbretërimit të mbretit Artakserks I, siç përmendet tek Ezdra 7:7–26. Përveç kësaj, meqenëse viti 457 P.K. është gjithashtu fillimi i profecisë prej 2 300-ditësh shpallur tek Danieli 8:14 (shih leximin e të nesërmes), ky dekret shërben si pikënisje e të dy profecive. Shtatëdhjetë javë mbarojnë me vitin 34 m.K., i cili është viti kur u përhap Ungjilli, i cili iu predikua edhe johebrenjve (i shenuar me persekutimin e kishës së hershme dhe vdekjen martire të Stefanit). Mesi i javës së fundit bie viti A.D. 31, në të cilin Jezusi vdiq në kryq.

`Rishikoni profecinë e Danielit 9:24–27. Si zbulon ajo, me një përpikmëri të mahnitshme, shërbesën e Jezusit? Si forcon dhe themelon një profeci e tillë besimin tonë?`