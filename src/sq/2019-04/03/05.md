---
title:  Thirrja nga Perëndia
date:  16/10/2019
---

Flitet shumë që Zoti na thërret dhe na zgjedh ne për të kryer diçka. Shumë veta kanë ide të ndryshme rreth domethënies së kësaj thirrjeje. Çfarë thotë Bibla rreth zgjedhjes sonë?

`Lexoni Romakëve 8:28, 29. Çfarë na thërret Zoti për të bërë? Për çfarë na ka zgjedhur Ai?`

Ky tekst shpall në mënyrë specifike që Zoti paracaktoi njerëz për të qenë të ngjashëm me shëmbëlltyrën e Birit të Tij. Kjo nuk do të thotë se Zoti paracakton se kush do të shpëtohet dhe kush jo; as nuk thotë që nuk kemi zgjedhje në këtë çështje. Me fjalë të tjera, zgjedhja shërben vetëm për transformimin tonë. Ne duhet të ndryshohemi për të pasqyruar Jezus Krishtin. Ky transformim është premtuar në vargun vijues (Rom. 8:30), në të cilin Pali, autori, pohon se Zoti gjithashtu shfajëson ata që Ai thërret (na bën të drejtë) dhe përlëvdon (na shenjtëron). Kështu, nuk është puna jonë për të transformuar veten, por Zoti na premton të kryejë këtë transformim me anë të fuqisë së Tij.

`Lexoni Romakëve 9. Çfarë lloj zgjedhje ose thirrje nga Zoti është përshkruar në këtë kapitull?`

Tek Romakëve 9 Pali flet rreth zgjedhjes nga Perëndia për një detyrë të veçantë. Izraelitët u zgjodhën për t’i sjellë botës lajmin e mirë rreth Perëndisë. Fraza “E desha Jakobin dhe e urreva Ezaun” (Romakëve 9:13) shpeshherë është keqkuptuar sikur Zoti deshi vetëm një prej dy vëllezërve. Megjithatë, në kontekstin e këtij vargu, Pali thotë se Jakobi u zgjodh, ndërsa Ezau – jo. Për çfarë u zgjodh Jakobi? Për të qënë ati i kombit Izraelit. Kështu që ka dy lloj zgjedhjesh ose thirrjesh nga ana e Zotit për ne. E para – Zoti zgjedh çdo njeri si kandidat të shpëtimit dhe dëshiron që secili prej nesh të pranojë këtë dhuratë dhe të lejojmë që Ai të na transformojë ne në shembëlltyrën e Jezusit. E dyta – Zoti zgjedh njerëz të ndryshme për detyra specifike.

`Përse është inkurajuese të dimë se jemi paracaktuar për shpëtim? Pse ky fakt nuk do të thotë se është e pamundur ta humbasim këtë shpëtim të ofruar nga Zoti, për shkak të zgjedhjeve tona të gabuara?`