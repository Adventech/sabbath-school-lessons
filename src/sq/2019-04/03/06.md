---
title:  Përgjegjësia jonë
date:  17/10/2019
---

Edhe pse jemi thirrur nga Zoti, ne ende kemi lirinë e zgjedhjes për të pranuar ose refuzuar thirrjen e Tij, porsi kemi lirinë e zgjedhjes për të pranuar ose refuzuar shpëtimin që Zoti i ofron të gjithëve. Ai mund të na vendosi në një pozitë të caktuar, por ne kemi lirinë për të mos iu bindur thirrjes së Tij. Po, Zoti dëshiron që ne të bëjmë gjëra specifike për çështjen e Tij, porsi Ai na thërret të gjithë për t’u bërë të ngjashëm me Krishtin. Zoti na zgjedh për një detyrë të veçantë, sepse kjo është pjesa e planit të Tij për shpëtimin tonë. Duke bërë atë për çfarë jemi thirrur, ne mund të zbulojmë në jetët tona realitetin e shpëtimit që na ka dhënë Zoti.

Mbretit Saul iu dha pozita e mbretit. Fatkeqësisht, Sauli kurrë nuk ia dorëzoi zemrën e tij plotësisht Zotit, pavarësisht që atij iu dha kjo detyrë e rëndësishme. Fakti që dikush është thirrur për të bërë diçka të veçantë për Zotin nuk do të thotë se ky person do të përqafojë Zotin. Liria jonë e zgjedhjes mbetet faktori vendimtar, dhe, në qoftë se ne nuk ecim sipas drejtimit të Zotit, ne mund të humbasim gjithçka.

`Lexoni Eksodi 3 dhe 4. Çfarë na mëson kjo rreth asaj çfarë ndodh kur Zoti na thërret për ndonjë detyrë?`

Përgjigjja jonë mund të jetë si ajo e Ezdras dhe Nehemias, të cilët shkuan pa bërë pyetje, por ne mund të jemi edhe si Moisiu, i cili kundërshtonte dhe jepte justifikime. Moisiu më në fund shkoi, por para se të shkonte mundohej ta shmangte këtë detyrë. Ai kundërshtoi, duke pohuar se nuk ishte mjaft i mirë, që ai nuk ishte askush, pa një status të rëndësishëm. Si mund të dëgjonte faraoni një njeri si ai? Gjithashtu ai kishte merak se populli izraelit nuk do ta besonte, as nuk do ta dëgjonin atë, dhe gjithë kjo lodhje do të shkonte kot. Përveç kësaj, ai u ankua që nuk ishte mjaft i aftë për këtë punë —“jam i ngathët në fjalë dhe kuvend” (Eksodi 4:10). Në fund ai i kërkoi Zotit haptas që Ai të caktonte për këtë punë dikë tjetër. Megjithatë, duke lexuar historinë e tij, ne mësojmë se çfarë udhëheqësi i fuqishëm, edhe pse jo pa të meta, u bë Moisiu. Ai ishte njeri, i cili kryente me besnikëri detyrën për të cilën u thirr.

`Çfarë justifikimesh ofrojmë ne shpeshherë për të mos bërë gjërat që e dimë se Zoti do që t’i kryejmë?`