---
title:  Thirrja e Ezdras dhe e Nehemias
date:  13/10/2019
---

Ne mund të themi se Zoti e zgjodhi Ezdran për disa arsye: (1) ai tregoi gadishmërinë për të ikur; (2) ai ishte një udhëheqës, dhe (3) ai ishte një skrib dhe një mësues i aftë. Ka dhe arsye të tjera, por ka një varg, i cili ndoshta tregon më mirë përse kjo detyrë iu dha pikërisht Ezdras.

`Çfarë tregon Ezdra 7:10 rreth Ezdras? Si mund të ketë “përgatitur” ose “kushtuar” Ezdra zemrën e tij për të studiuar “ligjin e Zotit”? dhe për ta zbatuar atë në praktikë?`

Fjala e përkthyer si “kushtuar” në gjuhën hebreje është kun. Kjo fjalë mund të përkthehet edhe si “përgatis, themeloj, të jesh i palëkundur, i qëndrueshëm ose i sigurtë”. Prandaj, domethënia e vërtetë e kësaj fjale mund të jetë që Ezdra mori një vendim të palëkundur në zemrën e tij që të kërkonte Zotin.

Pasi Ezdra erdhi në Jeruzalem, ai demonstroi se çfarë do të thotë të jesh i kushtuar Perëndisë, dhe ai mësoi Fjalën e Zotit në Jeruzalem për 13 vjet. Ndoshta dukej sikur ai nuk bëri asnjë ndryshim gjatë kësaj kohe, por pasi mbaroi ndërtimi i mureve, populli u mblodh për të adhuruar Zotin, jo me detyrim, por me dëshirë. Kjo tregoi se Fjala e Zotit, dëgjuar nga Ezdra, me në fund ishte rrënjosur në zemrat e tyre.

`Pse u zgjodh Nehemia? Lexoni Nehemia 1:1–11.`

Zemra e Nehemias rrihte për Zotin dhe popullin e tij. Ai u shqetësua kur mësoi se puna në Jeruzalem kishte ndaluar. Nehemia ishte i pasionuar për këtë çështje dhe porsi Ezdra i tregoi Zotit gadishmërinë për ta bërë këtë punë si vullnetar. Dhe Zoti iu përgjigj lutjeve dhe i plotësoi dëshirën. Ndonjëherë ne kujtojmë se, në qoftë se na pëlqen shumë ndonjë ide, atëherë ajo nuk është nga Zoti, sepse Zoti na jep vetëm detyra të vështira që nuk na pëlqejnë. Por, në qoftë se ecim me Zotin, dëshirat për të bërë diçka që pëlqejmë shpeshherë vijnë nga Zoti. Zoti dëshiron që të kemi pasion për atë çfarë bëjmë për Të.

`Në çfarë mënyre keni përjetuar realitetin që Zoti ju thërret për të bërë ndonë gjë që ju pëlqen?`