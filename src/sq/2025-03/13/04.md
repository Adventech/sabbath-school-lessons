---
title:  Tabernakulli i Ndërtuar
date:   23/09/2025
---

`Lexoni përmes Eksodit 36:8–39:31. Pse mendoni se janë dhënë udhëzime të tilla specifike? Çfarë na mëson kjo se si Perëndia kujdeset për çdo detaj?`

Moisiu e ndërtoi tabernakullin me kujdes dhe udhëzimet që kishte marrë në malin Sinai u zbatuan me zell. Teksti biblik liston këto: (1) tabernakulli me pëlhurat, perdet dhe pjesët e tij të ndryshme (Eksodi 36:8–38); (2) arka (Eksodi 37:1–9); (3) tavolina për bukën e ekspozimit (Eksodi 37:10–16); (4) shandani (Eksodi 37:17–24); (5) altari i temjanit (Eksodi 37:25–29); (6) altari i olokausteve (Eksodi 38:1–7); (7) legeni për larje (Eksodi 38:8); (8) oborri (Eksodi 38:9–20); dhe (9) materiali i përdorur për tabernakullin (Eksodi 38:21–31). Eksodi 39 vazhdon me përshkrimet e efodit, parzmores dhe pjesëve të tjera të veshjes priftërore.

Shërbimet e tabernakullit ishin mësime vizuale të ungjillit, duke demonstruar të gjithë planin e Perëndisë për shpëtimin. Ceremonitë e ndryshme përshkruanin (1) mënyrën se si Perëndia urren dhe vepron me mëkatin, (2) se si Ai i shpëton njerëzit e penduar, (3) cili është fati i të ligjve dhe (4) se si Ai do të sigurojë një të ardhme të lavdishme që do të jetë pa të liga.

Gjatë vitit në shenjtërore kryheshin dy shërbime të ndryshme, por të lidhura ngushtë: shërbimi ditor dhe ai vjetor. Ky shërbim me dy faza ilustroi se si Perëndia e trajton mëkatin dhe i shpëton mëkatarët. Nëpërmjet shërbimit ditor në shenjtërore, Perëndia siguronte ata që u penduan se Ai ua fali mëkatet dhe u ofroi me dashamirësi shpëtimin. Për të marrë këtë dhuratë shpëtimi, duhej bërë një flijim dhe këto flijime tregonin vdekjen e Mesisë, gjaku i të cilit "na pastron nga çdo mëkat" (1 Gjonit 1:7). Rrëfimi i mëkatit dhe pranimi i rrobës së drejtësisë së Krishtit ishte në qendër të kësaj dhurate (Psal. 32:1, 2). Në këtë mënyrë, mëkatarit të penduar iu sigurua falja dhe mund të gëzohej më pas për shpëtimin.

Në shërbimin vjetor, i kryer në Ditën e Shlyerjes, tregohej se si Perëndia e zhduk mëkatin, zgjidh problemin e mëkatit dhe siguron të ardhmen pa mëkat (Levitiku 16, Gjoni 1:29). Aktualisht, shërbimi i dyfishtë i Krishtit në shenjtëroren qiellore është një tjetër shprehje e punës së Perëndisë për ne (Hebr. 7:25) dhe do të sjellë zgjidhjen përfundimtare të problemit të së keqes (Dan. 7:13, 14, 22, 27; Dan. 8:14; Zbul. 21:4).

Shenjtërorja ishte një vend për të adhuruar Perëndinë, për ta lavdëruar dhe për të falënderuar. Adhurimi ka të bëjë me ruajtjen e marrëdhënies me Perëndinë, i cili i fton besimtarët në atë shoqëri.