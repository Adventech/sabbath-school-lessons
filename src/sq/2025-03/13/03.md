---
title:  Ofertat dhe Fryma
date:   22/09/2025
---

`Lexoni Eksodin 35:4–36:7. Cilat mësime të rëndësishme gjenden këtu për ne sot?`

Për ndërtimin e tabernakullit nevojiteshin një bollëk materialesh të çmuara të ndryshme dhe kjo u realizua me dhurime bujare nga populli i Perëndisë, i cili dha nga thellësia e zemrës, me dëshirë dhe me gëzim. Ata dhanë ar, argjend, bronz, liri të hollë, gurë të çmuar, pëlhura unike, dru akacieje, vaj ulliri, erëza dhe shumë sende të tjera të nevojshme. Njerëzit dhuruan gjithashtu punën e tyre, sepse shumë objekte specifike duheshin përpunuar përmes punës së tyre artistike dhe të zellshme në çadrën ose mobiljet e saj. Gjithashtu, rrobaqepësit duhej të endnin rroba për priftërinjtë, të cilët do të shërbenin në tabernakull, dhe për kryepriftin, rrobat e të cilit përfshinin një parzmore dhe çallmë.

Perëndia i kishte bekuar me bollëk Izraelitët nëpërmjet dhuratave që Egjiptianët u kishin dhënë kur u larguan nga Egjipti. Tani ishte rasti i tyre për të dhënë oferta mirënjohjeje për udhëheqjen e mëshirshme dhe të fuqishme të Perëndisë dhe zemrat e tyre u prekën për ta kryer këtë punë për lavdinë e Tij.

Populli jepte me aq gëzim dhe bollëk, saqë Moisiut iu tha: "Njerëzit po sjellin më shumë se sa duhet" (Eksodi 36:5). Kështu, Moisiut iu desh të ndalonte dhurimet e tyre, "sepse ajo që kishin tashmë ishte më se e mjaftueshme për të bërë të gjithë punën" në tabernakull (Eksodi 36:7).

Nëpërmjet drejtimit të Frymës së Shenjtë, Perëndia i pajisi dhe i fuqizoi njerëzit për të ndërtuar me saktësi tabernakullin. Bezaleli, Aholiabi dhe të tjerë ishin “të mbushur me Frymën e Perëndisë” (Eksodi 35:31), që do të thotë se ata ishin të pajisur me aftësi, mençuri dhe njohuri artistike për të kryer në mënyrë të përsosur të gjithë punën. Ishte një projekt i madh dhe duhej të krijohej pikërisht sipas modelit që Zoti i tregoi Moisiut.

Është domethënës fakti se dhurata e Frymës së Shenjtë lidhej me dhuntitë dhe aftësitë e ndryshme të njerëzve, të cilat duheshin përdorur në ndërtimin e tabernakullit. Të jesh i mbushur me Frymë nuk është një proces magjik dhe nuk do të thotë se forca të veçanta shpirtërore janë brenda njerëzve. Për të çuar përpara kauzën e Perëndisë dhe për të përmbushur misionin e Tij, Perëndia i fuqizon ndjekësit e Tij për të përmbushur objektivat e Tij dhe për ta bërë këtë mirë.

`Çfarë dhuratash shpirtërore keni marrë kur u mbushët me Shpirtin e Shenjtë? Mos harroni se dhuratat shpirtërore mund të lulëzojnë vetëm kur kultivoni frytet e Shpirtit në jetën tuaj (Gal. 5:22, 23).`