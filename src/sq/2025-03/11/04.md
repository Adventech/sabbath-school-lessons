---
title:  Korruptimi i Vetvetes
date:   09/09/2025
---

`Lexoni Eksodin 32:7, 8. Pse e ktheu Perëndia Moisiun në kampin e Izraelit?`

Duke iu kthyer një idhulli, Izraelitët ishin në proces të divorcit nga Perëndia i vërtetë, Ai që i kishte çliruar nga Egjipti. Zoti ua ngarkoi atyre fajin, duke thënë se ata "e kanë korruptuar veten" (Eksodi 32:7, NKJV)— madje, duke i dhënë kësaj statuje meritën se i kishte çliruar nga Egjipti. Çfarë kontradite e drejtpërdrejtë me atë që Zoti u tha atyre (Eksodi 20:2)! Ky mohim i pranisë së Perëndisë dhe i veprimeve të fuqishme ishte një çështje serioze. Mendimi dhe ndjenjat e tyre ishin të shtrembëruara dhe të korruptuara plotësisht.

Për profetin Ezekiel, idhujtaria qëndronte në thelb të të gjithë mjerimit të popullit të Perëndisë dhe prej andej buronin të gjitha mëkatet e tjera (shihni për shembull, Ezek. 8:1–18, Ezek. 20:1–44, Ezek. 22:1–12). Shpesh pyesim veten, pse besimtarët e lashtë ishin kaq naivë dhe të pakorrigjueshëm kur u përfshinë në adhurimin e idhujve të ndryshëm të krijuar nga njeriu. Jemi të sigurt se nuk do ta bënim kurrë diçka të tillë. A jemi vërtet të lirë nga idhujt? Idhujt e sotëm mund të kenë forma të ndryshme, megjithatë ata kanë një tërheqje të ngjashme.

Një idhull është diçka që zëvendëson Zotin, dhe, megjithëse e dimë se nuk është e drejtë, ne ende e adhurojmë atë, shpesh në mënyrë të përsëritur. Ai kap imagjinatën, dashurinë, kohën dhe mendjen tonë më shumë sesa Perëndia. Madje mund të skllavërojë mendimin tonë. Në fakt, ne bëhemi ajo që shohim dhe nuk do të ngrihemi më lart se çdo "zot", të cilit i shërbejmë.

Nëse Zoti nuk është në qendër të jetës suaj, atëherë perënditë e tjera do ta zënë vendin e Tij. Nëse nuk e gëzojmë dhe nuk kultivojmë Praninë e gjallë të Perëndisë, ne do të gëzojmë dhe do t'ia kushtojmë jetën tonë diçkaje ose dikujt tjetër. Ajo që ne zëvendësojmë për Krishtin mund të ketë pamje të ndryshme: krenari, egocentrizëm, para, pushtet, seks, ushqim, TV, drogë, alkool, mendime të papastra, pornografi, kënaqësi, punë, sport, familje, videolojëra, filma, pazar, ide, politikë, muzikë, pozitë, tituj, nota, e kështu me radhë. Lista nuk ka fund.

Ne jemi shumë kreativë në këtë drejtim. Mund ta kthejmë çdo gjë që është e mirë, e bukur dhe domethënëse në një idhull. Idhujtaria është jashtëzakonisht e rrezikshme, sepse transformon personalitetin tonë, mënyrën tonë të të menduarit, dashuritë tona dhe jetën tonë shoqërore. Ndryshon identitetin tonë dhe zëvendëson marrëdhëniet e vërteta personale me ndërveprime të zbrazëta dhe përfundimisht të pakuptimta që, në fund, nuk mund të na shpëtojnë.