---
title:  Një Ndryshim i Planeve
date:   03/07/2025
---

`Lexoni Eksodin 2:11–25. Cilat ngjarje ndodhën me shpejtësi për të ndryshuar gjithë drejtimin e jetës së Moisiut? Çfarë mësimesh mund të nxjerrim nga kjo histori?`

Çfarë do të bënte Moisiu? A do t'i nënshtrohej joshjes së Egjiptit dhe kënaqësive të oborrit, apo do të duronte vështirësitë me popullin e tij të munduar? Ngjarjet shpejt detyruan një vendim për të.

"Kur Faraoni dëgjoi këtë gjë, kërkoi të vriste Moisiun; por Moisiu iku nga prania e Faraonit dhe banoi në vendin e Madianit dhe u ul pranë një pusi" (Eksodi 2:15, NKJV).

Pas vrasjes, Moisiu me të vërtetë nuk kishte zgjidhje, të paktën përsa i përket qëndrimit në Egjipt. Kështu, çfarëdo plani që kishte që ai të ngjitej në fronin e Egjiptit dhe të bëhej një "zot", mori fund shpejt. Në vend që të bëhej një zot i rremë, Moisiu do t'i shërbente Perëndisë së vërtetë. Pa dyshim, në kohën kur u arratis, Moisiu nuk e kishte idenë se çfarë e priste në të ardhmen.

“E gjithë çështja [e vrasjes së egjiptianit nga Moisiu] iu bë e njohur shpejt egjiptianëve dhe, u ekzagjerua shumë, arriti shpejt në veshët e faraonit. Mbretit iu duk se ky akt kishte shumë rëndësi; që Moisiu kishte si qëllim të udhëhiqte popullin e tij kundër egjiptianëve, të përmbyste qeverinë dhe të ulej në fron; dhe se nuk mund të kishte asnjë siguri për mbretërinë nëse ai jetonte. U vendos menjëherë nga monarku që ai duhet të vdesë; por i vetëdijshëm nga ky rrezik, Moisiu u arratis dhe iku në drejtim të Arabisë” — Ellen G. White, Patriarkë dhe Profetë, fq. 247.

Moisiu jetoi 120 vjet (Ligj. i Përt. 34:7), dhe jeta e tij mund të ndahet në tri pjesë nga 40 vjet secila. 40 vitet e para ishin në Egjipt; shumica e tyre në pallatin mbretëror. 40 vitet e dyta i kaloi në shtëpinë e Jethros në territorin e Madianit.

Megjithatë, janë 40 vitet e fundit që zënë pjesën më të madhe të pesë librave të parë të Moisiut (dhe studimit në këtë tremujor), dhe ato tregojnë historinë e thirrjes së hershme të Izraelit për të dëshmuar në një botë të zhytur në idhujtari, duke zbuluar natyrën dhe karakterin e Perëndisë së vërtetë (shih Ligji i Përtërirë 4:6–8).

`A ishte plani i Zotit që Moisiu të vriste egjiptianin? Nëse jo, çfarë na mëson kjo histori rreth mënyrës sesi Perëndia mund të zotërojë çdo situatë dhe ta përdorë atë për qëllimet e Tij? Si na ndihmon Romakëve 8:28 ta kuptojmë këtë të vërtetë të rëndësishme?`