---
title:  Mamitë Hebreje
date:   01/07/2025
---

Nuk mund të kuptohet libri i Eksodit pa supozuar mësimet e Zanafillës. Çifutët u shpërngulën në Egjipt dhe pas një kohe prosperiteti/mbarësie dhe paqeje të madhe, ata u skllavëruan.

Por Perëndia nuk e braktisi popullin e Tij në problemet e tyre, edhe pse ndonjëherë mund të jetë dukur kështu. Pa dyshim, shumë nga populli Hebre u dëshpëruan për gjendjen e tyre të vështirë. Megjithatë, në kohën e fatkeqësisë, Ai u vjen në ndihmë me dorën e Tij të fuqishme. Zoti ynë i inkurajon ithtarët e Tij: “Kërkomë ditën e fatkeqësisë, Unë do të të çliroj dhe ti do të më lëvdosh (Psal. 50:15, NKJV).

`Lexoni Eksodin 1:9–21. Çfarë roli kyç luajtën mamitë besnike dhe pse mbahen mend ato në histori?`

Asnjë faraon nuk ka emër në librin e Eksodit. Ata mbajnë vetëm titullin "Faraon", që do të thotë "mbret". Egjiptianët besonin se faraoni ishte një zot në tokë, biri i perëndisë Ra (ose Osiris ose Horus). Ra konsiderohej hyjnia më e lartë egjiptiane, vetë perëndia e diellit.

Megjithatë, me gjithë fuqinë e tij, ky "zot" nuk ishte në gjendje t'i detyronte mamitë të vepronin në kundërshtim me bindjet e tyre. Në fakt, ndryshe nga faraoni pa emër, dy mamitë quhen Shifrah dhe Puah (Eksodi 1:15); ato vlerësohen shumë, sepse kishin frikë nga Zoti. Urdhri i lig i faraonit nuk pati asnjë ndikim mbi to, sepse ato e respektonin Perëndinë më shumë se urdhrat e një sunduesi tokësor (shihni gjithashtu Veprat e Apostujve 5:29). Kështu, Zoti i bekoi me familjet e tyre të mëdha. Çfarë dëshmie e fuqishme për besnikërinë. Këto gra, pavarësisht se sa pak dinin nga teologjia, dinin jo vetëm atë që ishte e drejtë, por edhe zgjodhën të bënin atë që ishte e drejtë.

Kur Faraoni pa që komploti i tij kishte dështuar, ai i urdhëroi egjiptianët që të vrisnin të gjitha foshnjat meshkuj të lindura nga Hebrenjtë. Ata duhej t'i hidhnin në lumin Nil, ndoshta si një ofertë për Hapin, perëndinë e Nilit, dhe gjithashtu një perëndi të pjellorisë. (Kjo është hera e parë e regjistruar që Hebrenjtë duhet të vriten vetëm sepse janë Hebrenj). Qëllimi i dekretit të vdekjes ishte të nënshtronte Hebrenjtë, të asgjësonte të gjithë pasardhësit meshkuj dhe të asimilonte gratë në kombin egjiptian, duke i dhënë fund kështu kërcënimit që Faraoni besonte se i vinte kombit të tij nga Hebrenjtë.

`Mamitë jo vetëm e dinin se cili ishte veprimi i duhur për të ndërmarrë, por edhe e bënë atë. Cili është mesazhi i qartë këtu për ne?`