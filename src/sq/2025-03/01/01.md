---
title:  "Shtypja: Rrethanat dhe Lindja e Moisiut"
date:   28/06/2025
---

### Lexoni për studimin e kësaj jave

Eksodi 1:1–22; Zanafilla 37:26–28; Zanafilla 39:2, 21; Veprat e Apostujve 7:6; Galatasve 3:16, 17; Eksodi 2:1–25.

> <p>Vargu Përmendësh</p>
> "Dhe bijtë e Izraelit rënkonin për shkak të skllavërisë; ata bërtitën dhe britma e tyre për shkak të skllavërisë u ngjit deri tek Perëndia.

Kështu Perëndia dëgjoi rënkimin e tyre, dhe Perëndisë iu kujtua besëlidhja që kishte përfunduar me Abrahamin, me Isakun dhe me Jakobin.

Dhe Perëndia shikoi bijtë e Izraelit, dhe Perëndia u kujdes për ta" (Eksodi 2:23–25).

Libri i Eksodit rezonon me tregimet e të shtypurit, të margjinalizuarit, të persekutuarit, të shfrytëzuarit dhe të degraduarit. Kështu, njerëzit sot, të cilët ndihen të braktisur, të harruar dhe të skllavëruar mund të gjejnë shpresë, sepse i njëjti Zot që shpëtoi Hebrenjtë mund t'i shpëtojë edhe ata.

Libri i Eksodit flet për betejat ekzistenciale të jetës dhe për padrejtësitë dhe sprovat që janë pjesë e kësaj jete. Të gjithë mund të inkurajohen nga historitë e ndërhyrjeve të Perëndisë në favor të popullit të Tij që vuante. Zoti dëgjon britmën e të shtypurve, sheh përpjekjet e tyre, vë në dukje lotët e tyre dhe u vjen në ndihmë në agoninë e tyre.

Zoti merr iniciativën për të çliruar ata që besojnë tek Ai. Ne duhet thjesht të pranojmë, me anë të besimit, atë që Ai na ofron. Kjo është arsyeja pse libri i Eksodit duhet studiuar, sepse tregon atë që Jezusi ka bërë për të gjithë ne. Është një libër rreth shpengimit, çlirimit dhe shpëtimit përfundimtar – të gjitha këto janë tonat, me anë të besimit, në Krishtin Jezus dhe asaj që Ai ka siguruar për ne.

Në mes të trazirave dhe errësirës, nëse sytë tanë janë të fiksuar tek Perëndia, ne mund të shohim praninë, kujdesin dhe ndihmën e Tij teksa na drejton drejt "Tokës së Premtuar" të përjetshme.

_*Studioni mësimin e kësaj jave për t'u përgatitur për Sabatin e 5 Korrikut._