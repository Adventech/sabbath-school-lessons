---
title:  Thëllëza dhe Mana
date:   11/08/2025
---

Fatkeqësisht, ka një model të përsëritur rebelimi në këto histori pelegrinazhi. Njerëzit harronin se dora e fuqishme e Perëndisë i kishte ndihmuar në të kaluarën dhe se Ai u kishte dhënë zgjidhje problemeve të tyre. Ata lejojnë problemet e tyre aktuale t'i verbojnë ndaj qëllimit të tyre përfundimtar dhe të ardhmes së tyre të mrekullueshme që u është premtuar. Është një problem i zakonshëm edhe mes popullit të Perëndisë sot.

`Lexoni Eksodin 16:1–36. Cili ishte shkaku i ankimit të Izraelitëve dhe çfarë vijoi më pas?`

Është e rëndësishme të vihet re se tundimet në Bibël shpesh lidhen me ushqimin. Në Kopshtin e Edenit, Rënia lidhej me të ngrënit nga pema e ndaluar e njohjes të së mirës dhe së keqes (Zan. 2:16, 17; Zan. 3:1–6). Në tundimet e Jezusit në shkretëtirë, goditja e parë e Satanit ndaj Tij ishte nëpërmjet ushqimit (Mat. 4:3). Esau humbi të drejtat e tij të të parëlindurit për shkak të oreksit të padisiplinuar (Zan. 25:29–34). Sa shpesh lidhej mosbindja e Izraelit me ushqimin dhe pijen! Nuk është çudi që Moisiu u kujtoi brezave të mëvonshëm:

“Njeriu nuk jeton vetëm me bukë, por njeriu jeton me çdo fjalë që del nga goja e ZOTIT' ” (Ligj. Përt. 8:3, ESV).

Natyrisht, mana ishte një bukë qiellore me të cilën Perëndia i furnizoi Izraelitët gjatë 40 viteve të qëndrimit të tyre në shkretëtirë. Përmes kësaj dhuntie, Ai u mësoi atyre se Ai është Krijuesi dhe Furnizuesi i çdo gjëje. Gjithashtu, Perëndia përdori providencën/largpamjen e Tij të mbinatyrshme të manës për t'u treguar atyre se si ta mbanin Sabatin e ditës së shtatë.

Çdo javë ndodhnin katër mrekulli: (1) për pesë ditë, Perëndia dha një pjesë të përditshme të manas; (2) të Premteve jepej një pjesë e dyfishtë e manas; (3) mana nuk u prish nga e Premtja deri të Shtunën; dhe (4) nuk ra mana të Shtunën. Zoti po i kryente vazhdimisht këto mrekulli, në mënyrë që njerëzit të kujtonin ditën e Shabatit dhe të kremtonin mirësinë e Perëndisë në atë ditë. Perëndia tha: "Kini parasysh se ZOTI ju ka dhënë të Shtunën” (Eksodi 16:29, NIV).

`Njerëzit pëlqejnë të hanë. Ne jemi krijuar për të ngrënë. Bollëku i pasur i ushqimit, që rritet nga toka (dieta jonë origjinale), zbulon jo vetëm se Perëndia dëshiron që ne të hamë, por se duhet të na pëlqejë edhe ajo që hamë. Por, si mund të abuzohet me këtë dhuratë të mrekullueshme, atë të ushqimit (dhe dëshirën tonë për të ngrënë)?`