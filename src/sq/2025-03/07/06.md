---
title:  Buka dhe Uji i Jetës
date:   14/08/2025
---

`Lexoni 1 Korintasve 10:11. Çfarë arsye jep Pali në lidhje me këto ngjarje?`

Pali shpjegon se të gjitha gjërat që u ndodhën Izraelitëve janë shembuj dhe paralajmërime për ndjekësit e Krishtit dhe do t'i ndihmojnë ata të shmangin të njëjtat telashe; domethënë do të mësojnë nga këta shembuj. Ky është udhëzimi i duhur për ne, ne që jetojmë në "kohën e fundit" (ESV). Zoti i jep popullit të Tij Frymën e Shenjtë për t'i forcuar besimtarët me "fuqi, dashuri dhe vetëdisiplinë" (2 Tim. 1:6, 7, NIV), në mënyrë që ata të mund të marrin vendime të sakta dhe të ndjekin mësimet e Tij. Jezus Krishti është Burimi i jetës së re (Gjoni 14:6), dhe vetëm Ai mund të na kthejë në "një fli të gjallë, të shenjtë dhe të pranueshme për Perëndinë... Mos u konformoni/përshtasni me këtë botë, por transformohuni me ripërtëritjen e mendjes suaj, që të provoni se cili është vullneti i Perëndisë, çfarë është e mirë, e pranueshme dhe e përsosur" (Rom. 12:1, 2, ESV).

Më vonë, në Shërbesën e Tij, Jezusi mori mësime nga këto tregime të Dhiatës së Vjetër, veçanërisht në lidhje me manën dhe ujin, duke i përdorur këto imazhe për të mësuar të vërtetat në lidhje me Veten e Tij; Atë që i udhëhoqi Izraelitët nëpër shkretëtirë.

`Lexoni Gjonin 4:7–15 dhe Gjonin 6:31–51. Çfarë të vërtetash zbulohen këtu për ne si të Krishterë?`

Gruaja Samaritane zbuloi se Krishti ofron diçka që ajo nuk do ta merrte askund tjetër. Etja e brendshme për paqe, gëzim dhe lumturi vjen nga Zoti, dhe kështu vetëm Zoti mund ta sigurojë atë (Psalmi 42:1, 2).

Më vonë, në kontekstin e manës, Jezusi shpjegoi se ishte Perëndia, jo Moisiu, ai që e siguroi atë për njerëzit. Atëherë Jezusi tha: "Unë jam buka e jetës; kushdo që vjen tek unë nuk do të ketë uri" (Gjoni 6:35, ESV). Jezusi përsëriti dy herë se Ai është Buka e Jetës (Gjoni 6:35, 48).

Ashtu si mana në shkretëtirë ishte "bukë nga qielli" (Gjoni 6:31, 32), kështu edhe uji nga shkëmbi ishte dhurata e Krishtit për të shuar etjen e tyre. Përveç këtyre aspekteve fizike, buka dhe uji kishin edhe rëndësi shpirtërore, sepse Jezus Krishti është «buka e jetës» (Gjoni 6:35, 48) dhe "uji i gjallë" (Gjoni 4:10, 11, 14; Gjoni 7:37, 38). Vetëm në Të, pra, etja dhe uria jonë shpirtërore mund të përmbushen me të vërtetë.