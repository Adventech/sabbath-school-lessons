---
title:  Si Perëndi për Faraonin
date:   17/07/2025
---

`Lexoni Eksodin 6:28–7:7. Si e trajton Zoti kundërshtimin e Moisiut?`

Perëndia e paraqet veten para Moisiut si Jahve, që do të thotë se Ai është Perëndia personal dhe i afërt, Perëndia i popullit të Tij dhe Perëndia që hyri në një marrëdhënie besëlidhjeje me ta.

Ky Zot imanent përsëri e urdhëron Moisiun të shkojë e të flasë me Faraonin. Me mungesë besimi në vetvete, Moisiu përsëri kundërshton: "Pse Faraoni do të më dëgjonte?" Këtu përsëri mund të shohim jo vetëm përulësinë e Moisiut, por, sërish, dëshirën e tij për t’u tërhequr nga detyra, e cila deri më tani nuk ka shkuar shumë mirë.

“Kur Zoti e urdhëroi Moisiun të kthehej tek Faraoni, Moisiu tregoi mosbesim te vetja. Fjala 'aral sepatayim’ — fjalë për fjalë 'buzët e parrethprera', e cila përdoret këtu për të shprehur mungesën e aftësisë së Moisiut në të folur (6:12, 30)—është e ngjashme me atë që gjendet te Eksodi 4:10: 'të folurit e ngadaltë'”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 205.

Zoti në mëshirën e Tij i jep Aaronin për ta ndihmuar Moisiun. Moisiu do t'i flasë Aaronit, i cili pastaj do t'i flasë publikisht Faraonit; kështu, Moisiu do të luajë rolin e Perëndisë përpara mbretit Egjiptian dhe Aaroni do të jetë profeti i tij.

Ky tregim ofron një përkufizim të shkëlqyer për rolin e një profeti. Një profet është një zëdhënës i Perëndisë; ai ose ajo është zëdhënësi i Tij për të transmetuar dhe interpretuar fjalën e Perëndisë te njerëzit. Teksa Moisiu i foli Aaronit, dhe më pas Aaroni ia njoftoi Faraonit, kështu Zoti komunikon me një profet, i cili më pas shpall mësimet e Zotit te njerëzit. Kjo mund të ndodhë verbalisht, personalisht; ose, siç bëhej më së shpeshti, profeti e mori mesazhin nga Perëndia dhe më pas e shkroi atë.

Zoti gjithashtu i shpjegon Moisiut se çfarë mund të presë nga takimet me Faraonin. Ai e paralajmëron se përballja do të jetë e tensionuar dhe e gjatë. Për herë të dytë Zoti i thekson Moisiut se Faraoni do të jetë shumë kokëfortë dhe se do ta ngurtësojë zemrën e tij (Eksodi 4:21, Eksodi 7:3). Rezultati, megjithatë, do të përfundojë në diçka të mirë, sepse "' Egjiptianët do ta dinë se unë jam ZOT' ” (Eksodi 7:5, NIV). Kjo do të thotë, edhe në mes të kaosit që pason, Zoti do të përlëvdohet.

`Moisiut i mbaruan justifikimet për të mos ndjekur atë që Perëndia e kishte thirrur të bënte. Çfarë justifikimesh mund të përdorim për t'u përpjekur të dalim nga ajo që e dimë se Perëndia dëshiron që ne të bëjmë?`