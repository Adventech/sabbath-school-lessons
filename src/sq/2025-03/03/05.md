---
title:  Buzët e Parrethprera
date:   16/07/2025
---

Zoti i kishte dhënë vërtet Moisiut disa premtime të fuqishme për atë që do të bënte. Megjithëse ai takim duhet ta ketë inkurajuar Moisiun, inkurajimi i tij ndoshta ishte jetëshkurtër, duke patur parasysh përgjigjen që mori nga populli i tij.

`Lexoni Eksodin 6:9–13. Çfarë ndodhi më pas dhe çfarë mësimesh mund të marrim nga kjo histori rreth kohërave të zhgënjimit dhe betejave në jetën tonë?`

Hebrenjtë janë kaq të dëshpëruar nga pikëllimi, vuajtja dhe puna e tyre e rëndë, saqë nuk i dëgjojnë fjalët e Moisiut për sigurinë se Perëndia do të veprojë për të përmbushur atë që ka premtuar. Ata e kanë pritur kaq gjatë dhe pritshmëritë e tyre nuk janë realizuar. Pse duhet të jetë ndryshe tani? Ata po humbisnin zemrën dhe shpresën, të cilat kanë qenë edhe më të hidhura, sepse, ndoshta për herë të parë në gjithë jetën e tyre, panë shpresën e vërtetë të çlirimit.

E megjithatë, kush nuk ka qenë në një vend të ngjashëm? Kush nuk është ndier në një moment i dëshpëruar, i zhgënjyer, i pakënaqur – madje i braktisur nga Perëndia?

E mbani mend historinë e Jobit? Po të Asafit, një psalmist që ngrinte pyetjet e tij në lidhje me begatinë e të ligjve dhe vuajtjet e të drejtëve. Megjithatë, pavarësisht nga betejat e tij, Asafi ka një nga rrëfimet më të bukura të besimit: "Megjithatë unë jam gjithmonë me Ty; Ti më mban nga dora ime e djathtë. Ti më drejton me këshillën tënde dhe më pas do të më çosh në lavdi. Kë kam unë në qiell veç teje? Dhe në tokë nuk ka asgjë që dua veç Teje. Mishi im dhe zemra ime mund të dështojnë, por Perëndia është forca e zemrës sime përgjithmonë" (Ps.73:23–26, NIV).

Përmes historisë së shenjtë, Perëndia e ka siguruar popullin e Tij se është me ta (Isa. 41:13, Mat. 28:20). Ai u jep atyre paqen e Tij, ngushëllimin e Tij dhe Ai i forcon ata për t'iu dalë mbanë sfidave të jetës (Gjoni 14:27; Gjoni 16:33; Fil. 4:6, 7).

Formula e besëlidhjes, "Unë do t'ju marr si popullin Tim dhe do të jem Perëndia juaj"" (Eksodi 6:7, NKJV), shpreh marrëdhënien intime që Zoti dëshironte të kishte me popullin e Tij.

`Mendohuni me frazën: ""Unë do t'ju marr si popullin Tim dhe do të jem Perëndia juaj" (Eksodi 6:7, NKJV). Megjithëse konteksti ishte korporativ, si aplikohet kjo për secilin prej nesh individualisht dhe si duhet të manifestohet kjo marrëdhënie në jetën tonë të përditshme? (Shihni gjithashtu 2 Kor. 6:16).`