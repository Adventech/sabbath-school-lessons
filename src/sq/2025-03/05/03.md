---
title:  Pashkët
date:   28/07/2025
---

`Lexoni Eksodin 12:1–20. Çfarë udhëzimesh specifike u jep Perëndia Moisiut dhe Aaronit përpara se Izraeli të largohet nga Egjipti?`

Dikush do të priste që Zoti të udhëzonte Moisiun dhe Aaronin se si të organizonin daljen nga Egjipti: domethënë si të siguronin masa për arratisjen, veçanërisht për të moshuarit, nënat me fëmijë të vegjël, kafshët, e kështu me radhë. Në vend të kësaj, udhëzimi i Perëndisë është befasues: Ai u thotë atyre se si të kremtojnë Pashkën. Me fjalë të tjera, fokusi është në adhurimin e Zotit, i cili do t'i shpengonte ata. Çdo gjë tjetër do të vinte në kohën e duhur.

Çdo familje duhej të përgatiste një qengj, pa hedhur asgjë. Secili duhej të hante pjesën e vet dhe nëse familja nuk mund ta konsumonte të gjithë qengjin, ata do ta hanin vaktin së bashku me një familje tjetër.

`Lexoni Eksodin 12:13, 14. Çfarë do të bënte Zoti për ta kur të vinte plaga e fundit? Çfarë simbolizon e gjithë kjo?`

Eksodi do të festohej rregullisht çdo vit, jo thjesht si një përkujtim i një ngjarjeje të kaluar të asaj që Perëndia kishte bërë për paraardhësit e tyre, por edhe si aktualizim i aktit çlirues të Perëndisë për brezin aktual. Kjo do të ishte një përvojë e re për secilin grup.

Vargjet 12 dhe 13 shpjegojnë kuptimin e Pashkës: gjykimi hyjnor i shkatërrimit do të "anashkalojë" Izraelitët; kështu, ata duhej të përkujtonin «Pashkën». Kjo fjalë është një kombinim i dy fjalëve, "anash" dhe "kaloj", sepse shkatërrimi "anashkaloi" mbi shtëpitë Izraelite në të cilat shtalkat e dyerve ishin shënuar nga gjaku i qengjit, shenjë e jetës dhe e shpëtimit. Në hebraisht, emri i Pashkës është Peshak, nga një folje që do të thotë "të anashkalosh".

Kremtimi i Pashkës duhej t'i kujtonte çdo Izraeliti veprimet e fuqishme dhe të hirshme të Perëndisë në emër të popullit të Tij. Kjo festë ndihmoi në sigurimin e identitetit të tyre kombëtar dhe vulosjen e bindjeve të tyre fetare.

`Pse është kaq e rëndësishme të mbani mend gjithmonë të mirat që ju ka bërë Perëndia në të kaluarën dhe të besoni se Ai do të bëjë të mirën për ju edhe në të ardhmen?`