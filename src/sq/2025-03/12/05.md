---
title:  Vetë-Zbulesa e Zotit
date:   17/09/2025
---

`Lexoni Eksodin 34:1–28. Si ia zbuloi Perëndia lavdinë e Tij Moisiut?`

Moisiu duhej të merrte me vete dy pllaka guri si të parat, të cilat i kishte thyer (Eksodi 32:19). Ai do të takohej me Zotin në malin Sinai për të shtatën herë. Ngjitjet e tij të mëparshme përmenden në tekstet e mëposhtme: (1) Eksodi 19:3, 7; (2) Eksodi 19:8, 14; (3) Eksodi 19:20, 25; (4) Eksodi 20:21, Eksodi 24:3; (5) Eksodi 24:9, 12-18; Eksodi 32:15; (6) Eksodi 32:30, 31. Moisiu filloi ngjitjen e tij herët në mëngjes.

Moisiu tani ishte përgatitur për këtë pasqyrë të lavdishme të karakterit të Perëndisë. Bukuria e karakterit të Perëndisë shpjegohet më së miri në këtë vetë-zbulim mahnitës të Vetes së Tij. Është përshkrimi më i rëndësishëm se kush është Zoti; është filli i artë i thurur në të gjithë Biblën (Num. 14:18, Neh. 9:17, Psal. 103:8, Joeli 2:13, Jona 4:2). Deklarata e Zotit këtu është Gjoni 3:16 i Dhiatës së Vjetër. Në pika vendimtare, autorët biblikë aplikojnë, përsërisin ose zgjerojnë këtë vetëshpallje të Zotit të gjallë, sepse karakteri i Perëndisë duhet kuptuar saktë.

Kur Moisiu mori shpjegimin e jashtëzakonshëm, të pashembullt dhe të paparë të emrit të Perëndisë, ai u përkul dhe adhuroi Zotin. Kur marrim pamje nga dashuria, hiri, mëshira, dhembshuria, mirësia, besnikëria, falja, shenjtëria dhe drejtësia e Perëndisë, ne gjithashtu tërhiqemi afër tek Ai. Pikërisht kur shohim dhe admirojmë cilësitë e Tij të jashtëzakonshme, ne fillojmë ta duam Atë, një dashuri që çon në dëshirën për t'i shërbyer dhe bindur Atij. Për shkak se Ai na do, ne e duam Atë gjithashtu (1 Gjonit 4:19).

Në këtë vetë-zbulim, Zoti e siguron Moisiun se Ai do të kryejë vepra të mrekullueshme për popullin e Tij dhe do t'i çojë ata në Tokën e Premtuar. Ai rinovon besëlidhjen me ta, duke premtuar se kombet e tjera do të shohin madhështinë dhe veprën e Tij të mrekullueshme. "'Ja, Unë bëj një besëlidhje. Para gjithë popullit tënd do të bëj mrekulli të tilla që nuk janë bërë në të gjithë tokën, as në asnjë komb; dhe i gjithë populli mes të cilëve jeni ju, do të shohë veprën e Zotit. Sepse është një gjë e mrekullueshme që unë do të bëj me ju” (Eksodi 34:10, NKJV).

Megjithatë, Izraelitët duhej t'i bindeshin Perëndisë dhe të ndiqnin dhjetë urdhërime të qarta për të siguruar prosperitetin/mirëqenien e tyre. Pastaj Moisiut iu kërkua nga Perëndia të shkruante përmbajtjen e asaj besëlidhjeje, e cila tashmë ishte thyer (Eksodi 34:27, 28).