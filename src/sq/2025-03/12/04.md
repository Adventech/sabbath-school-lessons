---
title:  "Të Lutem, më Trego Lavdinë Tënde"
date:   16/09/2025
---

Pas braktisjes së viçit të artë, Moisiu ndërmjetësoi për popullin e Perëndisë dhe donte të sigurohej se Zoti do të vazhdonte t'i drejtonte drejt Tokës së Premtuar. Thellë brenda qenies së tij, ai gjithashtu donte ta njihte më mirë Zotin.

`Lexoni Eksodin 33:18–23. Si iu përgjigj Perëndia kërkesës së Moisiut për të parë lavdinë e Tij?`

"Të lutem, më trego lavdinë Tënde", i kërkoi Moisiu Zotit. Në mëshirën e Tij, Zoti i zbuloi atij lavdinë e Tij. Megjithatë, kur iu përgjigj kërkesës së Moisiut, Perëndia i premtoi se do t'i tregonte "mirësinë" e Tij. Dikush mund të konkludojë me siguri se lavdia e Perëndisë është mirësia e Tij, domethënë karakteri i Tij (shihni gjithashtu Ellen G. White, Veprat e Apostujve, fq. 576; Christ Object Lessons, fq 414, 415; Profetë dhe Patriarkë, fq. 313).

"Është lavdia e Perëndisë që t'u japë virtytin e Tij fëmijëve të Tij. Ai dëshiron të shohë burra dhe gra, të cilët arrijnë standardin më të lartë"—Ellen G. White, Veprat e Apostujve, fq. 530. Lavdia e tij është të përqafojë mëkatarët e penduar (shihni Profetë dhe Patriarkë, fq. 668) dhe sigurojë gjithçka që nevojitet për t'i ndryshuar ata. Në të njëjtën kohë, është "lavdia" jonë të zbulojmë karakterin e Tij në jetën tonë dhe t'ua bëjmë të njohur të tjerëve.

Ky pasqyrim i karakterit të Perëndisë, mirësia, zemërbutësia dhe dashuria e Tij, duhet të shfaqet në veprimet tona. Në këtë mënyrë, ne kemi një shans për të qenë jo vetëm një bekim për botën, por një dritë ndriçuese për universin që shikon. Siç thotë Pali: "Sepse më duket se Perëndia na ka paraqitur ne apostujt si të fundit, si njerëz të dënuar për vdekje; sepse u bëmë lojë për botën, për engjëjt dhe për njerëzit" (1 Kor. 4:9). Ky dimension kozmik i jep jetës dhe shërbimit tonë një kuptim dhe qëllim, që ne mezi mund të fillojmë ta imagjinojmë.

Tek Romakët 2:4, Pali thotë se "mirësia e Perëndisë ju çon në pendim" (NKJV). Kjo do të thotë, është mirësia dhe karakteri i Perëndisë i vënë në dukje nga Fryma e Shenjtë që i bind njerëzit për mëkatet e tyre dhe nevojën për shpëtim. Në të vërtetë, kur ne shikojmë kryqin dhe e dimë se kush ishte atje (Zoti Vetë) dhe pse Ai ishte atje - sepse Ai na donte dhe kjo ishte mënyra e vetme për të na shpëtuar - ne kemi zbulimin më të madh të mundshëm të mirësisë dhe karakterit të Tij.

`Sa kohë shpenzoni duke u fokusuar tek Kryqi dhe çfarë ju tregon ai për karakterin e Perëndisë?`