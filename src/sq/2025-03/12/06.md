---
title:  Fytyra e Shndritur e Moisiut
date:   18/09/2025
---

`Lexoni Eksodin 34:29–35. Cili ishte shkaku i fytyrës rrezatuese të Moisiut?`

Pasi Perëndia ia zbuloi Moisiut karakterin e Tij të dashurisë, Moisiu zbriti në kampin e Izraelit me një fytyrë rrezatuese. A e dinte Moisiu në fillim se fytyra e tij shkëlqente? Aspak. Sa më afër të jetë njeriu me Zotin, aq më i vetëdijshëm është personi për papërsosmëritë e tij ose të saj në krahasim me shenjtërinë e Perëndisë.

Cili ishte shkaku i transformimit të Moisiut që rezultoi në rrezatimin e fytyrës së tij? Arsyeja nuk ishte në faktin e thjeshtë se ai ishte në praninë e Zotit, sepse disa herë më parë ai kishte qenë me Zotin dhe fytyra e tij nuk shkëlqente pas atyre takimeve. Megjithatë, nëse ai nuk do të kishte qenë kurrë në praninë e Zotit, fytyra e tij nuk do të shkëlqente kurrë. Vetëm kur e kuptoi mirësinë dhe zemërbutësinë e Perëndisë dhe iu hap plotësisht Zotit për shkak të bukurisë së karakterit të Tij, Moisiu u transformua dhe fytyra e tij shkëlqeu. Zemrat dhe mendjet tona mund të përjetojnë një ndryshim kur i dorëzohemi Perëndisë dhe e lejojmë që të jetë Zoti dhe Mbreti i jetës sonë.

`Lexoni 2 Korintasve 3:18. Si mund t'ju transformojë Jezusi gradualisht në imazhin e Tij?`

Pali e krahason fytyrën e shndritshme të Moisiut me Jezus Krishtin dhe se lavdia e Jezusit (në të cilin ligji dhe hiri i Perëndisë ishin personifikuar) e kalon lavdinë e ligjit me Moisiun. Krishti, së bashku me ligjin e Tij, mund të gdhendet në karakteret tanë vetëm kur i drejtojmë sytë tek Jezusi (Hebr. 3:1, Hebr. 12:2) dhe vetëm me fuqinë e Frymës së Perëndisë (2 Kor. 3:12–18).

Moisiu është një model për ne, duke treguar se çfarë mund të bëjë Perëndia për ne, kur ne e lejojmë Atë të ndryshojë karakteret tona dhe të na formojë në imazhin e Tij hyjnor. Kjo është ajo që Pali do të thotë kur flet për të ecurit në "risinë e jetës" (Rom. 6:4).

`Cilat pika të karakterit tuaj duhet të pasqyrojnë më mirë karakterin e Perëndisë? Ndoshta çdo pikë, apo jo? Megjithatë, si mund t'ju japë inkurajim dhe siguri për shpëtim fokusi tek Kryqi dhe çfarë do të thotë ai?`