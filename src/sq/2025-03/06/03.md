---
title:  Shenjtërimi i të Parëlindurit
date:   04/08/2025
---

Koha e premtuar e shpengimit, e çlirimit, ishte gati. Njerëzit duhej të përgatiteshin. Ata nuk kishin nevojë vetëm të besonin, por të vepronin sipas këtyre besimeve. Perëndia u kishte thënë atyre se çfarë duhej të bënin; me anë të besimit, ata tani duhej ta bënin atë. Megjithëse në një kontekst krejtësisht të ndryshëm nga ai për të cilin po shkruante Jakobi, i njëjti parim përshtatet shumë mirë: "Por a dëshiron të dish, o njeri i pamend, se besimi pa vepra është i vdekur?" (Jakobi 2:17–20).

`Lexoni Eksodin 13:1–16. Të parëlindurit Izraelitë u kursyen nga hiri i Perëndisë gjatë plagës së fundit. Pse ky urdhërim është i përhershëm dhe çfarë do të thotë për ne sot?`

Perëndia i ruajti me mëshirë familjet Izraelite që ishin nën gjak, sepse, me anë të besimit, ata kishin bërë shenjë në kornizat e dyerve të tyre. Këto udhëzime të reja erdhën nga Zoti nëpërmjet Moisiut: “Më shenjtëro çdo mashkull të parëlindur”” (Eksodi 13:2, NIV). Ky legjislacion ishte i vlefshëm për njerëzit, si dhe për kafshët.

Parimi që qëndron pas këtij urdhri është se gjithçka i përket Atij, sepse Ai është Krijuesi ynë dhe Pronari i gjithçkaje: “Toka është E ZOTIT, dhe çdo gjë në të, bota dhe të gjithë që jetojnë në të” (Psalmi 24:1, NIV). “Argjendi është i imi dhe ari është imi, thotë ZOTI i ushtrive” (Hag. 2:8, ESV). Bijtë e parëlindur të Izraelitëve ishin fryti i parë i bekimeve të Perëndisë, që Ai u kishte dhënë; ata ishin gjithashtu një shenjë e përkushtimit të tyre të plotë ndaj Tij dhe e të kuptuarit se gjithçka që zotëronin vinte vetëm prej Tij.

Gjithashtu, ne shohim idenë e shpengimit, të shpëtimit, këtu. Djemtë e parëlindur u kursyen nga vdekja, sepse ishin mbuluar nga gjaku. Ata u shpenguan nga vdekja, ashtu si të gjithë ata që janë nën gjakun e Jezusit. Siç shkruan Pali për Jezusin: "në të cilin kemi shpengimin me anë të gjakut të tij, faljen e mëkateve" (Kol. 1:14, NKJV).

Ndërkohë, u dhanë rregulla se si duhet të ofrohet ky përkushtim, një festë e çlirimit të tyre nga skllavëria Egjiptiane. Ata duhej të flijonin kafshët, por bijtë e tyre duhej të shpengoheshin (Eksodi 13:12, 13, 15).

`Eksodi 13:16 tregon se çfarë duhej të vendosnin në duar dhe midis syve. Si e simbolizon kjo të vërtetën e rëndësishme shpirtërore që, pavarësisht se sa besim kemi, duhet të veprojmë sipas atij besimi?`