---
title:  Kënga e Moisiut dhe Miriami
date:   07/08/2025
---

E gjithë ushtria Egjiptiane u rrëzua; askush nuk mbijetoi, përfshirë Faraonin (shihni Ps. 136:15). Ishte një humbje mahnitëse e Egjiptianëve dhe një fitore e plotë për popullin e Perëndisë. Nuk është çudi që gjatë gjithë historisë së tyre, madje edhe sot e kësaj dite, Hebrenjtë e tregojnë këtë histori.

`Lexoni Eksodin 15:1–21. Cila është përmbajtja e këngës së Moisiut?`

Kjo këngë lavdëron Zotin, sepse Ai është një luftëtar i fuqishëm, që mundi ata që kundërshtuan popullin e Tij. Moisiu e shtjellon personalisht këtë temë duke theksuar se Zoti, Perëndia i Tij, është gjithashtu forca, kënga dhe shpëtimi i tij. Askush nuk është si Ai, "i madhërishëm në shenjtëri, i tmerrshëm në lavdi, duke bërë mrekulli’" (Eksodi 15:11, NIV).

Kënga e Moisiut është e gjitha për Zotin, për atë se kush është Ai dhe çfarë po bën. Zoti lartësohet, lavdërohet dhe admirohet për punën e Tij të jashtëzakonshme për popullin e Tij. Mirënjohja dhe adhurimi janë rezultate të natyrshme të mirësisë së Perëndisë ndaj nesh. Vlerësimi për dashurinë e Tij është parakushti i një jete shpirtërore të gjallë. Dashuria e palëkundur e Perëndisë theksohet dhe lavdërohet në mënyrë të veçantë, sepse Ai do t'i udhëheqë njerëzit që i ka shpenguar dhe do t'i çojë në vendin e shenjtë të banimit. Moisiu parashikon se Perëndia do të vendosë shenjtëroren në malin e trashëgimisë së Tij (Eksodi 15:17), të gjithë të drejtuar nga Sioni dhe tempulli në Jerusalem.

Te Zbulesa 15:2–4, të shpenguarit këndojnë këngën e Moisiut dhe këngën e Qengjit. A mund ta imagjinoni se si do të tingëllojë kjo në qiell, ky lavdërim ndaj Perëndisë për veprat e Tij të mëdha dhe të mrekullueshme, lavdërim i Perëndisë për gjykimet e Tij të drejta dhe të vërteta dhe lavdërim i Perëndisë për veprat e Tij të drejta dhe shenjtërinë e Tij?

Vini re vargun e fundit të këngës. "Sepse të gjitha kombet do të vijnë dhe do të adhurojnë para teje, sepse gjykimet e tua u shfaqën"" (NKJV). Kjo do të thotë, kur të gjitha gjykimet e Perëndisë - veçanërisht gjykimet e Tij mbi të keqen dhe shtypjen, që kanë mbetur pa u ndëshkuar për mijëra vjet - të jenë shfaqur të gjitha, të shpenguarit e kombeve do ta lavdërojnë Atë për këto gjykime.

`Immanuel Kant tha se, nëse Zoti është i drejtë atëherë duhet të ketë një lloj jete të përtejme. Pse është kaq e vërtetë kjo deklaratë dhe si mund të mësojmë të besojmë se një ditë do të vijë drejtësia që ka munguar kaq gjatë këtu? Si mund të ngushëllohemi nga kjo shpresë?`