---
title:  Funksionet e Ndryshme të Ligjit të Zotit
date:   20/08/2025
---

Ligji i Perëndisë zbulon karakterin e Perëndisë, kush është Ai. Ashtu si Perëndia është i shenjtë, i drejtë dhe i mirë, ashtu është edhe ligji i Tij. Pali konfirmon: "Pra, ligji është i shenjtë, dhe urdhërimi është i shenjtë, i drejtë dhe i mirë" (Rom. 7:12, ESV).

Në Bibël, ligji i Perëndisë shihet nga një këndvështrim shumë pozitiv (Mat. 5:17, 18; Gjoni 14:15; 1 Kor. 7:19). Dikush mund të krijojë poezi mbi ligjin (si Psalmi 119), të këndojë për ligjin (Psalmi 19), dhe meditojë për të ditë e natë (Psal. 1:2, Joz. 1:8). Ligji e ndihmon njeriun të ruhet nga e keqja dhe i jep mençuri, mirëkuptim, shëndet, prosperitet dhe paqe (Ligj. 4:1–6, Fjalët e Urta 2–3).

1. Ligji i Zotit është si një gardh që krijon një hapësirë të madhe të lirë për jetën dhe paralajmëron se, përtej një pike specifike, i pret rreziku, problemet, ndërlikimet, madje edhe vdekja (Zan. 2:16, 17; Jakobi 2:12).
2. Ligji është gjithashtu një udhërrëfyes që na tregon Jezusin që na fal mëkatet dhe ndryshon jetën tonë (2 Kor. 5:17, 1 Gjonit 1:7–9). Në këtë mënyrë, na udhëheq si një paidagogos, një kujdestar/mësues, për Krishtin (Gal. 3:24).

`Lexoni Jakobin 1:23–25. Çfarë thotë ai dhe si na ndihmojnë këto fjalë të kuptojmë se cili është funksioni dhe rëndësia e ligjit, megjithëse nuk mund të na shpëtojë?`

Një pasqyrë mund të zbulojë defektet tuaja. Por nuk ka asgjë në pasqyrë, e cila mund t'i rregullojë ato. Pasqyra tregon problemet, por nuk ofron zgjidhjen për problemet. Është e njëjta gjë me ligjin e Zotit. Përpjekja për t'u shfajësuar para Perëndisë, duke zbatuar ligjin do të ishte njësoj si të shikoni pasqyrën me shpresën se, herët a vonë, pasqyra do t'i zhdukë defektet tuaja.

Për shkak se shpëtimi është me anë të besimit dhe jo me anë të veprave - duke përfshirë veprat e ligjit - disa të Krishterë pretendojnë se ligji është hequr dhe se ne nuk duhet ta mbajmë më atë. Natyrisht, duke pasur parasysh se vetë ligji është ai që përcakton mëkatin - "Unë nuk do ta kisha njohur mëkatin veçse nëpërmjet ligjit" (Rom. 7:7)— ky pretendim është një keqinterpretim i rëndë i marrëdhënies së ligjit me ungjillin. Ekzistenca e ligjit është pikërisht arsyeja pse ne kemi nevojë për ungjillin.

`Sa të suksesshëm keni qenë në përpjekjet tuaja për t'iu bindur ligjit të Perëndisë? A është mjaftueshëm për të mbështetur shpëtimin tuaj mbi të? Nëse jo, pse keni nevojë për ungjillin?`