---
title:  Dhurata e Dekalogut
date:   19/08/2025
---

`Lexoni Eksodin 20:1–17. Cilat janë parimet e Dekalogut dhe si organizohet ai?`

Vini re se Dekalogu nuk fillon me urdhra, por me veprimin e hirshëm të Perëndisë për popullin e Tij:

"’Unë jam ZOTI Perëndia juaj, që ju nxori nga Egjipti, nga vendi i skllavërisë" (Eksodi 20:2, NIV). Zoti së pari tregon hirin e Tij, duke i dhënë lirinë dhe shpëtimin Izraelit, dhe vetëm më pas Ai zbulon vullnetin e Tij. Këto urdhërime duheshin zbatuar nga dashuria dhe mirënjohja për atë që Perëndia bëri për ta.

Fjala kryesore përmbledhëse e Zotit për Dekalogun është "dashuri" (Rom. 13:10). Urdhërimi më i madh është urdhërimi i dashurisë, i cili shprehet në dy mënyra: dashuria ndaj Zotit (Ligj. Përt. 6:5) dhe dashuri për fqinjin tonë (Lev. 19:18).

Në katër urdhërimet e para, Dekalogu interpreton se çfarë do të thotë të duash Perëndinë; në gjashtë urdhërimet e tjera, ligji interpreton se çfarë do të thotë të duash të afërmin tënd. Dekalogu fillon me nderimin e Zotit mbi të gjitha (dashuria vertikale) dhe vazhdon me respektimin e të tjerëve (dashuria horizontale):

1. Nderimi dhe respekti ndaj Zotit, duke i dhënë Atij vendin e parë dhe më të lartë në çdo situatë të jetës sonë (urdhërimi i parë);
2. Nderimi dhe ruajtja e pozitës unike të Zotit dhe mos zëvendësimi i Tij me një idhull të asnjë forme, qoftë fizike, simbolike apo shpirtërore. Dashuritë tona më të pastra i përkasin Zotit (urdhërimi i dytë);
3. Respektimi i emrit të Perëndisë – reputacionit dhe karakterit të Tij (urdhërimi i tretë);
4. Duke nderuar ditën e Tij të pushimit dhe adhurimit – të Shtunën (urdhërimi i katërt);
5. Respektimi i prindërve (urdhërimi i pestë);
6. Respektimi i jetës (urdhërimi i gjashtë);
7. Respektimi i martesës (urdhërimi i shtatë);
8. Respektimi i pasurisë së njerëzve (urdhërimi i tetë);
9. Respektimi i reputacionit të të tjerëve (urdhërimi i nëntë); dhe
10. Të respektojmë veten në mënyrë që asnjë dëshirë egoiste të mos dëmtojë karakterin tonë (urdhërimi i dhjetë).

Siç tha vetë Jezusi: "Nëse më doni, do t'i zbatoni urdhërimet e mia" (Gjoni 14:15, ESV; shihni gjithashtu 1 Gjonit 4:20, 21). Kështu, bindja e vërtetë është thjesht një shprehje dashurie dhe mirënjohjeje ndaj Jezusit, një dashuri e shprehur më fuqishëm në mënyrën se si i trajtojmë fqinjët tanë.