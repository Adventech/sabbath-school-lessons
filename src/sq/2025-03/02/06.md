---
title:  Rrethprerja
date:   10/07/2025
---

`Lexoni Eksodin 4:18–31. Si e kuptojmë këtë histori të çuditshme dhe çfarë mësimi mund të nxjerrim prej saj?`

Studiuesit e Biblës tronditen kur lexojnë se, pasi Moisiu iu bind Zotit dhe filloi udhëtimin e tij të kthimit në Egjipt, Zoti "ishte gati ta vriste" (Eksodi 4:24, NIV). Nga konteksti i tregimit është evidente se çështja kishte të bënte me rrethprerjen. Djali i tij më i vogël nuk u rrethpre, siç kërkonte besëlidhja abrahamike (Zan. 17:10, 11).

Moisiu, si udhëheqës i popullit të Perëndisë, kishte nevojë të tregonte nënshtrimin dhe bindjen e tij të përsosur ndaj Perëndisë, në mënyrë që të kualifikohej për t'i udhëhequr njerëzit e tjerë që të jenë të bindur. Ai duhej të ishte një model i atij dorëzimi total ndaj Zotit. Gruaja e tij Zipora ishte një grua e veprave, dhe rrethpreu djalin e saj për të shpëtuar jetën e burrit të saj. Ajo e preku Moisiun me "lafshën e përgjakur" dhe ky gjak përfaqëson shlyerjen, jetën dhe vulosjen e besëlidhjes. Fakti që u bë kaq shpejt e shtoi dramën e situatës.

Një mësim i rëndësishëm mund të mësohet nga ky episod: nuk duhet kurrë të dështojmë të bëjmë atë që dimë se është e drejtë.

"Rrugës nga Midiani, Moisiu mori një paralajmërim befasues dhe të tmerrshëm për pakënaqësinë e Zotit. Një engjëll iu shfaq në një mënyrë kërcënuese, sikur do ta shkatërronte menjëherë. Asnjë shpjegim nuk iu dha; por Moisiu kujtoi se ai kishte shpërfillur një nga kërkesat e Perëndisë . . . kishte neglizhuar të kryente ritin e rrethprerjes të djalit të tyre më të vogël. Fëmija i tij mund të kishte bekimet e besëlidhjes së Perëndisë me Izraelin dhe një neglizhencë e tillë nga ana e udhëheqësit të tyre të zgjedhur veçse do nënvlerësonte forcën e urdhërimeve hyjnore për popullin. E frikësuar se burri i saj do të vritej, Zipora e kreu vetë ritualin, dhe engjëlli e lejoi Moisiun të vazhdonte rrugën e tij. Në misionin ndaj Faraonit, Moisiu do të vihej në një pozitë me rrezik të madh; jeta e tij mund të ruhej vetëm përmes mbrojtjes nga engjëjt e shenjtë. Por, ndërkohë që neglizhonte një detyrë të njohur, nuk do të ishte i sigurt; sepse nuk mund të mbrohej nga engjëjt e Perëndisë” - Ellen G. White, Patriarkë dhe Profetë, fq. 255, 256.

`Çfarë duhet t’ju mësojë kjo histori nëse jeni me të vërtetë fajtorë për neglizhimin e asaj që e dini se duhet të bëni? Çfarë ndryshimesh duhet të bëni, madje tani?`