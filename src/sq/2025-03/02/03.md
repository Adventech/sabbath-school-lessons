---
title:  Engjëlli i Zotit
date:   07/07/2025
---

“Engjëlli i ZOTIT" iu shfaq Moisiut në flakët e zjarrit "në mes të një ferrishteje" (Eksodi 3:2). Ishte vetë Zoti Jezus, që i fliste Moisiut "nga brenda ferrishtes" (Eksodi 3:4).

Mos u ngatërroni me titullin "engjëlli i ZOTIT” si një përshkrim i Jezus Krishtit. Termi engjëlli në vetvete thjesht do të thotë "lajmëtar" (Hebraisht mal’akh), dhe gjithmonë varet nga konteksti nëse ky engjëll do të interpretohet si njerëzor apo hyjnor (shihni Mal. 3:1). Ka shumë raste në Bibël ku “engjëlli i ZOTIT” i referohet personit hyjnor (studioni, për shembull, Zanafilla 22:11, 15–18; Zanafilla 31:3, 11, 13; Gjyqtarët 2:1, 2; Gjyqtarët 6:11–22; Zak. 3:1, 2). Ky engjëll i Zotit nuk flet vetëm në emër të Zotit, por Ai është vetë Zoti. Jezusi është i dërguari i Perëndisë për të komunikuar Fjalën e Atit tek ne.

`Lexoni Eksodin 3:7–12. Si ia shpjegoi Perëndia Moisiut se, pse Ai donte të ndërhynte për Izraelitët e skllavëruar në Egjipt?`

Vuajtja e popullit të Perëndisë në Egjipt përshkruhet si një rënkim dhe një thirrje e thellë për ndihmë. Zoti e dëgjoi britmën e tyre dhe u shqetësua (Eksodi 2:23–25). Ai i quajti ata "populli im" (Eksodi 3:7). Kjo do të thotë, edhe përpara Sinait dhe miratimit të besëlidhjes, ata ishin populli i Tij dhe Ai do t'i bënte ata të banonin dhe të begatonin (nëse do t'i bindeshin), në tokën e Kanaanit, siç u kishte premtuar etërve të tyre.

Zoti i tha Moisiut se po e dërgonte tek Faraoni për një detyrë specifike: "Pra, shko. Unë po të dërgoj tek Faraoni për të nxjerrë popullin tim, Izraelitët nga Egjipti" (Eksodi 3:10). Sërish, Perëndia i quan ata "populli im".

Çfarë detyre i paraqiti Zoti shërbëtorit të Tij! Prandaj Moisiu u përgjigj me një pyetje: "Kush jam unë?" Kjo do të thotë, duke kuptuar domethënien e asaj që do të ndodhë dhe cili do të jetë roli i tij në gjithë këtë, Moisiu pyet veten pse do të zgjidhej dikush si ai. Këtu, në fillim, kemi një tregues të karakterit të tij, përulësisë dhe ndjenjës së tij se ai nuk është i denjë për atë që është thirrur të bëjë.

`Pse është kaq e rëndësishme përulësia dhe ndjenja e "padenjësisë" sonë për këdo që kërkon të ndjekë Zotin dhe të bëjë diçka për Të?`