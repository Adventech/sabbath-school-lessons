---
title:  Duke Parë Zotin
date:   01/09/2025
---

`Lexoni Eksodin 24:9–18. Çfarë përvoje mahnitëse iu dha fëmijëve të Izraelit këtu?`

Pas rivendosjes së fortë të besëlidhjes me Perëndinë, Moisiu u ngjit përsëri në Sinai. Në fillim të kësaj ngjitjeje, Moisiu nuk ishte vetëm. Ai kishte shoqërinë e shkëlqyer të 73 udhëheqësve Izraelitë. Për udhëheqësit, kjo ishte përvoja kulminante: ata panë Zotin (teofania) dhe teksti e nënvizon dy herë këtë realitet të mahnitshëm. Ishte gjithashtu një moment që udhëheqësit, duke ngrënë së bashku, të vulosnin besëlidhjen me Perëndinë. Ky ishte një banket dhe Perëndia i Izraelit ishte mikpritësi i tyre. Këta udhëheqës ishin thellësisht të nderuar nga Zoti.

Në Lindjen e Mesme gjatë kohëve biblike (dhe, deri diku edhe sot), të ngrënit së bashku ishte një përvojë e lartë, nder i madh dhe privilegj. Kjo ofronte falje dhe krijonte një lidhje miqësie. Nënkuptonte të qenit aty për njëri-tjetrin dhe të qëndruarit së bashku në kohë krize dhe problemesh. Duke ngrënë së bashku, i premtuan njëri-tjetrit, pa fjalë, se, nëse diçka do t'i ndodhte njërës palë, tjetra do të ishte e detyruar të vinte të ndihmonte. Të ftoheshe në një vakt ishte një kënaqësi e veçantë që nuk u jepej të gjithëve.

Ndërkohë, të refuzosh një ftesë të tillë ishte një nga fyerjet më të këqija. Kjo pasqyrë na ndihmon të kuptojmë historitë në Dhiatën e Re ku Jezus Krishti u kritikua rëndë se hëngri me mëkatarët (Luka 5:30). Kur besimtarët kremtojnë Darkën e Zotit, ata gjithashtu vendosin këtë lidhje të ngushtë me besimtarët e tjerë, që janë mëkatarë si ata. Gjatë këtij vakti, ne kremtojmë faljen dhe shpëtimin që kemi në Jezusin (shihni Mateu 26:26–30, Marku 14:22–25, 1 Kor. 11:23–29).

Tragjikisht, disa nga burrat që ishin ngjitur me Moisiun më vonë ranë në mëkat dhe humbën jetën (shihni Lev. 10:1, 2, 9). Edhe pse ata patën një përvojë kaq të thellë me Perëndinë atje, ata nuk u transformuan apo të ktheheshin në besim nga ajo përvojë. Çfarë mësimi i fuqishëm, sesi zotërimi i së vërtetës dhe i privilegjeve të shenjta nuk do të thotë automatikisht konvertim! Pasi kishin përjetuar atë që bënë, këta burra duhet të kishin qenë personat e fundit që mund të bënin atë që do bënin tragjikisht më vonë.

`Mendoni më shumë për historinë e këtyre burrave shumë të privilegjuar, madje bij të Aaronit. Çfarë paralajmërimi duhet të na japë ne, si adventistë, të cilët, me dritën që na është besuar, jemi vërtet të privilegjuar?`