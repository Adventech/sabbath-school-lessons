---
title:  I Mbushur me Shpirtin e Zotit
date:   04/09/2025
---

Perëndia e udhëzoi Moisiun për çdo detaj në përgatitjen për shërbimet e tabernakullit. Priftërinjtë duhej të kishin rroba priftërore, por kryeprifti mbante një efod të veçantë, i cili përmbante emrat e bijve të Izraelit. Ai gjithashtu mbante një parzmore, e cila përmbante Urim dhe Thumim dhe do të ishte në zemrën e tij (Eksodi 28). Të gjithë priftërinjtë duhej të shuguroheshin (Eksodi 29). Mes gjërave të tjera që duheshin përgatitur me kujdes ishin edhe altari i temjanit, legeni për larje, vaji i vajosjes dhe temjani (Eksodi 30).

`Lexoni Eksodin 31:1–18. Çfarë ndihme të veçantë dha Perëndia që të gjitha detajet e tabernakullit dhe shërbimet përkatëse të përgatiteshin dhe ndërtoheshin në një mënyrë të bukur dhe të saktë?`

Për herë të parë në Shkrime, lexojmë se Perëndia do e mbushte një person me Frymën e Perëndisë. Çfarë do të thotë kjo? Bezalelit iu dha fuqia për të punuar artistikisht në tabernakull. Ai ishte i mbushur, d.m.th., i pajisur me aftësi, mirëkuptim dhe njohuri të reja mbi mjeshtërinë e nevojshme. Për më tepër, Perëndia i dha Aholiabit dhe shumë zejtarëve të tjerë të njëjtën Frymë për të ndihmuar në këtë punë.

Në mes të gjithë kësaj krijimtarie, Shabati i Zotit paraqitet si një shenjë midis Perëndisë dhe popullit të Tij që Zoti i bën ata të shenjtë. Do të thotë se respektimi i urdhëresës së katërt lidhet me shenjtërimin. Ezekieli më vonë shkruan: “‘Unë u dhashë atyre të Shtunat e mia, si një shenjë midis meje dhe atyre, që të dinin se unë jam ZOTI, i cili i shenjtëron’” (Ezek. 20:12, ESV).

Shabati është një kujtesë se Zoti nuk është vetëm Krijuesi ynë (Zan. 2:2, 3), Shpenguesi dhe Perëndia (Ligj. Përt. 5:15; Marku 2:27, 28), por edhe i Shenjti. Ai i transformon njerëzit me praninë e Tij; nëpërmjet Shpirtit dhe Fjalës së Tij ata rriten për të pasqyruar një karakter të dashur, të sjellshëm, altruist dhe falës.

Dhurata kulmore që Perëndia i dha Moisiut ishte Dekalogu (Eksodi 31:18). Vetë Perëndia shkroi dhe dha dy pllakat prej guri me dhjetë urdhërimet (Eksodi 31:18, Ligj. 9:9–11). Këto pllaka do të vendoseshin në vendin shumë të shenjtë dhe brenda arkës së besëlidhjes, e cila ishte nën pajtuesin (Eksodi 25:21).

`Shprehja "pajtuesi" vjen nga një fjalë Hebraike, kuptimi rrënjësor i së cilës është "të shlyesh". Atëherë, përse do të vendosej ky "pajtues" mbi ligjin e Perëndisë? Çfarë shprese duhet të shohim në këtë fakt?`