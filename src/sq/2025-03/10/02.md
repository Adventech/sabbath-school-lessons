---
title:  Libri dhe Gjaku
date:   31/08/2025
---

`Lexoni Eksodin 24:1–8. Çfarë roli luan leximi i Fjalës së Perëndisë dhe spërkatja e gjakut në ratifikimin e besëlidhjes midis Perëndisë dhe popullit të Tij?`

Perëndia i gjallë i Biblës është Perëndia i marrëdhënieve. Element i rëndësishëm për Zotin tonë nuk është një gjë apo një axhendë, por personi. Kështu, Zoti u kushton vëmendje të madhe njerëzve dhe qëllimi kryesor i veprimtarive të Tij është të ndërtojë një marrëdhënie personale me njerëzit. Në fund të fundit, një Zot që “është dashuri” do të duhej të ishte një Zot që kujdeset për marrëdhëniet, sepse si mund të ketë dashuri pa marrëdhënie?

Jezusi tha: "Dhe unë, kur të jem ngritur nga toka, do t'i tërheq të gjithë njerëzit tek vetja" (Gjoni 12:32, ESV). Zoti është i interesuar jo vetëm për sjelljen tonë etike, për doktrinën e duhur ose për një sërë veprimesh të duhura, por, mbi të gjitha, për një marrëdhënie personale, të afërt me ne. Të dy institucionet e krijimit (Zanafilla 1–2) kanë lidhje me marrëdhënien: e para me marrëdhënien vertikale me Zotin (e Shtuna) dhe e dyta me marrëdhënien horizontale midis njerëzve (martesa).

Ratifikimi i besëlidhjes në Sinai ishte për të forcuar marrëdhënien e veçantë që Perëndia donte të kishte me popullin e Tij. Në ceremoni, njerëzit thirrën dy herë se do t'i binden Zotit në gjithçka që Ai kërkon. "Të gjitha ato që ka thënë Zoti ne do të bëjmë", shpallën ata. Edhe ata e donin këtë, por nuk e kuptonin thyerjen, brishtësinë dhe mungesën e fuqisë së tyre. Gjaku i besëlidhjes u spërkat mbi njerëzit, duke treguar se vetëm me meritat e Krishtit Izraeli ishte në gjendje të ndiqte udhëzimet e Perëndisë.

Ne nuk duam të pranojmë që natyra jonë njerëzore është e brishtë, e dobët dhe tërësisht mëkatare. Ne kemi një prirje të natyrshme drejt së keqes. Për të qenë në gjendje të bëjmë mirë, duhet të kemi ndihmë nga jashtë. Kjo ndihmë vjen vetëm nga lart, nga fuqia e hirit të Perëndisë, nga Fjala e Tij dhe nga Fryma e Shenjtë. Dhe, pavarësisht se kemi gjithë këtë në dispozicion, e kemi të lehtë të bëjmë të keqen, apo jo?

Kjo është arsyeja pse një marrëdhënie e ngushtë personale me Perëndinë ishte po aq thelbësore për njerëzit në atë kohë, në Sinai, sa është për ne sot.

`“Gjithçka ZOTI ka thënë ne do të bëjmë" (Eksodi 24:3, NIV). Sa herë keni thënë të njëjtën gjë dhe keni dështuar? Cila është e vetmja zgjidhje?`