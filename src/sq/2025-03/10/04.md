---
title:  Fuqia për t'u Bindur
date:   02/09/2025
---

`Lexoni Ezekielin 36:26–28. Si ndodh bindja në jetën tonë?`

Në tre raste, Izraelitët deklaruan me zjarr se do t'i bindeshin Perëndisë (Eksodi 19:8; Eksodi 24:3, 7). Bindja është e rëndësishme, edhe nëse Bibla na mëson se ne njerëzit jemi të dobët, të thyeshëm, të brishtë dhe mëkatarë. Kjo e vërtetë e trishtuar është zbuluar jo vetëm përmes historisë së Izraelit të lashtë, por përmes historisë së gjithë popullit të Tij.

Atëherë, si arrijmë ta ndjekim Perëndinë me besnikëri?

Lajmi i mirë është se atë që Perëndia urdhëron, Ai edhe na fuqizon ta bëjmë. Ndihma që nuk është brenda nesh vjen nga jashtë, duke na mundësuar të bëjmë atë që kërkon Perëndia. Është puna e Tij. Profeti Ezekiel e bën shumë të qartë këtë pikë në përmbledhjen e tij teologjike tek Ezekieli 36:26, 27. Vetëm Zoti mund të kryejë një transplant zemre dhe Ai e bën këtë duke hequr zemrën tonë prej guri dhe, duke e zëvendësuar atë me një zemër të ndjeshme prej mishi. Ndërsa Jozueu i kujtoi audiencës së tij: "'Ju nuk jeni në gjendje t'i shërbeni ZOTIT' ” (Joz. 24:19).

Ne mund të vendosim të ndjekim Perëndinë; ky është roli ynë. Ne duhet të bëjmë zgjedhjen, moment pas momenti për t'iu dorëzuar Atij. Dhe kjo ndodh, sepse ne nuk kemi fuqinë për të përmbushur as zgjedhjen tonë të vetëdijshme që t'i shërbejmë Atij. Por, kur ia dorëzojmë dobësinë tonë Perëndisë, Ai do të na bëjë të fortë. Pali thotë: "Kur jam i dobët, atëherë jam i fortë" (2 Kor. 12:10).

Vini re "Unë" hyjnor tek Ezekieli 36:24–30: Perëndia mbledh, pastron, heq, jep, vendos dhe ju shtyn që ta zbatoni me kujdes ligjin e Tij. Atë që Ai po bën, ju do ta bëni. Ai identifikohet me ty, dhe, nëse shoqërohesh nga afër me Të, vepra e Tij do të jetë vepra jote. Uniteti mes Zotit dhe jush do të jetë dinamik, i fuqishëm dhe i gjallë.

Përsëri, theksi në këtë pasazh është te vepra e Perëndisë. New King James Version lexon: «Unë do të vë brenda teje Frymën time dhe do të bëj që të ecësh sipas statuteve të mia, dhe ti do të respektosh dhe do t'i zbatosh dekretet e mia» (Ezek. 36:27, NKJV). Zoti i urdhëron njerëzit të binden dhe më pas u jep fuqinë për t'u bindur. Atë që Perëndia kërkon nga populli i Tij, Ai gjithmonë i ndihmon ta bëjnë. Bindja është dhurata e Zotit (jo vetëm performanca apo arritja jonë), ashtu si justifikimi dhe shpëtimi janë dhuratat e Tij (Filip. 2:13).

`Nëse na është premtuar fuqia për t'u bindur, pse e kemi gjithsesi kaq të lehtë të biem në mëkat?`