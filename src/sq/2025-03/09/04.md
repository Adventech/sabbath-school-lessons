---
title:  Plani Origjinal i Zotit
date:   26/08/2025
---

`Lexoni Eksodin 23:20–33. Çfarë metodash donte të përdorte Perëndia për të pushtuar Tokën e Premtuar?`

Nuk ishte qëllimi i Perëndisë që Izraelitët të luftonin për territorin e tyre të ri; ai duhej t'u jepej atyre. I ishte premtuar Abrahamit, Isakut dhe Jakobit dhe duhej të ishte marrë si dhuratë e veçantë e Perëndisë për Izraelin.

Modeli për pushtimin e Tokës së Premtuar u demonstrua gjatë kalimit të Detit të Kuq. Perëndia luftoi për popullin e Tij dhe u dha atyre fitore të plotë mbi ata që planifikonin t'i vrisnin (Eksodi 14:13, 14). Egjiptianët u mundën, sepse Zoti ndërhyri mrekullisht. Në mënyrë të ngjashme, në kohën e mbretit Asirian, Senakeribit, Perëndia mundi gjithashtu ushtrinë e madhe Asiriane, të pajisur rëndë dhe të stërvitur mirë, por Izraelitët nuk kishin nevojë të luftonin. Perëndia u dha fitoren, sepse mbreti Ezekia i besoi fjalës së Perëndisë që i ishte dhënë nëpërmjet profetit Isaia (2 Mbretërve 19:35, Isaia 37:36).

Zoti e informoi Abrahamin se Toka e Premtuar nuk do t'u jepej menjëherë pasardhësve të tij, por vetëm pas 400 vitesh (Zan. 15:13–16). Pse? Arsyeja lidhej me ligësinë e banorëve të vendit të Kanaanit. Perëndia po punonte me mëshirë me ata njerëz dhe u dha atyre një periudhë tjetër hiri për t'u penduar. Megjithatë, ata vazhduan në rebelimin e tyre kundër Zotit dhe vlerave të Tij, kështu që, kur paudhësia e atyre kombeve u plotësua, Zoti ishte gati t'ua jepte territorin e tyre Hebrenjve si një atdhe të ri.

Veç kësaj, Perëndia premtoi se do t'i dëbonte kombet përpara Izraelit me dy metoda të pazakonta, por shumë efektive: (1) duke dërguar terror dhe frikë mbi kombet e liga dhe (2) me grerëza që do t'i largonin njerëzit. Para se Izraelitët të mbërrinin në territorin e ri, armiqtë e tyre do ta braktisnin vendin dhe 'do të kthenin shpinën dhe do të iknin' (Eksodi 23:27, 28, NIV).

Rolin vendimtar në pushtimin e Tokës së Premtuar e luan Engjëlli i Zotit. Ky i Dërguar ishte Krishti, i cili udhëhoqi Izraelin, pushtoi territore dhe i mbrojti ato. Ai ishte shtylla e reve që i drejtonte ditën dhe kolona e zjarrit gjatë natës. Izraeli duhej t'i kushtonte vëmendje të kujdesshme dhe ta dëgjonte Atë, sepse Ai kishte autoritet hyjnor (Eksodi 23:21). Sfidimi i vullnetit të Zotit dhe mosbesimi në udhëheqjen e Tij do ta ndërlikonin përparimin e tyre.

`Çfarë na mëson kjo ide, që Perëndia u jep atyre paganëve shumë vite për të ndryshuar mënyrat e tyre, për shkak të hirit të Perëndisë, por edhe për kufijtë e atij hiri për ata që refuzojnë ta pranojnë atë?`