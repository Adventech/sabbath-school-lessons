---
title:  Ligje të Tjera
date:   25/08/2025
---

Me mëshirë, Zoti u mësoi gjyqtarëve se si të sillen me njerëzit në situata të ndryshme në lidhje me të drejtat pronësore. Jepen specifika për disa raste, që tregojnë se çfarë duhet bërë nëse një dem sulmon demin e një fqinji, nëse njerëzit vidhnin një kafshë shtëpiake dhe e shisnin atë, nëse kafshët kullosnin në arën ose vreshtin e një pronari tjetër, nëse një send i marrë hua nga një person i ishte vjedhur, ose nëse një kafshë me qira plagosej dhe ngordhte (Eksodi 21:33–22:15).

`Lexoni Eksodin 22:16–23:9. Cilat çështje trajtoheshin në këto ligje dhe si?`

Ligjet e Perëndisë përfshinin çështje të ndryshme. Kishte rregulla specifike kundër përuljes ose poshtërimit të njerëzve. Ai nuk donte asnjë lloj shfrytëzimi. Në mëshirën e Tij, Zoti korrigjon prirjet mëkatare të zemrës njerëzore dhe frenon prirjet natyrore të njerëzve. Shoqëria duhej të mbahej e sigurt, të eliminohej e keqja dhe të kultivoheshin marrëdhënie të mira ndërpersonale. Drejtësia dhe dashuria duhet të sundojnë në të gjitha veprimet.

`Lexoni Eksodin 23:10–19. Cilat çështje të rëndësishme u trajtuan këtu?`

Shabati dhe festat kishin të bënin me adhurimin dhe përkujtonin ngjarjet vendimtare në historinë e shpëtimit. Adhurimi rregullohej me kujdes, sepse ishte baza teologjike për të gjitha aktivitetet e tjera. Sabati u vendos që në Krijim (Zanafilla 2:2, 3; Eksodi 20:8-11), ishte i lidhur me çlirimin dhe shpengimin e Izraelit (Ligj. Përt. 5:12–15), dhe, në një mënyrë të fuqishme, tregon për adhurimin e Perëndisë si Krijuesin, Shpenguesin dhe Zotin tonë (Marku 2:27, 28).

Ndërkohë, ishin tri festa të rëndësishme që Izraeli duhej t’i festonte çdo vit: (1) Pashka ose Festa e të Ndormëve në pranverë (zakonisht rreth mesit të Marsit deri në mes të Prillit); (2) Rrëshajët ose Festa e Korrjes (ose Festa e Javëve) shtatë javë pas festës së mëparshme, duke filluar kështu 50 ditë më vonë; dhe (3) Festa e Tabernakujve (ose Çadrave) ose Festa e Mbledhjes në vjeshtë (zakonisht rreth mesit të Shtatorit deri në mes të Tetorit; shihni gjithashtu Eksodi 34:18–26, Lev. 23:4–44, Num. 28:16–29:40, Ligj. Përt. 16:1–16).