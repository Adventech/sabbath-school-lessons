---
title:  Sy për Sy
date:   27/08/2025
---

`Lexoni Mateun 5:38–48. Si e interpreton Jezusi kuptimin e ligjit të hakmarrjes? Si duhet ta zbatojmë sot?`

Në Predikimin në Mal, Jezus Krishti citoi tekste nga Dhiata e Vjetër, tekste që njerëzit me siguri i njihnin. Megjithatë, Ai po fliste kundër interpretimeve aktuale rabinike, të cilat gjatë shekujve kishin devijuar nga qëllimi fillestar i këtyre ligjeve. Kjo do të thotë, tradita njerëzore jo vetëm që fshehu qëllimin e Fjalës së Perëndisë, por, në disa raste (mendoni rregulloret e Shabatit dhe atë që ata i kishin bërë urdhërimit të Shabatit) kishte shtrembëruar qëllimin dhe kuptimet e tyre. Me fjalët e Tij, Jezusi po rivendoste kuptimet origjinale të këtyre ligjeve.

Në Malin e Lumturive, duke iu drejtuar dëgjuesve të Tij për qëllimin dhe kuptimin origjinal të teksteve, Jezusi synonte të korrigjonte disa nga këto interpretime të rreme.

Teksti nga Eksodi 21:24 që flet për një "sy për sy, dhëmb për dhëmb" u citua tek Mateu 5:38 ("ju keni dëgjuar ... por unë ju them juve") dhe iu referua si lex talionis, i ashtuquajturi ligj i hakmarrjes. Ky varg përdoret edhe në vende të tjera në Bibël (Lev. 24:20, Ligj. Përt. 19:21).

Synimi fillestar i këtij ligji ishte formuluar kundër çdo hakmarrjeje personale. Ishte për të ndaluar gjakmarrjen, apo hakmarrjen pa pasur një hetim më parë. Dëmtimi duhej të vlerësohej nga gjyqtarët dhe më pas do të vendosej dhe paguhej një kompensim i duhur monetar. Kjo praktikë u bë me qëllim që të ndalonte njerëzit që të “marrin ligjin në duart e tyre”. Drejtësia duhej të vihej në vend, por duhej të bëhej sipas ligjit të Perëndisë.

Jezus Krishti, i cili ia dha këto ligje shtesë Moisiut, e dinte qëllimin e këtij ligji; prandaj, Ai mund ta zbatonte atë në një mënyrë objektive, sipas qëllimit të tij fillestar. Motivi pas tij ishte të sillte drejtësi dhe pajtim dhe të rivendoste paqen.

Dikush mund të argumentojë se, në njëfarë kuptimi, drejtësia nënkupton një lloj hakmarrjeje. Zbatimi i duhur i këtyre ligjeve, dukej, si një përpjekje për të gjetur ekuilibrin e duhur midis idesë së drejtësisë dhe asaj të hakmarrjes.

`Si duhet t'ju ndihmojë njohuria se një ditë drejtësia do të vihet në vend, që të përballeni me gjithë padrejtësinë që shihni tani në botë?`