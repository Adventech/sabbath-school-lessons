---
title:  Hakmarrja
date:   28/08/2025
---

"Mos u hakmerrni për veten tuaj, o të dashur, por i jepni vend zemërimit të Perëndisë, sepse është shkruar: ‘Mua më përket hakmarrja, Unë kam për të shpaguar’ thotë Zoti" (Rom. 12:19, ESV; shihni gjithashtu Ligj. Përt. 32:35).

`Çfarë premtimi dhe urdhërimi gjenden në këto vargje dhe si lidhen ngushtë me njëra-tjetrën?`

Derisa Zoti të sjellë drejtësinë kaq të munguar deri tani, ishte detyra e gjyqtarëve në Izraelin e lashtë të zbatonin ligjin dhe të përcaktonin një dënim të drejtë kur ndodhte dëmtimi ose lëndimi. Por ata kishin nevojë për faktet së pari. Problemi ishte se mësuesit e ligjit në kohën e Krishtit e zbatuan këtë ligj në një mënyrë që hapi derën për hakmarrje personale. Duke vepruar kështu, parimi u hoq nga konteksti i tij dhe humbi qëllimin fillestar. Për rrjedhojë, ata po mbronin atë që ligji e ndalonte në të vërtetë.

`Lexoni Mateu 6:4, 6; Mateu 16:27; Luka 6:23; dhe 2 Timoteut 4:8. Çfarë na thonë këto tekste për mënyrën sesi Jezusi i shikonte parimet e shpagimit dhe ndëshkimit?`

Jezusi nuk ishte kundër parimit të shpagimit dhe ndëshkimit. Drejtësia është çështje parimore; është një pjesë thelbësore e jetës. Megjithatë, asnjë individ nuk duhet të marrë mbi vete rolin e gjyqtarit, jurisë dhe "ekzekutuesit". Sa e lehtë do të ishte për ne të shtrembërojmë drejtësinë! Nuk na takon ne të shpaguajmë dëmin. Nëse do të trajtohet ndonjë e keqe, kjo duhet të kryhet nga një gjykatë me objektivitet; është punë e gjyqtarëve.

Në këtë kontekst, Jezusi na thotë të jemi po aq të përsosur sa “Ati ynë në qiell që është i përsosur”. Si mund të jemi aq të përsosur sa vetë Perëndia? Dashuria altruiste është karakteristika kryesore e Perëndisë. Ai i mëson ndjekësit e Tij se si t'i duan armiqtë e tyre dhe të luten për ata që i persekutojnë. Përsosmëria e vërtetë është të duash, të falësh dhe të jesh i mëshirshëm (Luka 6:36), edhe për ata që nuk e meritojnë. Ky parim dhe veprimet në të cilat ai të çon, do të thotë të pasqyrosh karakterin e Perëndisë.

`Cilat janë mënyrat në të cilat, çdo ditë, ne mund të mësojmë të duam në mënyrën që na urdhërohet? Pse kjo gjithmonë përfshin një vdekje të egos?`