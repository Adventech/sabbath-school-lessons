---
title:  Mëkati i Akanit
date:   03/11/2025
---

`Lexoni Jozueu 7:16-19. Çfarë na thotë e gjithë procedura për Perëndinë dhe Akanin?`

Në vend që të zbuloj identitetin e shkelësit, Zoti vendos një procedurë, që zbulon drejtësinë dhe hirin e Tij. Pasi shpjegoi arsyen e humbjes së Izraelit dhe bëri thirrje për shenjtërimin e popullit (Joz. 7:13), Ai lejon një hapësirë kohore midis shpalljes së procedurës dhe zbatimit të saj, e cila i jep Akanit kohë të mendojë, të pendohet dhe të rrëfejë mëkatin e tij. Në mënyrë të ngjashme, familja e tij (nëse e dinte se çfarë ndodhi) ka mundësinë të vendosë nëse do të përfshihet në fshehjen e ngjarjes, apo të refuzojë të jetë bashkëpunëtorë, si djemtë e Korahut, të cilët shmangën shkatërrimin, duke refuzuar të anojnë me babain e tyre. (krahasoni me Num. 16:23-33 dhe 26:11).

Zgjidhja e situatës së vështirë ndjek drejtimin e kundërt me atë se si hyri dhe goditi Izraelin: faji i bashkësisë eliminohet dhe ngushtohet nga Izraeli në një fis; nga fisi në familje; nga familja në shtëpi; dhe nga shtëpia tek individi. Krahas zbulimit të autorit, procesi hetimor ka nxjerrë edhe të pafajshmin. Ky ishte një aspekt po aq i rëndësishëm i procedurës së përpiktë juridike, ku Vetë Zoti vepron si dëshmitar i akteve të padukshme të Akanit.

Lexuesi pothuajse mund ta ndiejë tensionin teksa Zoti gjen Akanin. Kush nuk mund të çuditet me kokëfortësinë e njeriut, duke shpresuar se ai mund të mos zbulohej? Asgjë nuk është e fshehur nga sytë depërtues të Zotit (Ps. 139:1-16; 2 Kron. 16:9), kush e di se çfarë fshihet në zemrën e një njeriu (1 Sam. 16:7; Jer. 17:10; Fj. Urta. 5:21).

Është e rëndësishme të vihet re mënyra se si Jozueu i drejtohet Akanit: “Biri im”. Kjo shprehje tregon jo vetëm moshën dhe rolin drejtues të Jozueut, por zbulon edhe frymën me të cilën ky luftëtar i madh iu afrua drejtësisë. Zemra e tij ishte plot dhembshuri për Akanin, edhe pse ai u thirr për të ekzekutuar gjykimin mbi shkelësin. Nëpërmjet qëndrimit të tij, Jozueu po parashikonte përsëri ndjeshmërinë, dashamirësinë dhe dashurinë e Atij që “kurrë nuk ishte i vrazhdë, kurrë nuk foli pa nevojë një fjalë të rëndë, kurrë nuk i dha dhimbje të kotë një shpirti të ndjeshëm. . . . Ai [Jezusi] e denoncoi pa frikë hipokrizinë, mosbesimin dhe paudhësinë, por zëri i tij ishte i përlotur teksa shqiptoi qortimet e ashpra” - Ellen G. White, Dëshira e Kohërave, fq. 353.

`Si ndikon kuptimi se Perëndia di gjithçka që ju bëni, madje edhe gjërat tuaja të fshehura, në mënyrën se si jetoni? Si duhet të ndikojë në mënyrën se si jetoni?`