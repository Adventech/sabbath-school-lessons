---
title:  Historia misionare nga Kili
date:   07/11/2025
---

### Thirrja e Perëndisë

_Samueli_

Samueli nuk mund të kuptonte pse po ngelte në klasat e tij universitare, në Kili. Ai gjithmonë kishte dalë mirë në shkollën e mesme. Por, në semestrin e tij të parë, në universitet, ai nuk kaloi në algjebër, matematikë, fizikë dhe kimi — klasat që i duheshin për t'u bërë inxhinier elektrik.

Semestri i dytë nuk po shkonte më mirë. Dhe, ndërsa përgatitej për provimet përfundimtare, ai mori një mesazh të çuditshëm. Një i afërm shkroi nën një postim, në mediat sociale, “Samuel, studio teologji.” Postimi në mediat sociale ishte një mesazh urimi për pastorët Adventistë, gjatë muajit të vlerësimit të pastorëve.

Samuel mendoi se mesazhi ishte i paedukatë. I afërmi nuk e kishte përshëndetur e as nuk e kishte pyetur si po shkonte. Ai u përgjigj:

— Përshëndetje! Si je?

I afërmi u përgjigj:

— Jam mirë. Studio teologji.

Nuk ishte hera e parë që dikush i kishte sugjeruar Samuelit të bëhej pastor. Ai u përgjigj në të njëjtën mënyrë si gjithmonë.

— Nuk kam nevojë të studioj teologji për të vizituar anëtarët e kishës dhe për të predikuar dhe punuar për kishën, — shkroi ai. — Por nëse Zoti më thërret, jam i gatshëm.

I afërmi u përgjigj: — Lutu.

Samuel pranoi të lutej dhe ai e bëri. Ndërsa ecte drejt vendit të provimeve, ai pa qiellin dhe tha:

— Zot, je Ti? A po më thërret vërtet? Nëse po më thërret, nuk dua ta refuzoj. Por me të vërtetë kam nevojë që Ti ta konfirmosh. Nuk dua që kjo të jetë vetëm në mendjen time. Nuk dua që ky të jetë Plani B vetëm sepse Plani A nuk shkoi mirë.

Ndryshimi i degës së studimit do të thoshte të hiqte dorë nga gjithçka. Do të thoshte të linte një karrierë në inxhinieri, të shkonte larg nga shtëpia, për në Universitetin Adventist të Kilit dhe mundësi e madhe të zhgënjente prindërit e tij.

Pastaj Samuel kujtoi se Abrahami kishte ndjekur Zotin, pa e ditur se ku po shkonte. Ai kujtoi se si dishepujt kishin ndjekur Jezusin. Ai gjithashtu kujtoi njerëzit që kishin refuzuar Jezusin. Ai kujtoi njerëzit që i kishin thënë Jezusit se së pari kishin nevojë t’u thoshin lamtumirë prindërve të tyre ose të merrnin një trashëgimi. Ai nuk donte të ishte si ata, që refuzuan Jezusin. Samueli vazhdoi të lutej.

Në javën e tretë të lutjes, diçka ndryshoi. Ai kujtoi se kur ishte pagëzuar, kishte zgjedhur një versë Biblike, për t'u lexuar në atë rast. Ai nuk kishte zgjedhur një versë që zakonisht lexohet në pagëzime, në Kili. Ai kishte studiuar Mateun në atë kohë dhe kishte zgjedhur Mateu 28:19, 20, ku Jezusi tha: “Shkoni dhe bëni dishepuj nga të gjitha kombet, duke i pagëzuar në emër të Atit, të Birit dhe të Frymës së Shenjtë, duke i mësuar të zbatojnë të gjitha gjërat që ju kam urdhëruar; dhe ja, Unë jam me ju gjithmonë, deri në fund të kohës.”

Duke menduar për pasazhin biblik, Samueli pa se ai përshtatej me idenë që Zoti donte që ai të ishte pastor.

Samueli kujtoi gjithashtu emrin e tij. Ashtu si prindërit e Samuelit në Bibël, prindërit e tij nuk kishin qenë në gjendje të kishin fëmijë. Para se të martohej me nënën e tij, babai i tij kishte vuajtur nga kanceri i testikujve dhe gati kishte vdekur. Një mjek i kishte shpëtuar jetën, duke hequr testikulin. Pas kësaj, mjeku i kishte informuar se nuk do të ishte në gjendje të kishte fëmijë. Por Zoti kishte plane të tjera.

Pas martesës, prindërit e Samuelit ishin lutur për një fëmijë dhe, kur Samuel lindi, zgjodhën emrin e tij, që do të thotë “i kërkuar Zotit.” Ata e kishin dedikuar atë për t’i shërbyer Zotit.

Kur Samuel kujtoi lindjen e tij të mrekullueshme dhe pasazhin biblik që kishte zgjedhur për pagëzimin e tij, ai u lut:

— Zot, e pranoj thirrjen Tënde. Tani më ndihmo të flas me prindërit e mi.

Nëna e Samuelit e mirëpriti menjëherë vendimin e tij.

— E dija që inxhinieria nuk ishte e duhur për ty, — tha ajo.

Por babai i tij e kishte të vështirë. Ai kishte planifikuar të kishte një djalë inxhinier. Shumë para ishin shpenzuar për ta përgatitur për t'u bërë inxhinier. Samueli kishte një motër, më të vogël, që tashmë studionte në Universitetin Adventist të Kilit, dhe shtëpia do të ishte bosh pa Samuelin.

Por më në fund, babai pranoi se Zoti po thërriste Samuelin për të studiuar teologji.

Samueli la universitetin e tij pa asnjë borxh dhe u pranua në Universitetin Adventist të Kilit vetëm një javë para se të fillonin klasat. I afërmi, që e kishte inkurajuar të studionte teologji, ishte i ngazëllyer!

Sot, Samueli është 21 vjeç dhe studion për t'u bërë pastor, në Universitetin Adventist të Kilit.

— Ndjehem shumë mirënjohës ndaj Zotit, për thirrjen që më bëri, — tha ai. — Jam i gatshëm ta ndjek Atë kudo që më thërret.

Një pjesë e Ofertës së Sabatit të Trembëdhjetë të këtij tremujori, e njohur gjithashtu edhe si Oferta e Misionit të Projektit Tremujor, do të shkojë në Universitetin Adventist të Kilit, në Çillán, Kili. Oferta do të lejojë 50 studentë të tjerë të jetojnë në konvikte, në kampus. Aktualisht, universiteti ka rreth 3,000 studentë, shumica e të cilëve nuk janë Adventistë dhe jetojnë jashtë kampusit. Konviktet e zgjeruara do të jenë të hapura për të gjithë, por janë veçanërisht të nevojshme për studentët Adventistë të teologjisë dhe arsimit, që vijnë në universitet nga vende të largëta dhe studiojnë për të punuar në kishat dhe shkollat Adventiste. Samueli jeton në një nga konviktet që do të zgjerohet me ofertën. Faleminderit që po planifikoni një ofertë bujare, për këtë projekt të rëndësishëm.

**Shënime nga misioni:**

- Adventistët e parë në Kili ishin Klaude Designet dhe bashkëshortja e tij, të cilët u konvertuan në Francë dhe më pas emigruan në Kili, në vitin 1885.