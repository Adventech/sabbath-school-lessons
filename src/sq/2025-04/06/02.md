---
title:  Shkelja e Besëlidhjes
date:   02/11/2025
---

`Lexoni Jozueun 7. Cilat ishin dy shkaqet kryesore të humbjes së Izraelit përballë banorëve të Ait?`

Është interesante të vërehet se lexuesi e di që në fillim arsyen e zemërimit të Zotit, si dhe emrin e shkelësit. Kështu, gjendja pezull e historisë së zbulimit të shkeljes së Akanit vjen nga tensioni midis këndvështrimit të lexuesit dhe atij të Jozueut dhe Izraelitëve. Ashtu si shumë kapituj të tjerë të Dhiatës së Vjetër, Jozueu 7 ka një strukturë kiastike. Segmenti qendror, kulmor brenda saj i përgjigjet pyetjes pse Izraelitët nuk ishin në gjendje të pushtonin Ain në përpjekjen e tyre të parë.

Kishte dy arsye kryesore për humbjen e Izraelit përballë banorëve të Ait: mëkati i Akanit dhe besimi i tepërt i Izraelitëve në forcën e tyre. Kjo e fundit rezultoi në neglizhimin e tyre për të konsultuar vullnetin e Zotit përpara sulmit kundër Ait dhe nënvlerësimin e forcës së armikut.

Bazuar tek Jozueu 7:1, 11–13, mund të shohim se, megjithëse Akani ishte përgjegjës për aktin e pabesë të thyerjes së pushtimit, i gjithë kombi mbahet përgjegjës dhe vuan për atë që bëri. Perëndia e përshkruan mëkatin e Akanit, duke treguar gradualisht gravitetin e tij nëpërmjet përdorimit kumulativ, në vargun 11, të ndajfoljes "madje" ose "gjithashtu" (Hebr. gam). Së pari, përdoret termi më i zakonshëm për mëkatin: "hata”. Pastaj akti i shkeljes përshkruhet nga pesë mëkate më të veçanta të paraqitura nga ndajfolja gam: (1) ‘abar, gjithashtu "për të kaluar, për të shkelur", (2) madje, duke marrë (lakaḥ) nga gjërat kushtuar shkatërrimit (kherem), (3) gjithashtu duke vjedhur (ganab), (4) gjithashtu duke mashtruar (kakḥash), dhe (5) edhe duke vendosur (sim) kherem mes pasurive të tyre.

Besëlidhja midis Jahveit dhe Izraelit përfshinte njerëzit si në nivelin individual ashtu dhe në atë korporativ. Në dritën e besëlidhjes, Izraeli trajtohet si një unitet i pandashëm i kombit të zgjedhur të Perëndisë; prandaj, mëkati i njërit, apo edhe i disa anëtarëve të tij shkakton faj mbi të gjithë bashkësinë e besëlidhjes. Siç tha Zoti: "Izraeli ka mëkatuar dhe ka shkelur gjithashtu besëlidhjen time që i kam urdhëruar" (Joz. 7:11, NKJV).

`Cilat janë mënyrat se si mund të vuajnë dhe kanë vuajtur të gjitha komunitetet nga veprimet e këqija të individëve brenda komunitetit? Çfarë shembujsh mund të mendoni dhe si ndikoi gjithë komunitetin?`