---
title:  Historia misionare nga Brazili
date:   03/10/2025
---

### Shpresë në Amazonë

_Kasi_

Disa pastorë jetojnë në shtëpi të bashkangjitura me kishën. Të tjerë blejnë ose marrin me qira shtëpi që ndodhen larg kishave ku shërbejnë. Pastori Kasi jeton në një varkë, e cila është njëkohësisht edhe kishë.

Kisha lundruese e Kasit është një projekt i Sabatit të Trembëdhjetë, e blerë me ndihmën e ofertave nga e gjithë bota, të mbledhura në tremujorin e parë të vitit 2016. Njerëz si ju e bënë të mundur që Kasi të punojë për të arritur njerëzit në fshatrat e largëta përgjatë lumit Amazon.

Historia e sotme është një vështrim në shërbesën e Pastor Kasit dhe kishës lundruese, e quajtur Shpresa e Amazonës. Kur varka arrin në një fshat, Kasi shkon derë më derë për të takuar njerëzit, për të fituar besimin e tyre dhe për t’u bërë miq. Ditët e para janë sfiduese, sepse Kasi erdhi si një i huaj dhe askush nuk e njeh. Ndalesat e para përfshijnë shtëpitë e drejtuesve të fshatit, mbështetja e të cilëve mund të luajë një rol të rëndësishëm në suksesin e punës së tij. Ai i fton ata dhe të gjithë banorët të vizitojnë varkën dhe të shohin brenda kishës lundruese.

Takimi i parë në varkë është një festë e madhe. Kasi dhe bashkëshortja e tij organizojnë një program të veçantë me muzikë të krishterë, ushqim dhe një short për çmime. Çmimet përfshijnë enë kuzhine, ventilatorë elektrikë dhe topa futbolli. Gjatë festës, Kasi ndan një mesazh frymëzues nga Bibla dhe i fton njerëzit të kthehen çdo mbrëmje për seminare të bazuara në Shkrimin e Shenjtë.

Java e parë e takimeve mbulon tema si martesa, rritja e fëmijëve dhe shëndeti. Java e dytë fillon studimet biblike që zgjasin 25 deri në 30 mbrëmje. Gjatë ditës, Kasi dhe ekipi i tij ofrojnë mësime mbi gatimin, luajtjen e kitarës dhe këndimin. Një mjek dhe një dentist gjithashtu ndalojnë në fshat për të ofruar trajtime falas.

Kur njerëzit shohin që Kasi ka ardhur me një dëshirë të sinqertë për të përmirësuar jetën e tyre, ata shpesh marrin pjesë në takimet e përnatshme. Kisha lundruese ka kapacitet për rreth 150 persona. Gjatë muajit të parë në një fshat, fillon ndërtimi i një kishe Adventiste të Ditës së Shtatë. Zakonisht, kisha ndërtohet shpejt, brenda 30 deri në 50 ditësh. Punëtorët e ndërtimit punësohen nga konferenca e kishës për të shkuar në fshat dhe për të ndërtuar objektin e ri.

Kur studimet biblike përfundojnë, Kasi apelon tek pjesëmarrësit që t’i japin zemrat e tyre Jezusit përmes pagëzimit. Deri në kohën kur Kasi pagëzon banorët e parë të fshatit, kisha e re zakonisht është hapur dhe gati për adhurim. Në atë moment, të gjitha shërbesat dhe takimet kalojnë nga varka në ndërtesën e re. Kasi vazhdon të punojë me zell për të bërë dishepuj të rinj. Ai i inkurajon anëtarët e rinj të ndajnë me të tjerët atë që Jezusi ka bërë për ta. Ai forcon besimin e tyre përmes vizitave në shtëpi dhe studimeve të mëtejshme biblike.

Anëtarët e rinj gjithashtu trajnohen për të udhëhequr kishën e re dhe për të organizuar Shkollën e Sabatit, shërbesën e së Shtunës, si dhe takimet e lutjes të së Dielës dhe të Mërkurës në mbrëmje.

Kasi dhe kisha lundruese qëndrojnë në një fshat për pesë muaj. Pastaj ia dorëzojnë kishën e re një pastori të përhershëm, i cili vazhdon punën e nisur nga Kasi. Më parë, varka vizitonte më shumë se dy fshatra në vit, por drejtuesit e kishës kuptuan se duhej të kalonte më shumë kohë duke u kujdesur për njerëzit në çdo fshat. Pas dhjetë muajsh në dy fshatra, Kasi dhe kisha lundruese kalojnë pjesën tjetër të vitit — muajt dhjetor dhe janar — në portin e madh të lumit në Manaus. Atje, varka i nënshtrohet riparimeve vjetore dhe Kasi punon me drejtuesit e kishës për planifikimin strategjik, duke zgjedhur fshatrat për vitin e ardhshëm. Ai gjithashtu kalon një periudhë pushimi.

Kasi dhe bashkëshortja e tij kanë hapur katër kisha në katër vendbanime brenda dy vjetësh. Një grup prej 174 njerëzish janë pagëzuar.

“Çdokush ka historinë e tij,” – tha Kasi në një intervistë në kishën lundruese. – “Por Zoti na ka dërguar njerëz të veçantë dhe Ai po udhëheq në mënyrën e Tij të veçantë.”

**Shënime nga Misioni**

- Seminari i Divizionit të Amerikës së Jugut, Seminari Teologjik Adventist i Amerikës Latine, ndodhet në Brazil.
- Adventisti i Parë të Ditës së Shtatë që vizitoi Brazilin ishte L. C. Chadwick, i cili ndaloi në Rio de Janeiro për disa javë në gusht 1892.
- Në maj 1893, shitësi i parë i literaturës Adventiste, Albert B. Staufer, mbërriti në Brazil. Ai shiti libra në gjermanisht dhe anglisht, pasi nuk kishte botime të kishës në portugalisht.
- Në vitin 1900, Giljermi Stein Jr. botoi revistën e parë misionare, O Arauto da Verdade (“Lajmëtari i së Vërtetës”), në Rio de Janeiro.