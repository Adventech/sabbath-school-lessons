---
title:  Paudhësia e Kananitëve
date:   26/10/2025
---

`Lexoni Zanafilla 15:16, Levitiku 18:24-30, Ligji i Përtërirë 18:9-14 dhe Ezdra 9:11. Çfarë po na tregojnë këto tekste për planin më të madh të Perëndisë për t'u ofruar Izraelitëve tokën e Kanaanit?`

Ne duhet të shohim përtej librit të Jozueut për të kuptuar plotësisht se çfarë nënkuptohej me paudhësinë e kombeve që banonin në Kanaan. Praktikat e urryera të këtyre kombeve të flijimeve të fëmijëve, hamendjeve, magjive, yshtjeve, nekromancisë dhe spiritualizmit na japin një sugjerim (Ligj. 18:9-12).

Zbulimi i teksteve të lashta Ugaritike (nga Ras Shamra) ofron më shumë njohuri për fenë dhe shoqërinë kananite, dhe ato demonstrojnë se dënimi i kësaj kulture ishte jo vetëm i kuptueshëm, por - sipas standardeve morale të Dhiatës së Vjetër - gjithashtu i justifikuar.

Feja kananite bazohej në besimin se fenomenet natyrore, të cilat siguronin pjellorinë, kontrolloheshin nga marrëdhëniet seksuale midis perëndive dhe perëndeshave. Kështu, ata parashikuan aktivitetin seksual të hyjnive në lidhje me sjelljen e tyre seksuale dhe u përfshinë në rituale seksuale për të nxitur perënditë dhe perëndeshat të bëjnë të njëjtën gjë. Ky koncept rezultoi në institucionin e prostitucionit "të shenjtë", duke përfshirë prostitutat meshkuj dhe femra, që angazhoheshin në rite orgjie; të gjitha si pjesë e praktikave të tyre fetare!

Një komb nuk mund të ngrihet në një bazë morale që është më e lartë se ajo e perëndive që populli i tij adhuron. Si rezultat i një kuptimi të tillë të hyjnive të tyre, nuk është çudi që praktikat fetare të kananitëve përfshinin flijimin e fëmijëve, kundër të cilit Bibla paralajmëron veçanërisht.

Dëshmitë arkeologjike konfirmojnë se banorët e Kanaanit i sakrifikonin rregullisht fëmijët e tyre të parëlindur para perëndive, në të vërtetë demonë, të cilët i adhuronin. Skelete të vogla të gjetura të grimcuara në qypa të mëdhenj me mbishkrime dëshmojnë për fenë e tyre poshtëruese dhe çfarë do të thoshte ajo për shumë nga fëmijët e tyre.

Prandaj, çrrënjosja e kananitëve nuk ishte një mendim i mëvonshëm, diçka që u shfaq pas vendimit të Perëndisë për t'u dhënë tokën e Kanaanit Izraelitëve. Banorëve të Kanaanit iu dha një kohë prove, një kohë e mëshirës shtesë gjatë së cilës ata patën mundësinë të zbulonin Perëndinë dhe karakterin e Tij nëpërmjet dëshmisë së patriarkëve që jetonin mes tyre. Ata e patën mundësinë, por padyshim, e shpërdoruan atë dhe vazhduan me praktikat e tyre të tmerrshme derisa më në fund Zotit iu desh t'i ndalonte.