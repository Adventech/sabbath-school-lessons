---
title:  Shpërngulje apo Asgjësim?
date:   28/10/2025
---

`Krahasoni Eksodi 23:28-30; Eksodi 33:2; Eksodi 34:11; Numrat 33:52; dhe Ligji i Përtërirë 7:20 me Eksodin 34:13; Ligji i Përtërirë 7:5; Ligji i Përtërirë 9:3; Ligji i Përtërirë 12:2, 3; dhe Ligji i përtërirë 31:3, 4. Çfarë zbulojnë këto tekste për qëllimin e pushtimit dhe shkallën e shkatërrimit?`

Qëllimi fillestar i Perëndisë për kananitët nuk ishte asgjësimi, por, përkundrazi, shpronësimi. Një shqyrtim i pasazheve që përshkruajnë mënyrën se si Izraeli duhej të përfshihej në betejat e pushtimit përdori terma që flasin për shpronësimin, dëbimin dhe shpërndarjen e kryer kundër banorëve të Tokës së Premtuar. Grupi i dytë i termave që shprehin shkatërrimin dhe që kanë Izraelin si subjekt të veprimit i referohen kryesisht objekteve të pajeta, si artikujt e adhurimit pagan dhe objektet e kushtuara shkatërrimit. Me sa duket, vendet e adhurimit pagan dhe altarët përbënin qendrat kryesore të fesë kananite.

Lufta e Shenjtë është e orientuar kryesisht drejt kulturës dhe shoqërisë së korruptuar të Kanaanit. Për të shmangur kontaminimin, Izraeli duhej të shkatërronte të gjithë elementët që përhapnin korrupsionin. Megjithatë, të gjithë banorët e Kanaanit dhe ata që, individualisht, e njohën sovranitetin e Zotit para pushtimit, apo edhe gjatë pushtimit, mundën të arratiseshin nëpërmjet imigrimit (Joz. 2:9-14; krahasoni me Gjyq. 1:24-26). E vetmja pjesë e popullsisë kananite të dënuar me shkatërrim ishin ata që u tërhoqën në qytetet e fortifikuara, me kokëfortësi vazhduan të rebelohen kundër planit të Perëndisë për Izraelitët dhe ngurtësuan zemrat e tyre (Joz. 11:19, 20).

Megjithatë, kjo ngre një pyetje: nëse qëllimi fillestar i pushtimit të Kanaanit ishte dëbimi i banorëve të vendit dhe jo asgjësimi i tyre, pse Izraelitët duhej të vrisnin kaq shumë njerëz?

Analiza e teksteve biblike që lidhet me pushtimin e Kanaanit zbuloi se qëllimi fillestar i pushtimit nënkuptonte shpërndarjen e popullsisë kananite. Megjithatë, shumica e kananitëve, ashtu si faraoni i Egjiptit, i ngurtësuan zemrat e tyre dhe, si të tillë, u bënë njësh me kulturën deri në atë masë sa që shkatërrimi i kulturës së tyre do të thoshte se edhe ata duhej të shkatërroheshin.

`Cilët elementë në karakterin dhe zakonet tuaja duhet të shkulen dhe të asgjësohen?`