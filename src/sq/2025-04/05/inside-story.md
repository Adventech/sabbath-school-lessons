---
title:  Historia misionare nga Brazili
date:   31/10/2025
---

### Të mësosh për përjetësinë

_Uashington_

eta e Uashingtonit ishte e lidhur ngushtë me Akademinë e Brazilit Verilindor, në Brazil. Babai i tij ishte një nga të parët që u diplomua në atë shkollë, e cila u themelua në vitin 1943. Ai vetë lindi në atë shkollë. Që kur ishte i vogël, ai ëndërronte të studionte aty.

Ndërsa rritej, ëndrra e tij u bë realitet. Ai studioi dhe u diplomua në atë shkollë, para se të fillonte punë në shërbimin tatimor të Brazilit. Kur u martua dhe pati një djalë, shpresonte që edhe djali të studionte në atë shkollë.

Por, një përmbytje përfshiu shkollën, në vitin 2000, dhe e shkatërroi. Uashingtoni dhe shumë njerëz të tjerë, që e donin shkollën, u ndien të shkatërruar emocionalisht.

Kaluan disa vite dhe Uashingtoni mësoi se Kisha Adventiste e Ditës së Shtatë kishte blerë tokë për të hapur një shkollë, për të zëvendësuar Akademinë e Brazilit Verilindor. Ai ishte shumë i lumtur! Ai ndryshoi gjithë jetën, për ta bërë shkollën pjesë të jetës së tij përsëri.

Në atë kohë, Uashington jetonte në Resife, një qytet i madh, që ndodhet disa orë me makinë nga vendi i ri i shkollës. Ai kishte ndërtuar një jetë të mirë për familjen e tij, në Resife, dhe zotëronte disa shtëpi atje. Ai gjithashtu po i afrohej moshës së pensionit.

Por asgjë nga këto nuk kishte rëndësi. Ai u lut për të lëvizur në shkollën e re.

Në punë, ai kërkoi një transferim pune. Transferimet nuk ishin të lehta për t’u aprovuar, por, ndonjëherë, punonjësit që po i afroheshin moshës së pensionit lejoheshin të lëviznin.

Shefi i Uashingtonit i ofroi transferim në një shtet tjetër të Brazilit. Uashingtoni e refuzoi ofertën.

— Nuk mund të shkoj atje, — tha ai. — Dua të jetoj pranë vendit të shkollës së re Adventiste të Ditës së Shtatë. Arsimi është shumë i rëndësishëm për mua.

— A dëshiron vërtet të shkosh atje? — pyeti shefi.

— Po.

— Në rregull, — tha shefi.

Kaq e thjeshtë. Shefi firmosi një letër dhe i tha:

— Tani ti punon pranë shkollës.

Fillimisht, bashkëshortja dhe djali i vogël i Uashingtonit nuk ishin të entuziazmuar për lëvizjen. Jeta ishte e lehtë në Resife, ku ata kishin jetuar pranë një qendre të madhe tregtare, dhe gjithçka ishte afër. Shkolla rrethohej nga një pyll. Por ata të dy ranë dakord të lëviznin.

Uashingtoni bleu tokë pranë vendit të shkollës dhe ndërtoi një shtëpi të re. Ai shiti dy shtëpi në Resife dhe i dhuroi paratë për projektin e shkollës.

Kur filloi ndërtimi i shkollës, në vitin 2007, Uashingtoni e ndoqi me padurim punën. Ai u angazhua në mbledhjen e fondeve dhe ndihmoi në rekrutimin e studentëve. Ai pagoi tarifat e shkollës të studentëve dhe dhuroi shtëpinë e tij, për drejtorin e parë të shkollës. Pastaj ndërtoi një shtëpi të dytë, pranë shkollës.

Për gëzimin e tij, shkolla më në fund u hap, në vitin 2014 dhe djali i tij, Igor (shih në foto), ishte fëmija i parë që u regjistrua. Djali ishte 10 vjeç.

Sot, Uashingtoni është 65 vjeç dhe është në pension, por ai ende punon në zyrën tatimore, pranë shkollës.

Igor u diplomua në atë shkollë, e cila ka edhe arsim të mesëm, dhe tani studion në një universitet.

Uashington buzëqesh kur flet për dashurinë e tij për shkollën, emri i plotë i së cilës është Akademia Adventiste Pernambukane. Ai është i kënaqur që tre breza të familjes së tij kanë studiuar atje dhe që jeta e tij vazhdon të rrotullohet rreth saj.

— Mendoj se Akademia Adventiste Pernambukane mëson për përjetësinë, — tha ai. — Besoj se i vendos fëmijët në rrugën drejt qiellit.

Një pjesë e Ofertës së Sabatit të Trembëdhjetë të këtij tremujori, e njohur gjithashtu si Oferta e Projektit të Misionit të Tremujorit, do të ndihmojë Akademinë Adventiste Pernambukane të hapë një kishë të madhe, me kapacitet për 500 njerëz. Faleminderit që planifikoni një ofertë bujare për këtë projekt të rëndësishëm.

**Fakte të Shpejta**

- Pjata kombëtare e Brazilit është “feizhoada”, një gatesë me fasule, e bërë me mish viçi ose derri.
- Sporti më popullor në Brazil është futbolli. Ekipi i meshkujve të Brazilit ka fituar Kupën e Botës pesë herë.
- Kufiri i Brazilit prek të gjitha vendet në kontinentin e Amerikës së Jugut përveç Kilit dhe Ekuadorit.
- Në Amazon jetojnë më shumë se 400 grupe të ndryshme vendase, që flasin rreth 300 gjuhë të ndryshme, më shumë se kudo tjetër në Tokë.
- Qyteti brazilian Rio de Zhaneiro, shpesh i quajtur thjesht "Rio", është një nga qytetet më të vizituara në Hemisferën Jugore. Ai është i njohur për karnavalet, ritmet samba dhe bosa nova, si dhe plazhet e famshme, që përfshijnë KopaKabana dhe Ipanema.