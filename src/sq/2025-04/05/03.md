---
title:  Gjyqtari Suprem
date:   27/10/2025
---

`Lexoni Zanafilla 18:25; Psalmi 7:11; Psalmi 50:6; Psalmi 82:1; Psalmi 96:10; dhe 2 Timoteut 4:1, 8. Çfarë thonë këto vargje për karakterin moral të Perëndisë? Si na ndihmon roli i Zotit si Gjykatës i universit të kuptojmë çështjen e luftës hyjnore?`

Shenjtëria e karakterit të Perëndisë do të thotë se Ai nuk mund ta tolerojë mëkatin. Ai është i durueshëm. Megjithatë, mëkati duhet të korrë pasojën e tij përfundimtare, që është vdekja (Rom. 6:23). Zoti i shpalli luftë mëkatit, pavarësisht se ku gjendej, qoftë në Izrael apo mes Kananitëve. Izraeli nuk u shenjtërua me pjesëmarrjen në luftërat e shenjta më shumë se sa kombet e tjera (Ligj. 9:4,5; 12:29,30) edhe në rastet kur ato u bënë mjeti i gjykimit të Zotit kundër kombit të Tij të zgjedhur. Ndryshe nga njerëzit e tjerë të lashtë të Lindjes së Mesme, Izraelitët përjetuan anën tjetër të luftës së shenjtë, kur Zoti nuk luftoi për ta, por kundër tyre duke i lejuar armiqtë e tyre t'i shtypin (krahasoni me Jozueu 7).

I gjithë koncepti i luftës së shenjtë mund të kuptohet vetëm nëse shihet në dritën e veprimtarisë së Zotit si gjykatës. Kur shihen në këtë mënyrë, luftërat pushtuese të Izraelit marrin një karakter krejtësisht të ndryshëm. Në kontrast me luftërat imperialiste të vetë-lavdërimit, kaq të zakonshme në botën e lashtë (dhe tonën sot), luftërat e Izraelit nuk kishin për qëllim të arrinin lavdi për veten e tyre, por për të vendosur drejtësinë dhe paqen e Zotit në tokë. Prandaj, në qendër të konceptit të luftës së shenjtë qëndron sundimi dhe sovraniteti i Zotit, të cilat janë në rrezik në përfytyrimin e Zotit si luftëtar, ashtu si në përfytyrimin e Zotit si mbret apo si gjykatës.

Zoti si luftëtar është Ai që, si gjykatës, angazhohet për zbatimin, stabilizimin dhe ruajtjen e sundimit të ligjit, i cili është pasqyrimi i karakterit të Tij. Imazhi i Perëndisë si luftëtar, i ngjashëm me atë të gjykatësit dhe mbretit, pohon se Zoti nuk do të tolerojë përgjithmonë rebelimin kundër rendit të Tij të vendosur. Prandaj, mund të pohohet se qëllimi i veprimtarisë së Zotit nuk është kurrë lufta apo fitorja në vetvete, por rivendosja e drejtësisë dhe e paqes. Në fund të fundit, të gjykosh dhe të bësh luftë, ose të vendosësh drejtësi, janë e njëjta gjë nëse Zoti është subjekt i veprimit.

`Mendoni për Perëndinë si një gjykatës i drejtë që nuk mund të korruptohet dhe as të ndikohet nga anshmëria. Si bëhet pjesë e ungjillit një Zot që nuk do të tolerojë pafundësisht mëkatin, shtypjen, vuajtjet e të pafajshmëve dhe shfrytëzimin e të shtypurve?`