---
title:  Historia misionare nga Brazili
date:   10/10/2025
---

### Falje dhe flokë

_Kasi_

Këto janë historitë e katër jetëve të prekura nga një kishë lundruese, një varkë e quajtur Shpresa e Amazonës, që lundron në lumin Amazon, në Brazil. Kisha lundruese u ble me një Ofertë të Sabatit të Trembëdhjetë, në vitin 2016, e njohur gjithashtu si Oferta e Projektit të Misionit të Tremujorit.

**Zhair**

Një mbrëmje, ndërsa bënte një shëtitje në fshatin e tij të largët përgjatë lumit Amazon, Zhairi pa njerëz që po hipnin në një varkë të bardhë. Varka kishte ankoruar së fundmi dhe ai vuri re se njerëzit po shkonin në një takim. Vendosi t’u bashkohej.

Pothuajse të gjitha 150 vendet në sallën kryesore të kishës lundruese ishin të mbushura. Zhairi gjeti një vend të lirë dhe u ul. Atë mbrëmje, pastori Kasi predikonte për faljen.

Falja ishte një temë e dhimbshme për Zhairin. Ai kishte vizituar shumë kisha për të kërkuar falje, por çdo drejtues kishe i kishte thënë se mëkati i tij ishte i pafalshëm. Kur ishte më i ri dhe përdorte drogë, ai kishte vrarë një njeri — një akt hakmarrjeje, pasi ai njeri kishte vrarë vëllain e Zhairit.

Tani, në moshën 32-vjeçare, Zhairi dëshironte faljen e Zotit. Ai shkoi në kishën lundruese pa shpresë, por atë natë dëgjoi se Zoti mund të falë çdo mëkat. Ai vazhdoi të merrte pjesë çdo natë, duke dëgjuar predikime. Në fund të takimeve, i dha zemrën Jezusit dhe u pagëzua. Ishte një njeri i falur dhe i çliruar.

**Maria**

Maria nuk donte të vizitonte kishën lundruese, por bashkëshorti i saj shkonte në çdo takim. Kur takimet po përfundonin, ai vendosi të pagëzohej. Ishte atëherë që Maria vendosi të shkonte në takimin e fundit.

Të nesërmen, kur pastori Kasi po kryente pagëzimet, Maria deklaroi se bashkëshorti i saj mund të pagëzohej vetëm nëse edhe ajo pagëzohej me të. Pastori Kasi nuk ishte i sigurt çfarë të bënte. Ai u lut dhe përfundimisht i pagëzoi të dy.

Më pas, ai e përfshiu Marian në një program dishepullimi për anëtarët e rinj. Përmes këtij programi, Maria mësoi të vërtetat biblike që i kishin munguar. Tani, ajo dhe bashkëshorti i saj janë anëtarë besnikë dhe aktivë të kishës në fshatin e tyre të izoluar në Amazon.

**Geisiani**

Një grua 38-vjeçare, e quajtur Geisiani, iu afrua pastor Kasit pas një takimi.

— Kur isha fëmijë, shkoja në kishë, — tha ajo. — Gjatë adoleshencës e lashë, por sot vendosa të kthehem.

Përmes kishës lundruese, Zoti shpëtoi një tjetër shpirt për mbretërinë e Tij.

**Paulo**

Paulo nuk e kishte lënë kurrë kishën — sepse nuk kishte shkuar kurrë në të. Burri 60-vjeçar madje e ndalonte gruan e tij të shkonte, por ajo dilte nga shtëpia dhe shkonte gjithsesi. Kur kthehej, përballej me grindje të mëdha. Ajo mendonte se bashkëshorti i saj nuk do të shkonte kurrë në kishë.

Kur pastor Kasi dhe ekipi i tij mbërritën, nuk i thanë asgjë Paulos për kishën. Ata biseduan me të për jetën e përditshme dhe interesat e tij, përfshirë peshkimin. Dërguan një berber në shtëpinë e tij, sepse kishte nevojë për një prerje flokësh. Paulo jetonte në një kodër dhe e kishte të vështirë të zbriste.

Ditën që iu prenë flokët, ai vendosi të shkonte në kishën lundruese. Në varkë, përqafoi pastor Kasin dhe anëtarët e ekipit.

— Kush jeni ju? — pyeti ai. — Ju shqetësoheni edhe për numrin e flokëve në kokën time.

Paulo mori pjesë në takimet e mëtejshme dhe u pagëzua, bashkë me gjithë familjen e tij. Pastor Kasi lavdëron Zotin për çdo shpirt të fituar përmes kishës lundruese.

— Çdo person ka historinë e tij, — tha ai. — Zoti na ka dërguar njerëz të veçantë dhe Ai po udhëheq në mënyrën e Tij të veçantë.

**Shpresa në Amazon**

Kisha lundruese po sjell shpresë për njerëzit përgjatë lumit Amazon, pasi u ble me ndihmën e një Oferte të Sabatit të Trembëdhjetë në vitin 2016, e njohur gjithashtu si Oferta e Projektit të Misionit të Tremujorit.

Faleminderit për mbështetjen tuaj për projektet e Sabatit të Trembëdhjetë të këtij tremujori në Brazil dhe Kili, përmes lutjeve dhe ofertave. Së bashku, mund të ndajmë shpresën e kthimit të shpejtë të Jezusit.

**Fakte të Shpejta**

- Kryeqyteti i Brazilit është Brasília, megjithëse qyteti më i madh është São Paulo.
- Gjuha zyrtare e Brazilit është portugalishtja. Ajo shqiptohet ndryshe në Brazil dhe Portugali, por folësit mund të kuptojnë njëri-tjetrin.
- Fjala “Brazil” vjen nga druri brazil (i kuq si prushi), që rritet përgjatë bregut dhe ka ngjyrë të kuqe.
- Brazili është njohur gjithashtu si “toka e Kryqit të Shenjtë”, “toka e papagajve” dhe “Pindorama” (toka e palmave).
- Brazili u kolonizua nga Perandoria Portugeze në vitin 1500, por vendosja e kolonizuesve filloi 30 vjet më vonë.