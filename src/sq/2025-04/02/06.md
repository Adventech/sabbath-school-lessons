---
title:  Hiri Befasues
date:   09/10/2025
---

`Lexoni Jozueun 9:21–27. Si zgjidhja e Jozueut kombinon drejtësinë me hirin?`

Edhe sikur populli i Izraelit të kishte dashur të sulmonte Gibeonitët, ata nuk do të lejoheshin ta ndiqnin për shkak të betimit të bërë nga krerët e bashkësisë. Udhëheqësit Izraelitë vepruan sipas parimit, se një betim, për sa kohë që nuk përfshin keqbërje ose qëllim kriminal (Gjyq. 11:29–40), është i detyrueshëm, edhe nëse çon në lëndimin personal të dikujt.

Në Dhiatën e Vjetër, të qenit i matur përpara betimit dhe mbajtja e betimit shihen si virtyte të të devotshmëve. (Psal. 15:4; Psal. 24:4; Pred. 5:2, 6). Duke qenë se betimi ishte bërë në emër të Zotit, Perëndisë së Izraelit, krerët nuk mund ta ndryshonin atë.

Me betimin solemn të bërë nga krerët e Izraelit, fati i Izraelit ishte i lidhur në mënyrë të pazgjidhshme me atë të Gibeonitëve. Në fakt, nëpërmjet emërtimit të tyre si druvarë dhe ujëmbajtës për shtëpinë e Zotit (Joz. 9:23), Gibeonitët u bënë pjesë përbërëse e komunitetit adhurues të Izraelit. Përgjigjja e Jozueut, në kontrast me verdiktin e sundimtarëve të Izraelit, i cili dekretoi skllavëri për "të gjithë bashkësinë" (Joz. 9:21, NKJV), e transformoi mallkimin në një bekim të mundshëm për Gibeonitët (krahaso me 2 Sam. 6:11).

Historia e mëvonshme e Gibeonit dëshmon për privilegjet e larta fetare që gëzonte qyteti, si dhe për besnikërinë e tyre ndaj popullit të Perëndisë. Betimi i marrë nga Izraeli mbeti në fuqi gjatë brezave, kështu që kur Izraelitët u kthyen nga robëria Babilonase, Gibeonitët ishin ndër ata që ndihmuan në rindërtimin e Jeruzalemit (Neh. 7:25). Veprimet e tyre do të kenë pasoja pozitive të përjetshme, por vetëm për shkak të hirit të Perëndisë.

Çfarë mund të kishte ndodhur nëse Gibeonitët do të kishin treguar identitetin e tyre dhe do të kërkonin mëshirë siç bëri Rahaba? Nuk e dimë, por nuk mund të përjashtojmë mundësinë që edhe një konsultim i vullnetit të Perëndisë mund të ketë rezultuar në përjashtimin e Gibeonitëve nga shkatërrimi. Qëllimi përfundimtar i Zotit nuk është të ndëshkojë mëkatarët, por t'i shohë ata të pendohen dhe t'u japë atyre mëshirën e Tij (krahasoni me Ezek. 18:23 dhe Ezek. 33:11). Ndërhyrja e Gibeonitëve duhet të perceptohet si një thirrje për mëshirën e Zotit, për karakterin e Tij të sjellshëm dhe të drejtë. Ishte refuzimi i kananitëve për t'u penduar dhe kundërshtimi i tyre ndaj qëllimeve të Perëndisë që çuan në vendimin për asgjësimin e tyre (Zan. 15:16). Perëndia e nderoi njohjen e supremacisë së Tij nga Gibeonitët, si dhe dëshirën e tyre për paqe në vend të rebelimit, dhe gadishmërinë e tyre për të hequr dorë nga idhujtaria dhe për të adhuruar të vetmin Perëndi të vërtetë.