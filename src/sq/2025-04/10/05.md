---
title:  Jozueu i Vërtetë, Antitipi
date:   03/12/2025
---

Historia e Jozueut duhet parë përmes prizmit të tipologjisë. Luftërat e drejtuara nga Jozueu janë ngjarje historike, që përbëjnë një segment thelbësor të historisë së Izraelit. Qëllimi i këtyre luftërave është vendosja e Izraelitëve në Tokën e Premtuar, ku ata mund të gëzojnë trashëgiminë e tyre të caktuar në paqe dhe të krijojnë një shoqëri të re të bazuar në parimet e ligjit të Perëndisë.

Më vonë, autorë të Dhiatës së Vjetër, si Isaia, e paraqesin veprën e Mesisë si të konsistuar në ndarjen e "trashëgimive të shkreta [popullit të Tij]" (Isa. 49:8, NIV), duke përdorur të njëjtën terminologji që është kaq e shpeshtë në librin e Jozueut. Ashtu si detyra e Jozueut kishte qenë t'ua ndajë tokën Izraelitëve, ashtu edhe Mesia, i portretizuar si Jozueu i ri, ia cakton trashëgiminë shpirtërore një Izraeli të ri.

`Lexoni Hebrenjve 3:7-4:11. Si e konfirmon Dhiata e Re faktin që Jozueu, Moisiu i ri, është vetë një tip i Jezus Krishtit?`

Autorët e Dhiatës së Re paraqitën shumë aspekte të shërbesës së Jezus Krishtit, që lidhen me veprën e Jozueut. Ashtu si Jozueu hyri në Kanaan pas 40 vitesh në shkretëtirë, kështu "Jozueu antitipik", Jezusi, hyri në shërbesën e Tij tokësore pas 40 ditëve në shkretëtirë (Mat. 4:1-11, Luka 4:1-13) dhe shërbesën e Tij qiellore pas 40 ditësh në shkretëtirën e kësaj toke (Veprat 1:3, 9-11; Hebr. 1:2).

Pas pagëzimit të Jezusit në lumin Jordan ("Kalimi i tij i Jordanit" [Mat. 3:13-17, Marku 1:9-11]), shkrimtarët e ungjillit citojnë nga Psalmi 2:7 dhe Isaia 42:1, nga një psalm mesianik dhe nga një këngë për shërbëtorin e vuajtur të Zotit (Mat. 3:17, Marku 1:11, Luka 3:22). Rrjedhimisht, nëpërmjet pagëzimit të Tij, Jezusi paraqitet si Luftëtari Hyjnor, i cili - nëpërmjet një jete me bindje besnike, madje deri në vdekje - do të zhvillojë luftërat e Zotit kundër forcave të liga. Jeta dhe vdekja e tij në kryq sollën dëbimin e Satanit, Ai udhëhoqi pushtimin mbi armiqtë tanë shpirtërorë, i ofroi prehje shpirtërore popullit të Tij dhe ndau një trashëgimi për të shpenguarit(Efes. 4:8, Hebr. 1:4, Hebr. 9:15).

`Çfarë do të thotë të jemi në gjendje të "pushojmë" në atë që Krishti ka bërë për ne? Pra, si mund të kemi siguri që Jezusi e ka mundur Satanin për ne?`