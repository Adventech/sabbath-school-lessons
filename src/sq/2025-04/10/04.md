---
title:  Jozueu, Tipi
date:   02/12/2025
---

`Në dritën e tipologjisë biblike, cila është rëndësia e paralelizmit të shumëfishtë midis jetës së Moisiut dhe Jozueut? Shihni Eks. 3:1, 2; Joz. 1:1–3; Num. 13:1, 2; Joz. 2:1; Eks. 3:5; Joz. 5:15.`

Siç zbuluam në javën e parë, Jozueu paraqitet si një Moisi i ri, i cili, në jetën e brezit të dytë, përsërit hapat më domethënës të Eksodit nga Egjipti. Ashtu siç ishte Moisiu, ai ngarkohet me detyrë nga një takim personal me Zotin. Nën udhëheqjen e të dyve, fama e Izraelit midis kombeve ngjall frikë. Moisiu e udhëhoqi Izraelin në kalimin e Detit të Kuq, ndërsa Jozueu e udhëhoqi Izraelin në një kalim të mrekullueshëm të Jordanit. Të dy udhëheqësit kujtohen për domosdoshmërinë e rrethprerjes dhe rëndësinë e Pashkës. Mana fillon të bjerë në kohën e Moisiut dhe përfundon me Jozueun. Të dy urdhërohen të heqin sandalet. Dora e shtrirë e të dyve sinjalizon fitoren për Izraelin. Moisiu jep udhëzime për ndarjen e tokës dhe krijimin e qyteteve të strehimit. Jozueu përmbush udhëzimet. Të dy i japin një fjalim lamtumire kombit dhe rinovojnë besëlidhjen për njerëzit në fund të shërbimit të tyre.

`Studioni Ligji i Përtërirë 18:15–19, Ligji i Përtërirë 34:10–12, Gjoni 1:21, Veprat e Apostujve 3:22–26 dhe Veprat e Apostujve 7:37. Kush e përmbush profecinë e Moisiut për një profet si ai? Si përshtatet Jozueu në këtë pamje?`

Jeta e Jozueut ishte një përmbushje e pjesshme e profecisë së Moisiut (Ligj. 18:15, 18). Megjithatë, profecia e bërë nga Moisiu nuk u përmbush në kuptimin e saj përfundimtar. Në kuptimin e saj përfundimtar, profecia mund të realizohej (ose të përmbushej) vetëm nga Mesia. Ai e njihte Atin nga afër (Gjoni 1:14, 18); Ai ishte i vërtetë dhe e zbuloi Perëndinë me të vërtetë (Luka 10:22, Gjoni 14:6, Mat. 22:16). Perëndia me të vërtetë i vuri fjalët e Tij në gojën e Tij (Gjoni 14:24). Pra, si jeta e Moisiut ashtu edhe ajo e Jozueut bëhen tipa të Mesisë që po vjen, Jezusit.

`Sa thelbësor është Jezusi në ecjen tuaj me Zotin? Pse Jezusi, dhe ajo që Ai ka bërë për ju, duhet të jetë themeli i gjithë përvojës suaj të Krishterë?`