---
title:  Të Përhumbur Nga e Kaluara
date:   09/12/2025
---

`Lexoni përsëri Jozueun 22:13–15, por tani nën dritën e Numrave 25. Pse Izraelitët zgjedhin Finehasin si kreun e delegacionit të dy fiseve e gjysëm?`

Përpara se t'u japin meritën e plotë thashethemeve për atë që mund të perceptohet si një shpallje e pavarësisë, nëntë fiset e tjera, të etiketuara dy herë si "bijtë e Izraelit", dërgojnë një delegacion për të sqaruar qëllimin dhe kuptimin e altarit. Delegacioni përbëhej nga Finehasi, djali i kryepriftit Eleazar, i cili do të pasonte Eleazarin pas vdekjes së tij (Joz. 24:33). Finehasi tashmë ka fituar njëfarë konsiderate si prifti që i dha fund shthurjes së Izraelit në Baal Peor (Numrat 25).

"Duke parë këtë skenë, Finehasi, bir i Eleazarit, që ishte bir i priftit Aaron, u ngrit në mes të asamblesë dhe mori në dorë një shtizë, ndoqi pastaj burrin e Izraelit në alkovën e tij dhe i shpoi që të dy, burrin e Izraelit dhe gruan, në pjesën e poshtme të barkut. Kështu u ndal fatkeqësia në mes të bijve të Izraelit" (Numrat 25:7, 8).

Finehasi me siguri kishte një ndikim. Emisarët e tjerë ishin përfaqësues të nëntë fiseve e gjysëm në perëndim të Jordanit, secili kreu i një familjeje fisnore (fjalë për fjalë, "kreu i shtëpisë së babait të tij"), brenda klaneve të Izraelit.

Delegacioni e hap aktakuzën për sakrilegj dhe rebelim me formulën profetike zyrtare “kështu thotë”. Dallimi këtu është se nuk është Zoti që flet, por "i gjithë kongregacioni i ZOTIT” (Joz. 22:16, NKJV). Ata hedhin akuzën se Izraeli kreu shkelje, tradhti dhe rebelim. Termi "shkelje" është e njëjta fjalë hebraike që u përdor për të përshkruar mëkatin e Akanit (Joz. 7:1) dhe shfaqet disa herë në pesë librat e parë të Moisiut (për shembull, Lev. 5:15; Lev. 6:2; Num. 5:6, 12). Shembujt e Akanit dhe Baal Peorit shërbejnë si precedentë: njëri për tradhti dhe tjetri për rebelim. Ata shprehin gjithashtu frikën e nëntë fiseve e gjysëm se akti i ndërtimit të një altari të paautorizuar do të çojë në braktisje, idhujtari dhe imoralitet, të cilat do të shkaktojnë zemërimin e Zotit mbi të gjithë kombin e Izraelit.

`Ne të gjithë kemi përvoja negative nga e kaluara që do të formësojnë mënyrën se si të trajtojmë incidente të ngjashme në të ardhmen. Si mund të ndihmojë hiri i Perëndisë për të siguruar që tragjeditë e së kaluarës sonë të mos përcaktojnë mënyrën se si i trajtojmë fqinjët tanë në të tashmen?`