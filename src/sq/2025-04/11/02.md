---
title:  Përkushtimi
date:   07/12/2025
---

`Lexoni Jozueun 22:1-8. Çfarë na thonë këto vargje për përkushtimin e Rubenitëve, Gaditëve dhe gjysmës së fisit të Manasit?`

Jozueu pohon se fiset nga ana tjetër e Jordanit kanë përmbushur plotësisht detyrimet e përcaktuara nga Moisiu dhe ai vetë, që nënkuptonte një përkushtim domethënës dhe sakrificë në emër të kauzës së përbashkët të Izraelit. Ata luftuan përkrah vëllezërve të tyre për “shumë ditë”, që në realitet nënkuptonte rreth gjashtë deri në shtatë vjet (krahasoni me Joz. 11:18, Joz. 14:10, Ligj. 2:14). Gratë dhe fëmijët e tyre u lanë në shtëpi, në anën lindore të Jordanisë, megjithatë ata vendosën të luftonin besnikërisht së bashku me vëllezërit e tyre, duke u përballur me kërcënimin e plagosjes dhe vdekjes në luftë.

Këto vargje nënvizojnë indirekt rëndësinë e unitetit të kombit dhe të tokës. Ata gjithashtu përgatisin rrugën për historinë që pason, e cila në fund ka të bëjë me unitetin. A do të qëndrojnë të bashkuar fiset Izraelite, pavarësisht nga kufiri i fortë natyror mes tyre që krijohet nga Jordani? A do të lejojnë që gjeografia të vendosë shenjën e saj në identitetin e tyre kombëtar, apo do të lejojnë që adhurimi i tyre i përbashkët i të vetmit Zot t'i ruajë ata si kombin e Tij të zgjedhur, të bashkuar dhe të fortë nën drejtimin e Tij teokratik?

Jozueu shpjegon të vetmen mënyrë se si një besnikëri e tillë ka qenë e mundur: ata nuk u shërbyen Izraelitëve të tjerë, por Vetë Zotit, i cili i ngarkoi me misionin e tyre.

Të njëjtin parim e gjejmë në Dhiatën e Re. Apostulli Pal i këshilloi të Krishterët që ta bënin shërbesën e tyre sikur të punonin për Perëndinë dhe jo vetëm për qeniet njerëzore (shih Efes. 6:7, Kol. 3:23, 1 Sel. 2:4). Ku ka thirrje më e lartë sesa të punosh, në fund të fundit, për Krijuesin e kozmosit?

Në jetën e përditshme shpesh përballemi me sfida dhe vështirësi, që mund të na dekurajojnë lehtësisht dhe të na bëjnë të dëshirojmë të heqim dorë nga lufta. Kjo është e lehtë ndonjëherë për t'u bërë. Megjithatë, ne mund të thërrasim fuqinë e Zotit, i cili premton të jetë me ne dhe na mundëson të bëjmë atë që kërkon prej nesh. Nëse e mbajmë parasysh thirrjen tonë më të lartë, mund të motivohemi për të ecur përpara, pavarësisht sfidave dhe dekurajimeve të pashmangshme, që janë pjesë e ekzistencës sonë të rënë këtu.

`Jozueu 22:5, 6 raporton se Jozueu u bëri thirrje fiseve që po largoheshin që t'i qëndronin besnikë Zotit dhe më pas ai i bekoi. Si do të transformoheshin marrëdhëniet tona në kishë nëse do të lutemi për njëri-tjetrin akoma dhe më shumë?`