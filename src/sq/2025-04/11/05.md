---
title:  Një Përgjigje e Ëmbël
date:   10/12/2025
---

`Lexoni Jozueun 22:21-29 nën dritën e Fjalëve të Urta 15:1. Çfarë mund të mësojmë nga përgjigjja e fiseve lindore?`

Përgjigjja e të akuzuarit, po aq e drejtpërdrejtë dhe e fuqishme sa akuza, përbën thelbin e kapitullit si nga ana tematike ashtu edhe nga ana strukturore. Deri më tani, fiset nuk janë përgjigjur ndaj akuzave, por përkundrazi kanë dëgjuar në heshtje akuzat kundër tyre. Duke pasur parasysh seriozitetin e akuzave, durimi i tyre është shembullor pasi shfaqin kuptimin e vërtetë të fjalës së urtë: “Një përgjigje e ëmbël largon zemërimin, por një fjalë e ashpër ngjall zemërim” (Fj.Urta. 15:1).

Fjalia hapëse e mbrojtjes është një varg emrash hyjnorë, të cilët i atribuohen Perëndisë së Izraelit: El, Elohim, Jahveh (Joz. 22:22). Ai përsëritet dy herë me një forcë në rritje, pasi bëhet një betim solemn për të larguar dyshimet dhe akuzat e rreme që për pak çojnë në një luftë civile në Izrael. Ata janë shumë të bindur se Zoti e njeh dhe e kupton plotësisht situatën dhe shpresojnë që delegacioni aktual të arrijë në të njëjtin përfundim. Dy fiset e gjysëm e njohin gjithashtu përgjegjësinë e tyre përpara Zotit, duke e thirrur atë për t'u hakmarrë (krahasoni me Ligj. 18:19, 1 Sam. 20:16) nëse vërtet janë fajtorë.

Vijon një zbulim befasues, i cili nga njëra anë dëshmon bazën e pavlefshmërisë së aktakuzës (një altar nuk mund të shërbejë vetëm si vend sakrifice) dhe, nga ana tjetër, zbulon motivimin e tyre të vërtetë. Frika e ndarjes nga Izraeli, në vend të braktisjes, ishte baza e vërtetë për veprimin e tyre. Kështu, ndërtimi i altarit nuk është dëshmi e apostazisë, siç supozohej. Në fakt, e kundërta është e vërtetë: ata kanë vepruar nga frika e Zotit, ashtu si vepruan fiset perëndimore të Jordanisë. Baza e vërtetë e unitetit të Izraelit nuk është gjeografia ose shtrirja fizike e trashëgimisë, por besnikëria e tyre shpirtërore ndaj kërkesave të Zotit.

Shqetësimi i vërtetë i fiseve në anën perëndimore të lumit zbulohet edhe në gëzimin e tyre autentik teksa konstatohet pafajësia e fiseve në lindje. Në vend që të ndihen të mundur nga argumentet e vëllezërve të tyre, ata tregojnë lumturi të sinqertë që dyshimet e tyre rezultuan të gabuara. Lufta civile në Izrael u shmang dhe uniteti i kombit u ruajt.

`Si i trajtoni akuzat e rreme? Ndani disa nga parimet që udhëheqin qëndrimin tuaj. Për frymëzim, shihni Psalmin 37:3-6, 34, 37.`