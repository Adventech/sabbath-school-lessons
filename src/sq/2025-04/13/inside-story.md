---
title:  Historia misionare nga Kili
date:   26/12/2025
---

### Adventistë gjithandej

_Xhonathoni_

Xhonathoni nuk mund të largohej nga Adventistët e Ditës së Shtatë. Me origjinë nga Ekuadori, ai kurrë nuk kishte takuar ndonjë Adventist, para se të zhvendosej në Kili, gjatë adoleshencës. Por, pas ardhjes së tij, Adventistët dukeshin se ishin kudo.

Në fakt, Kili nuk ka një numër të madh Adventistësh. Kisha Adventiste ka rreth 106,000 anëtarë në vendin me gati 20 milionë njerëz. Kjo do të thotë një Adventist për çdo 88 banorë. Por dukej se Adventistët ishin kudo që shkonte Xhonathoni.

Në Ekuador, Xhonathoni u rrit në një familje të krishterë që rrallë shkonte në kishë. Prindërit e tij nuk ishin shumë besimtarë, por Xhonathoni gjithmonë kishte besuar në Zot dhe shpesh fliste me Të dhe i lutej.

Kur ishte adoleshent, dy xhaxhallarë, që jetonin në Kili, e ftuan të zhvendosej aty për të punuar dhe studiuar. Xhonathoni mendoi se ishte një mundësi e shkëlqyer. Ai mbërriti në Kili një muaj para se vendi të mbyllej, për shkak të epidemisë së Covid.

Me mbylljen e gjithçkaje, Xhonathoni nuk mund të punonte. Ai nuk mund të studionte. Ai ishte bllokuar në fermën e xhaxhait të tij, në jug të Kilit dhe nuk ishte i sigurt se çfarë të bënte.

Ndërsa javët kalonin, Xhonathoni mësoi se ferma e xhaxhait të tij ishte ngjitur me një kamp të Adventistëve të Ditës së Shtatë. Dy kujdestarë të kampit Adventist u bënë miq me të. Çdo të premte në mbrëmje, ata i ofronin ushqim dhe ëmbëlsira të shijshme. Xhonathoni filloi të kuptonte se mbrëmje e së premtes ishte një kohë e veçantë. Kujdestarët i thanë se ishte fillimi i Sabatit. Por Xhonathoni nuk ishte i interesuar të mësonte për Kishën Adventiste të Ditës së Shtatë.

Në të njëjtën kohë, një burrë bleu një copë toke, pranë fermës së xhaxhait. Ai u prezantua dhe e pyeti Xhonathonin: "Si është jeta juaj shpirtërore?" Ai ishte Adventist i Ditës së Shtatë gjithashtu.

Çdo ditë, burri vizitonte Xhonathonin dhe i tregonte për Zotin dhe Biblën. Xhonathoni dëgjonte me mirësjellje, por nuk ishte i interesuar.

Shpejt, ai mësoi se vargu i preferuar i Biblës së burrit ishte Jozeu 1:9. Sa herë që burri përballej me një sfidë, ai besonte në premtimin e asaj vargje. Pastaj burri filloi t’i thoshte Xhonathonit të përsëriste vargjen, kur takoheshin.

Xhonathoni e mësoi shpejt atë varg dhe e përsëriste për fqinjën e tij, duke thënë: "A nuk të kam urdhëruar? Ji i fortë dhe i guximshëm; mos ki frikë, as mos u trishto, sepse Zoti, Perëndia yt, është me ty kudo që të shkosh" (NKJV).

Shpejt, ky u bë edhe vargu i preferuar i Xhonathonit. Ishte i vetmi varg i Biblës që ai dinte përmendësh.

Pastaj, xhaxhai tjetër i Xhonathonit në Kili e thirri dhe i tha të përgatitej për të shkuar në universitet. Xhonathoni pyeti rreth universitetit: A do të ishte në një universitet të mirë në kryeqytet, Santiago? Xhaxhai e kishte vendosur.

— Do të studiosh në universitetin Adventist të Ditës së Shtatë, — tha ai.

Xhonathoni u befasua. Ai mendoi me vete: "Adventistët përsëri! Ata janë kudo!"

Por ai nuk i ndau mendimet e tij me xhaxhain. Në vend të kësaj, ai pyeti:

— Pse një universitet Adventist të Ditës së Shtatë?

— Ata janë më të mirë ndaj emigrantëve dhe do të ndihmojnë me vizën tënde, — tha xhaxhai. — Universiteti gjithashtu ka një mjedis të mirë e krishterë.

Kufizimet e Covid vazhdonin ende, kështu që Xhonathoni filloi mësimet online, në Universitetin Adventist të Kilit.

Shpejt, ai kuptoi se jeta në universitet ishte ndryshe. Gjithçka dukej se ishte e përqendruar në besim. Mësuesit luteshin para çdo klase dhe flisnin rreth adhurimit. Xhonathonit i pëlqente gjithçka që shihte dhe dëgjonte. Por ai nuk ishte i interesuar të mësonte më shumë rreth Kishës Adventiste të Ditës së Shtatë.

Vitin e ardhshëm, kufizimet e Covid u hoqën dhe Xhonathoni u zhvendos në konviktin e djemve, në kampus. Papritur, jeta u bë shumë ndryshe. Në konvikt kishte rregulla. Zakonisht, Xhonathoni luante futboll ose dilte për të bërë pazar të premteve në mbrëmje. Por ai nuk mund t’i bënte këto aktivitete në universitet dhe nuk arrinte ta kuptonte pse.

Miq të rinj Adventistë hapën Biblën dhe i shpjeguan kuptimin e Sabatit të Ditës së Shtatë. Ata i treguan se si Zoti pushoi në ditën e shtatë të Krijimit, tek Zanafilla 2:1–3 dhe si Zoti i kujtoi popullit të Tij të respektojë Sabatin e Ditës së Shtatë, në urdhërimin e katërt, tek Eksodi 20:8–10.

Xhonathoni filloi të kuptonte atë që dy kujdestarët Adventistë ishin përpjekur t'i mësonin, në fermën e xhaxhait të tij. Pa e kuptuar, ai filloi të kopjonte sjelljen e miqve të tij dhe të mbante Sabatin.

Pastaj ai takoi një vajzë. Xhonathoni pa se ajo ishte shumë e përqendruar në Zotin dhe donte të bëhej misionare. Për t'u afruar me të, ai vendosi që duhej të dinte më shumë për besimet dhe zakonet e saj, si Adventiste. Kështu, ai filloi të merrte studime biblike.

Ndërsa Xhonathoni thellohej në Bibël, ai ndjeu se ishte gabim të studionte Biblën për të ndjekur një grua. Ai vendosi ta harronte gruan dhe të përqendrohej në njohjen e Zotit. Ai arsyetoi se marrëdhëniet njerëzore janë të përkohshme, por një marrëdhënie me Zotin është e përjetshme.

Një Sabat, një predikues, në kishën e universitetit, sfidoi studentët të kërkonin shenja që Zoti po i thërriste për ta ndjekur Atë. Xhonathoni pyeti veten nëse Zoti e kishte thirrur. Pastaj ai kujtoi kujdestarët Adventistë, që ishin bërë miq me të, në fermën e xhaxhait të tij. Ai kujtoi burrin Adventist që i kishte mësuar Jozueu 1:9. Ai kujtoi xhaxhain e tij, që e dërgoi në Universitetin Adventist të Kilit. Në atë moment, ai kuptoi se mund të kishte vetëm një arsye që ai gjithmonë dukej se ishte i rrethuar nga Adventistët: Zoti po e thërriste.

Xhonathoni i dha zemrën e tij Jezusit dhe u pagëzua.

Sot, ai është 19 vjeç dhe i shërben Zotit me gjithë zemrën e tij. Ai ende e do premtimin e Jozueut 1:9.

— Vargu im i preferuar i Biblës dhe vargu i parë i Biblës që kam mësuar ndonjëherë përmendësh është Jozueu 1:9, që thotë: 'A nuk të kam urdhëruar? Ji i fortë dhe i guximshëm; mos ki frikë, as mos u trishto, sepse Zoti, Perëndia yt, është me ty kudo që të shkosh,' — tha ai.

_Një pjesë e Ofertës së Sabatit të Trembëdhjetë të këtij tremujori, e njohur gjithashtu si Oferta e Projektit të Misionit Tremujor, do të shkojë në dy projekte, në Universitetin Adventist të Kilit, në Çillán, Kili._

_Një projekt është të zgjerohen konviktet për të lejuar 50 studentë të tjerë, si Xhonathoni, të studiojnë në kampus. Aktualisht, universiteti ka rreth 3,000 studentë, pjesa më e madhe e të cilëve nuk janë Adventistë dhe jetojnë jashtë kampusit. Dhomat e reja të konviktit do të jenë të hapura për të gjithë, por janë veçanërisht të nevojshme për studentët Adventistë të teologjisë dhe arsimit, që vijnë në universitet nga vende të largëta dhe studiojnë për të punuar në kishat dhe shkollat Adventiste._

_Projekti i dytë është hapja e një qendre të Shërbimit Vullnetar Adventist, që do të dërgojë 30 misionarë, në botë, çdo vit. Qendra do të ketë pesë klasa për trajnimin e studentëve për të qenë misionarë dhe një auditor me 250 vende._

_Projektet e tjera të këtij tremujori janë 100 klasa të Shkollës së Sabatit, për fëmijë, në kisha që ndodhen në zonat me të ardhura më të pakta, në Kili, dhe një kishë e re në kampusin e Akademisë Adventiste Pernambukane, në Brazil._

_Faleminderit për ofertën tuaj bujare._