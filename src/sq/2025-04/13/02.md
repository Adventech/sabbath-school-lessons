---
title:  Ju Ishit Atje!
date:   21/12/2025
---

"Pastaj Jozueu mblodhi të gjitha fiset e Izraelit në Sikem dhe thirri pleqtë e Izraelit, për krerët e tyre, për gjyqtarët dhe për oficerët e tyre; dhe ata u paraqitën përpara Perëndisë” (Joz. 24:1, NKJV).

Sikemi ishte vendi ku Abrahami kishte ndërtuar një altar pas mbërritjes së tij në tokë dhe ku Zoti i dha fillimisht premtimin e tokës (Zan. 12:6, 7). Tani, kur premtimet e dhëna Abrahamit janë përmbushur, Izraeli rinovon besëlidhjen me Perëndinë pikërisht në vendin ku ishte dhënë premtimi i parë. Apeli i Jozueut na kujton fjalët e Jakobit: "Hiqni perënditë e huaja që janë midis jush" (Joz. 24:23, NKJV; krahasoni me Zan. 35:2-4). Gjeografia e ngjarjes në vetvete përcjell thirrjen për të demonstruar besnikëri të pandarë ndaj Zotit, duke hedhur poshtë të gjithë "zotat" e tjerë.

`Lexoni Jozueun 24:2-13. Cili është qëllimi kryesor i mesazhit të Perëndisë për Izraelin?`

Zoti është subjekti kryesor i së kaluarës së rishikuar: "Unë mora", "Unë Dhashë", "Unë Dërgova", "Unë Pllakosa", "Të bëra", "Të nxora jashtë", "Të çlirova", etj. Izraeli nuk është protagonisti kryesor i rrëfimit, por për më tepër është objekti i tij. Është Zoti që krijoi Izraelin. Nëse Zoti nuk do të kishte ndërhyrë në jetën e Abrahamit, ata do t'u kishin shërbyer të njëjtëve idhuj. Ekzistenca e Izraelit si komb nuk është meritë e asnjërit prej paraardhësve të tij, por vepër ekskluzive e hirit të Perëndisë. Fakti që Izraelitët janë vendosur në tokë nuk është një arsye për t'u mburrur, por pikërisht arsyeja pse ata duhet t'i shërbejnë Perëndisë.

Fjalimi i Zotit përmban një ndryshim që ndodh pesë herë midis "ju" dhe "ata" (etërit). Etërit dhe ky brez në Sikem trajtohen si një. Jozueu po kërkon të tregojë atë që Moisiu pohoi tashmë te Ligji i Përtërirë 5:3, se Zoti nuk e bëri besëlidhjen vetëm me etërit, por me të gjithë ata që ishin të pranishëm në momentin e fjalimit të Jozueut. Shumica dërrmuese atje tani nuk e kishte përjetuar Eksodin. Jo “të gjithë” ishin në Horeb. Megjithatë, Jozueu thotë se të gjithë ishin aty. Me pak fjalë, mësimet e së shkuarës duhet të përvetësohen nga çdo brez i ri. Zoti që ka punuar për paraardhësit në të kaluarën është gati të veprojë në emër të brezit të tanishëm.

`Cilat janë mënyrat në të cilat ne, si kishë, mund të kemi një ndjenjë më të mirë të përgjegjësisë së bashkësisë — dmth., të kuptojmë idenë se ajo që bëjmë ndikon tek të gjithë në kishë?`