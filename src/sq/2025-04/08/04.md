---
title:  Fuqia e Shembullit
date:   18/11/2025
---

`Lexoni Jozueu 15:16-19, Gjyqtarët 1:13 dhe Gjyqtarët 3:7-11. Çfarë ju tregon kjo histori për fuqinë e shembullit? Si po riprodhohet qëndrimi i Kalebit në brezin e ri?`

Në këtë pasazh, Kalebi ofron për martesë vajzën e tij, Aksah, për atë që pushton Debirin. Othnieli pushton qytetin dhe fiton dorën e Aksahut. Kjo histori është e rëndësishme sepse, edhe një herë, zbulon guximin, besimin dhe gadishmërinë e Kalebit për të përballuar sfidat.

Gjithashtu tregon se brezi i ardhshëm i Izraelitëve ndoqi shembullin e këtyre gjigantëve të besimit, Kalebit dhe Jozueut. Teksa brezi i vjetër mbyll shërbimin e tyre, ka një brez të ri gati për të përballuar sfidat dhe për të vazhduar të përmbushë planin e Perëndisë për Izraelin.

Në një mënyrë jo ndryshe nga kërkesa e Kalebit drejtuar Jozueut: “Më jep këtë vend kodrinor”, Aksah, e inkurajuar nga i shoqi, shfaq të njëjtin besim dhe vendosmëri që tregoi i ati. Nëpërmjet vendosmërisë dhe guximit të saj, Aksah vazhdon linjën e shembullit të Kalebit për përmbushjen e premtimit për të zotëruar tokën.

Në të vërtetë, toka është një dhuratë nga Zoti për Izraelin, por Izraeli duhet ta përvetësojë atë duke kërkuar me besim dhe guxim premtimet e Zotit. Vendosmëria e Aksahut parashikon këmbënguljen e atyre grave në Ungjij, që nuk do të largoheshin nga turma apo dishepujt dhe nuk do të dorëzoheshin derisa të merrnin bekimin e Jezusit për veten dhe familjet e tyre.

`Lexoni Lukën 18:1-5. Çfarë mësimi ka këtu për ne?`

`Përcjellja e pishtarit të besimit te brezi i ardhshëm është vendimtare për përmbushjen e misionit që Zoti na ka besuar. Mendoni për sfidat e përcjelljes së besimit te brezi i ardhshëm, nga njëra anë, dhe për mundësitë që të rinjtë të marrin më shumë përgjegjësi në punën e Perëndisë, nga ana tjetër. Çfarë mund të bëjmë ne për të lehtësuar dhe trajnuar të rinjtë që të marrin udhëheqjen hyjnore? Sa vendimtar është shembulli ynë në këtë proces?`