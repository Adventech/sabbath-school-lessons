---
title:  Më Jep Këtë Vend Kodrinor
date:   17/11/2025
---

`Lexoni Jozueu 14:6-14, Numrat 14:24, Numrat 32:12, Ligji i Përtërirë 1:36 dhe Luka 6:45. Si do ta përshkruanit qëndrimin e Kalebit dhe Jozueut? Çfarë do të thotë të ndjekësh plotësisht Zotin?`

Kalebi nuk e harroi kurrë premtimin që Zoti i kishte dhënë nëpërmjet Moisiut: se ai do të hynte në vendin ku i kishin shkelur këmbët (Num. 14:24). Dyzet vjet më vonë, ai i referohet raportit të tij për tokën si një fjalë "siç ishte në zemrën time" (Joz. 14:7, NKJV). Raporti i tij bazohej në bindjen e tij se, me udhëheqjen dhe ndihmën e Perëndisë, Izraeli do të ishte në gjendje të pushtonte tokën.

Ndryshe nga raporti i dhjetë spiunëve të tjerë, të cilët ngjallën frikë tek Izraelitët, Kalebi shfaqi një besim dhe përkushtim me gjithë zemër ndaj premtimit të Zotit. Fraza hebraike, që fjalë për fjalë do të thotë "Isha plot pas ZOTIT” (Joz. 14:8), është ndoshta një formë e shkurtër e një idiome më të gjatë: “Zemra ime po e ndiqte plotësisht ZOTIN”, ose “Mbusha zemrën për të ecur pas ZOTIT”. Ndryshe nga të tjerët që ecnin pas perëndive të huaja dhe që nuk e ndoqën plotësisht Zotin, zemra e Kalebit iu kushtua tërësisht Zotit.

E njëjta shprehje përsëritet më vonë dy herë, duke theksuar besnikërinë e Kalebit (Joz. 14:9, 14). Vetë karakterizimi i tij është në harmoni me atë që vetë Zoti e quajti "shpirt i ndryshëm" (Numrat 14:24, NKJV), që e dallonte Kalebin nga dhjetë spiunët e tjerë. Edhe në moshën 85-vjeçare, ai vazhdoi të jetë një shembull i asaj që Zoti mund të arrijë nëpërmjet njerëzve, zemrat e të cilëve janë plotësisht të përkushtuara ndaj Tij dhe kauzës së Tij.

Kalebi e kuptoi se territori që do të zotëronte në fund çdo fis, ishte drejtpërsëdrejti në përpjesëtim me masën me të cilën ata guxuan të kërkonin premtimet e Zotit dhe sa toka ishin të gatshëm të shkelnin me besim. Premtimet e Perëndisë nuk janë vetëpërmbushëse, në kuptimin që ato realizohen pavarësisht nga vullneti ynë. Përkundrazi, ato kërkojnë besim të shoqëruar me veprim të vendosur. Termi hebraik 'ulay, "ndoshta" (Joz. 14:12), mund të shprehë frikë dhe dyshim, por zakonisht tregon shpresën dhe pritjen se diçka pozitive do të ndodhë (Zan. 16:2; Num. 22:6, 11; Num. 23:3).

`Cilat kompromise, kompromise “të vogla”, janë ato që mund të na pengojnë të ndjekim plotësisht Zotin?`