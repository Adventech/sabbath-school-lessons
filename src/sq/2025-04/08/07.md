---
title:  Për më tepër studim
date:   21/11/2025
---

"Besimi i Kalebit tani ishte pikërisht ai që dukej, kur dëshmia e tij kishte kundërshtuar raportin e mbrapshtë të spiunëve. Ai i kishte besuar premtimit të Perëndisë se do t’i jepte popullit të Tij zotërimin e Kanaanit dhe në këtë e kishte ndjekur plotësisht Zotin. Ai kishte duruar me popullin e tij bredhjen e gjatë në shkretëtirë, duke ndarë kështu zhgënjimet dhe peshën e fajit, megjithatë ai nuk u ankua për këtë, por lartësoi mëshirën e Perëndisë që i kishte mbrojtur në shkretëtirë kur vëllezërit e tij u shkatërruan. Mes të gjitha vështirësive, rreziqeve dhe plagëve të endjeve në shkretëtirë, dhe gjatë viteve të luftës që nga hyrja në Kanaan, Zoti e kishte ruajtur dhe tani mbi të tetëdhjetat zelli i tij ishte i padiskutueshëm. Ai nuk kërkoi për vete një tokë tashmë të pushtuar, por vendin që spiunët e tjerë e kishin cilësuar si të pamundur mes gjithë të tjerave. Me ndihmën e Perëndisë, ai do të mposhte fortesën e gjigantëve, fuqia e të cilëve kishte tronditur besimin e Izraelit” - Ellen G. White, Patriarkë dhe Profetë, fq. 512, 513.

"Ishte besimi i Kalebit tek Zoti ai që i dha kurajo, që e mbajti nga frika e njeriut dhe i mundësoi të qëndronte me guxim i patundur në mbrojtjen e së drejtës. Nëpërmjet mbështetjes në të njëjtën fuqi, Gjeneralit të fuqishëm të ushtrive të qiellit, çdo ushtar i vërtetë i kryqit mund të marrë forcë dhe guxim për ta kapërcyer atë pengesë që duket e pakapërcyeshme” - Ellen G. White, The Advent Review dhe Sabbath Herald, 30 Maj 1912.

**Pyetje për diskutim:**

`Diskutoni fuqinë e presionit të bashkëmoshatarëve dhe guximin që duhet për të folur kur të tjerët nuk e bëjnë këtë. Cili është roli i guximit në ushtrimin e besimit tonë? Si mund të shmangim të qenurit të pasjellshëm, ndërsa qëndrojmë për atë që besojmë se është e drejtë?`

`Ndani në klasën tuaj disa shembuj besimi nga kisha ose komuniteti juaj, që formësuan jetën dhe karakterin tuaj. Cilat janë tiparet e këtyre njerëzve që ia vlen t’i ndiqni?`

`Mendoni dhe diskutoni për ndikimin që media ka në jetën tonë. Si mund ta shmangim efektin e saj negativ, duke shfrytëzuar potencialin e saj për qëllime të mira?`

`Reflektoni më shumë për përulësinë e Jozueut si udhëheqës dhe dëshirën e tij për të jetuar pranë shenjtërores. Në çfarë mënyrash ju flet shembulli i tij?`