---
title:  Historia misionare nga Kili
date:   21/11/2025
---

### Aventurë në Ekuador

_Maria_

Maria nisi një rrugë të re besimi, pasi motra e saj e vogël, Anxhela, u shërua nga kanceri i mëlçisë. Ajo besonte se Zoti i Adventistëve të Ditës së Shtatë kishte dëgjuar lutjet e saj dhe ajo dhe familja e saj u bashkuan me Kishën Adventiste.

Por bashkimi me kishën nuk dukej i mjaftueshëm. Zoti kishte bërë aq shumë për të dhe ajo donte të bënte diçka më shumë për Të.

Maria ndihmonte fëmijët në rrezik si punonjëse sociale në Kili. Ishte një punë e mirë, ajo fitonte mirë dhe kishte miq të mirë. Një ditë, një mik e pyeti:

— A do të dëshiroje të shkoje në një vend tjetër, për të punuar si misionare?

Miku e ftoi Marian të regjistrohej në Shërbimin Vullnetar Adventist, programi botëror i kishës Adventiste për misionarë vullnetarë.

Pastaj Maria mori pjesë në një kongres rinor Adventist ku folësi gjithashtu bëri një apel për misionarë. Maria nuk mund të refuzonte. Ajo u lut: — Ja ku jam. Më dërgo, Zot.

Maria e gjeti veten duke shërbyer për një vit me Shërbimin Vullnetar Adventist, në Ekuador. Ajo do të përdorte përvojën e saj si punonjëse sociale për të këshilluar fëmijët dhe për të dhënë mësim, në një shkollë Adventiste në Santo Domingo, qyteti i katërt më i madh i Ekuadorit.

Në fillim, ishte e vështirë për Marian të përshtatej me jetën në një vend të ri. Asaj i mungonin shumë prindërit dhe dy motrat e saj. Ajo gjithashtu e pati të vështirë për t'u përshtatur me vendin. Ekuadori dhe Kili janë në të njëjtin kontinent, në Amerikën e Jugut, por dukeshin si botë të ndryshme. Ushqimet ekuadoriane ishin të shijshme, por shumë të ndryshme. Në Kili, njerëzit hanin një mëngjes të lehtë me kos, bukë, çaj dhe ndoshta fruta. Në Ekuador, mëngjesi përbëhej nga oriz, fasule dhe banane të skuqura. Mëngjesi i madh ekuadorian dukej më shumë si drekë, për misionaren nga Kili.

Pastaj ishin mushkonjat. Dukej se ishin kudo. Maria përdorte krem për t’i larguar, por nuk dukej se ndihmonte. Trupi i saj ishte i mbuluar me pickime. Klima ishte gjithashtu e ndryshme. Maria ishte mësuar me verën e nxehtë dhe të thatë dhe dimrin e ftohtë të Kilit. Ekuadori ishte gjithmonë tropikal, me lagështi të lartë dhe shumë shi.

Me kalimin e javëve, Maria filloi të përshtatej me vendin dhe i pëlqente shumë shërbimi ndaj Zotit në shkollë. Shumë fëmijë në shkollë vinin nga një popull indigjen i njohur si Tsákila, që do të thotë “njerëz të vërtetë.” Burrat indigjenë i lyenin flokët e tyre me një ngjyrë të kuqe-portokalli dhe vishnin funde me vija horizontale, bardh e zi. Gratë vishnin funde me ngjyra të forta, me vija horizontale.

Fëmijët mësonin rreth Jezusit në shkollë dhe gjithashtu në klubin e Rrugëzbuluesve të kishës. Pastaj ata shkonin në shtëpi dhe u tregonin prindërve ato që kishin dëgjuar. Maria ishte e mahnitur të shihte fëmijët dhe prindërit e tyre duke u afruar më shumë me Zotin, përmes punës së saj në shkollë.

Aktivitetet e Marias shkonin përtej mësimdhënies. Ajo u bashkua me një grup kishe, që vizitonte një qendër rehabilitimi për alkoolikët, çdo javë. Në qendër, ajo jepte studime biblike dhe luante lojëra me njerëzit. Një pjesë e njerëzve i dhanë zemrat Jezusit në pagëzim. Maria gjithashtu vizitonte rregullisht një shtëpi fëmijësh, ku tregonte histori biblike dhe bënte skeçe me fëmijët.

Me kalimin e vitit, Maria ishte e mahnitur të shihte se Zoti po zbulonte dhurata shpirtërore që ajo nuk e dinte se i kishte. Ajo kishte kuptuar se kishte një dhunti për të arritur mendjet përmes mësimdhënies, por nuk e kishte kuptuar se kishte gjithashtu një dhunti për të arritur zemrat përmes nxitjes (shih Romakëve 12:6-8). Ajo gjithmonë kishte qenë e turpshme, por tani po mësonte të fliste për Zotin në shkollë dhe vende të tjera. Ajo tregoi dëshminë e saj personale në kisha të ndryshme. Ajo tregonte se si ishte lutur që Zoti të shpëtonte jetën e motrës së saj të vogël, kur ajo ishte e sëmurë me kancer të mëlçisë. Ajo përshkruante se si Zoti kishte dëgjuar lutjet e tyre dhe ajo dhe familja e saj ishin bashkuar me Kishën Adventiste. Maria ishte e befasuar të shihte se një dëshmi aq e thjeshtë si e saja mund të ndryshonte zemrat, me ndihmën e Frymës së Shenjtë.

Ishte e vështirë kur viti përfundoi. Maria nuk donte të largohej nga fusha e saj e misionit.

Por pastaj ajo gjeti një fushë të re misioni. Pas kthimit në Kili, asaj iu ofrua punë si këshilltare studentore dhe mësuese në Universitetin Adventist të Kilit. Ajo ishte e kënaqur!

— Unë përmbusha një mision në Ekuador dhe tani kjo është fusha ime e misionit, — tha ajo.

Një pjesë e Ofertës së Sabatit të Trembëdhjetë të këtij tremujori, e njohur gjithashtu si Oferta e Misionit të Projektit Tremujor, do të shkojë në Universitetin Adventist të Kilit, ku Maria jep mësim. Universiteti planifikon të hapë një qendër të Shërbimit Vullnetar Adventist, që do të dërgojë 30 misionarë, në pjesë të ndryshme të botës, çdo vit. Qendra do të ketë pesë klasa për trajnimin e studentëve, për të qenë misionarë, dhe një auditor me 250 vende. Faleminderit për ofertën tuaj bujare për këto projekte të rëndësishme.

**Fakte të Shpejta**

- Poeti më i famshëm i Kilit është Pablo Neruda (1904-1973), i cili mori Çmimin Nobel për Letërsi në vitin 1971. Tre shtëpitë që ai zotëronte në Kili (në Isla Negra, Santiago dhe Valparaíso) tani janë muze dhe destinacione të njohura turistike.
- Kili është një vend i gjatë dhe i ngushtë, në bregun perëndimor të Amerikës së Jugut, midis Oqeanit Paqësor dhe vargmalit të Andeve.
- Gjuha kombëtare e Kilit është spanjishtja.