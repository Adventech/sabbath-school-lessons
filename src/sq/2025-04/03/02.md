---
title:  Kalimi i Jordanit
date:   12/10/2025
---

`Lexoni Jozueun 3:1–5 dhe Numrat 14:41–44. Pse u kërkoi Perëndia Izraelitëve që të përgatiteshin posaçërisht për atë që do të ndodhte?`

Kjo është hera e parë që arka e besëlidhjes përmendet në librin e Jozueut. Deri në këtë pikë në tregimin e Dhiatës së Vjetër, arka është shfaqur në kontekstin e shenjtërores (Eksodi 40:21), në udhëtimin e Izraelit nga Sinai (Num. 10:33–36) dhe në përpjekjen e pasuksesshme për të filluar pushtimin e Kanaanit (Num. 14:44). Ishte objekti më i shenjtë në shenjtëroren Izraelite dhe mbante tre objekte, ku secili shprehte marrëdhënien e veçantë të Izraelit me Perëndinë: (1) pllakat që përmbanin Dhjetë Urdhërimet; (2) shkopi i kryepriftit Aaron; dhe (3) një qyp me mana (Eksodi 16:33, Hebr. 9:4).

Arka dhe përgatitjet për të kaluar Jordanin i kujtuan Izraelit se ata nuk po hynin në Kanaan sipas mënyrës dhe kohës së tyre. Pushtimi do të ishte i suksesshëm vetëm nëse ata ndiqnin rrugën dhe kohën e Zotit. Perëndia — i cili përshkruhet si i ulur mbi kerubinët, që mbulonin arkën e besëlidhjes (Eksodi 25:22, Numrat 7:89) dhe lëvizjet e të cilit identifikohen me lëvizjet e arkës - hyn në Kanaan përpara Izraelitëve si Ai që drejton pushtimin.

Termi i përkthyer "shenjtëroj" (Jozueu 3:5) ose "përkushtoj" (ESV) i referohet një procesi pastrimi të ngjashëm me atë që ndoqën priftërinjtë përpara se të fillonin shërbimin e tyre në shenjtërore (Eksodi 28:41; 29:1) dhe asaj që bëri populli i Izraelit përpara shfaqjes së Perëndisë në Sinai (Eksodi 19:10, 14). Ky shenjtërim përfshinte heqjen mënjanë të mëkatit dhe heqjen e të gjitha papastërtive rituale. I njëjti urdhër shfaqet te Numrat 11:18, në lidhje me një mrekulli të afërt të Perëndisë. Një përgatitje e tillë kërkohej edhe para se të bëheshin beteja në një luftë (Ligj. 23:14). Përpara se Zoti të mund të luftojë për Izraelin në betejë, ata duhet të tregojnë besnikërinë e tyre ndaj Tij dhe të besojnë tek Ai si Komandant i tyre.

Mrekullia e kalimit të Jordanit do t'u provonte Izraelitëve se premtimi i Zotit për t'i dëbuar këta njerëz nga toka ishte i besueshëm. Ai që mund të siguronte një kalim të thatë përmes Jordanit, mund t'u jepte atyre gjithashtu dhuratën e tokës.

`Zoti nuk e ndan gjithmonë Jordanin. Ndërhyrjet e tij nuk janë gjithmonë aq të dukshme. Si mendoni se mund të zhvillojmë gadishmërinë shpirtërore për të përjetuar dhe dalluar ndërhyrjet e Perëndisë për ne?`