---
title:  Historia misioanre nga Brazili
date:   17/10/2025
---

### I huaji në varkë

_Jamili_

Jamili ndjeu pak frikë kur i huaji u shfaq jashtë shtëpisë së saj dhe thirri, "Përshëndetje!" Ishte e pazakontë që në shtëpinë e saj të vinin të huaj. Ishte e pazakontë që të vinin të huaj, në ndonjë shtëpi, në fshatin e largët, buzë lumit Amazon, në Brazil.

Nëna dhe babai ishin jashtë. Jamili, e cila ishte njëzet vjeç, ishte në shtëpi me vëllain e saj katërvjeçar. I huaji u prezantua si Pastor Kasi, nga Kisha Adventiste e Ditës së Shtatë, dhe e pyeti Jamilin për jetën e saj.

—	Si është marrëdhënia juaj me prindërit? — pyeti ai.

—	Nuk është e mirë, — u përgjigj Jamili.

Ata folën më shumë dhe Jamili u qetësua. Frika e saj u largua dhe ajo qau. Ajo tha se dëshironte të kishte një marrëdhënie më të mirë me prindërit e saj. Pastaj Pastor Kasi tha:

—	A do të dëshironit të ishit pjesë e kishës lundruese? A do të dëshironit të vini në takimet tona?

Jamili e kishte parë varkën e madhe, të bardhë, që kishte mbërritur në fshatin e saj. Ajo kishte menduar se transportonte mjekë dhe infermierë, nga një denominacion tjetër i krishterë, që ofronte trajtim mjekësor falas. Por, tani kuptoi se ishte shtëpia e Pastor Kasit dhe ekipit të tij dhe se përmbante një kishë Adventiste të Ditës së Shtatë. Pastor Kasi po shkonte derë më derë për të bërë miqësi me njerëzit dhe për t'i ftuar në takimet në varkë. Jamili pranoi të shkonte në kishën lundruese. Pastaj ajo filloi të qante përsëri. Ishte kujtuar sërish marrëdhënien e vështirë me prindërit e saj, të cilët ishin divorcuar dy vjet më parë. Pastor Kasi dëgjoi historinë e saj dhe i ofroi fjalë ngushëllimi, inkurajimi dhe shprese. Jamili qau më shumë dhe pastori sugjeroi që të luteshin së bashku.

Që nga ajo ditë, Jamili filloi të lutej për prindërit e saj. Ajo gjithashtu shkonte në kishën lundruese çdo mbrëmje. I pëlqente të dëgjonte prezantime rreth marrëdhënieve familjare, shëndetit dhe Biblës. Ajo ftoi nënën e saj të shkonte me të dhe ajo shkoi.

Pas rreth një muaji, Jamili ia dha zemrën Jezusit, nëpërmjet pagëzimit. Ishte dita më e mirë e jetës së saj! Ajo dhe mëkatet e saj u varrosën në ujërat e lumit Amazon dhe ajo doli si një fëmijë i rilindur i Krishtit. Edhe një numër i madh banorësh të tjerë u pagëzuan atë ditë.

Pas pagëzimeve, takimet u zhvendosën nga kisha lundruese në një ndërtesë të re të Kishës Adventiste, në fshat. Punëtorët kishin ndërtuar kishën, ndërsa Jamili dhe banorët e tjerë merrnin pjesë në takime në varkë.

Jamili shkoi në kishën e re për shërbesën e adhurimit të së Shtunës. Ajo shkoi për takimet e lutjes të së Dielës dhe të Mërkurës në mbrëmje. Ajo mori pjesë në një program trajnimi që mësonte të gjithë anëtarët e rinj të kishës të ndajnë me të tjerët atë që Jezusi ka bërë për ta. Por marrëdhënia e Jamilit me prindërit e saj nuk dukej se po përmirësohej. Nëna ndaloi së shkuari në kishë pasi varka u largua. Babai nuk shkonte fare. Tensionet u rritën, por Jamili vazhdoi të lutej.

Pastaj, një ditë, babai vizitoi Kishën Adventiste të fshatit. Jamili ishte duke udhëtuar dhe larg shtëpisë kur dëgjoi lajmin. Një mike e telefonoi dhe i tha. Jamili ishte aq e emocionuar sa filloi të kërcente! Ajo e dinte se Zoti po dëgjonte lutjet e saj. Ajo e dinte se Zoti do ta sillte familjen e saj tek Ai.

Ka kaluar një vit që nga pagëzimi i Jamilit dhe ajo po përgatitet të bëhet një vullnetare misionare me “Një Vit në Mision”, një program i kishës në të cilin të rinjtë kalojnë një vit të jetës së tyre në punë misionare. Ashtu si Pastor Kasi erdhi në fshatin e saj për të ndarë ungjillin, ajo dëshiron ta çojë ungjillin tek njerëzit e tjerë në Brazil dhe më gjerë.

—	Mos hiq dorë nga ëndrra për t'i shërbyer Zotit, — tha ajo.

Kisha lundruese po çon shpresë tek njerëzit si Jamili, në lumin Amazon, pasi u ble me ndihmën e një Oferte të Sabatit të Trembëdhjetë të vitit 2016, e njohur gjithashtu si Oferta e Projektit të Misionit Tremujor. Faleminderit që mbështesni projektet e Sabatit të Trembëdhjetë të këtij tremujori në Brazil dhe Kili me lutjet dhe dhurimet tuaja. Së bashku, ne mund të ndajmë shpresën e kthimit të shpejtë të Jezusit.

**Fakte të Shpejta**

- Në mes të viteve 1700, kallami i sheqerit ishte eksporti më i rëndësishëm i Brazilit, ndërsa skllevërit afrikanë, për të punuar në plantacionet e kallamit të sheqerit, ishin importi më i madh.
- Nga viti 1500 deri në 1800, Brazili bleu më shumë se 2.8 milion skllevër nga Afrika.
- Në vitin 1807, oborri mbretëror i Portugalisë u zhvendos nga Portugalia në Rio de Janeiro për shkak të luftërave në Evropë dhe qëndroi në Brazil deri në vitin 1821.
- Në vitet 1800, Brazili fillimisht u bë një mbretëri dhe më pas Perandoria e Brazilit, e udhëhequr nga djali i mbretit portugez. Më në fund, u bë një vend i pavarur në vitin 1889.
- Brazili është vendi i pestë më i madh në botë, me një sipërfaqe prej 8,515,767 km².
- Me një distancë prej 4,395 km nga veriu në jug, Brazili është vendi më i gjatë në botë.
- Brazili ka biodiversitetin më të madh në botë, duke përmbajtur më shumë se 70% (rreth 4 milion) të të gjitha specieve të njohura të kafshëve dhe bimëve.