---
title:  Toka e Restauruar
date:   27/11/2025
---

`Lexo Jeremia 24:6; Jeremia 31:16; Ezekieli 11:17; Ezekieli 28:25; dhe Ezekieli 37:14, 25. Cili ishte premtimi i Perëndisë në lidhje me kthimin e Izraelit në Tokën e Premtuar dhe si u përmbush ai?`

Gjatë mërgimit në Babiloni, Izraelitët përjetuan jo vetëm realitetin e trishtuar të të qenit pa rrënjë, por edhe premtimin se marrëdhënia e tyre me Perëndinë, ndonëse e konkretizuar nëpërmjet premtimit të tokës, nuk ishte e kushtëzuar dhe e kufizuar në zotërimin e tokës. Kur Izraelitët rrëfyen mëkatet e tyre, u penduan dhe e kërkuan Zotin me gjithë zemër, Perëndia e përmbushi përsëri premtimin e Tij dhe i ktheu në vendin e tyre si shenjë e rivendosjes së tyre. Domethënë, Ai ishte akoma Perëndia i tyre, edhe kur ata nuk ishin në tokë.

Megjithatë, pasi premtimi se Izraeli do ta zotëronte tokën përgjithmonë ishte i kushtëzuar (Ligj. 28:63, 64; Joz. 23:13, 15; 1 Mbretërve 9:7; 2 Mbretërve 17:23; Jer. 12:10–12), i tillë ishte edhe premtimi për të rivendosur dhe për ta bërë Izraelin të përparojë në tokë pas mërgimit. Në të njëjtën kohë, profetët e Dhiatës së Vjetër vunë në dukje një rivendosje që do të sillte një mbret i ardhshëm si Davidi (Isa. 9:6, 7; Zak. 9:9, 16). Ky premtim u përmbush në jetën, vdekjen dhe ringjalljen e Jezus Krishtit, në të cilin do të përmbusheshin të gjitha premtimet ndaj Izraelit të lashtë.

Në Dhiatën e Re, Toka e Premtuar nuk përmendet drejtpërdrejt, por na thuhet se premtimet e Perëndisë janë përmbushur në Jezus Krishtin dhe nëpërmjet Jezus Krishtit (2 Kor. 1:20, Rom. 15:8). Kështu, në dritën e Krishtit, toka ri-interpretohet dhe bëhet simboli i bekimeve shpirtërore që Zoti ka në plan t'i japë popullit të Tij besnik këtu dhe tani (Efes. 2:6) dhe në të ardhmen.

Përmbushja përfundimtare e premtimit hyjnor për pushim, bollëk dhe mirëqenie në tokë do të ndodhë në tokën e re, të çliruar nga mëkati dhe pasojat e tij. Në këtë kuptim, si të Krishterë, shpresa jonë bazohet në premtimin e Krishtit se Ai do të kthehet dhe, pas një periudhe 1000-vjeçare në qiell, do të vendosë mbretërinë e Tij të përjetshme në tokën e bërë të re. Kjo do të jetë përmbushja përfundimtare e të gjitha premtimeve për tokën.

`Lexoni Gjoni 14:1–3, Titi 2:13 dhe Zbulesa 21:1–3. Çfarë shprese përfundimtare gjendet për ne këtu në këto vargje dhe pse vdekja e Jezusit na garanton përmbushjen e kësaj shprese?`