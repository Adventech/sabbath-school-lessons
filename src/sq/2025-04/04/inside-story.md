---
title:  Historia misionare nga Brazili
date:   24/10/2025
---

### Dritë dhe një zë

_Andrieli_

Andrieli ndjeu se shtëpia nuk dukej premtuese. Ajo po shkonte derë më derë, për të shitur libra e krishterë, në Brazil, në kohën kur kufizimet e Covid-it po hiqeshin. Kur pa shtëpinë imponuese, guximi i saj u zhduk. Ishte një vilë e madhe, e rrethuar nga një mur i lartë. Ajo nuk mund të shihte mbi mur. Por, përmes portës prej hekuri të punuar, ajo mund të shihte hyrjen e shtëpisë, të rrethuar nga pemë të larta dhe madhështore.

Andrieli donte të largohej. Por zemra e saj ndjeu një shtytje për të trokitur në atë derë. Ajo nuk mund të refuzonte ose të injoronte ndjenjën e fortë.

— Mirë, Zot, do të shkoj, — tha ajo. — Do të trokas në derë tre herë. Por nëse askush nuk del, thjesht do të largohem. Do të kem bërë pjesën time.

Pastaj ajo trokiti në derë. Asnjë përgjigje. Ajo trokiti përsëri. Asnjë përgjigje. Në trokitjen e tretë, dera e vilës u hap pak, për të zbuluar një grua të shkurtër, me flokë gri.

Andrieli i bëri shenjë gruas të afrohej. Ajo ishte e sigurt se gruaja nuk do ta ftonte të hynte në shtëpi. Askush nuk donte vizitorë në shtëpitë e tyre, për shkak të frikës nga Covid.

Gruaja i hodhi Andrielit një vështrim të gjatë, përmes portës. Pastaj ajo bëri shenjë me dorë dhe hapi portën.

— Ju lutem, hyni, — tha ajo.

Ajo nuk bëri asnjë pyetje. Ishte kaq e thjeshtë.

Andrieli hyri në vilë dhe mësoi se gruaja quhej Heidi. Ajo ishte një mësuese në pension dhe bashkëshorti i saj ishte një pronar i pasur tokash, që zotëronte shumë prona rreth qytetit.

Andrieli u prezantua dhe tha se po shiste libra. Duke parë interesin e Heidit, ajo i tregoi historinë e shpëtimit, nga fillimi deri në fund.

— Pas hyrjes së mëkatit në botë, Krishti u bë mish dhe banoi mes nesh, — tha ajo. — Ai erdhi si njeri për të jetuar mes gjithë të keqes. Ajo që Ai bëri na jep të drejtën për jetën e përjetshme. Së shpejti, Ai do të vijë, në re, për të na marrë dhe për të na çuar në qiell, ku nuk do të ketë më dhimbje, vuajtje dhe vdekje. Unë dua shumë, shumë të jetoj me Krishtin. Dua që edhe ju të jeni atje. Dua t’ju takoj në qiell.

Heidi filloi të qante. Ajo kishte një histori të vetën për të treguar.

— Kur trokite në derë, nuk doja të të lija të hyje, — tha ajo. — Por kur pashë derën, pashë një dritë që shkëlqente rreth teje, dhe një zë tha: ‘Lëre të hyjë në shtëpi.’ Unë kurrë nuk i lë të panjohurit të hyjnë në shtëpi. Nuk e hap kurrë portën. Por për shkak të dritës dhe zërit, të lashë të hyjë.

Heidi foli për një jetë të vështirë, pa asnjë shpresë. Pavarësisht pasurisë së saj, ajo kishte mungesë dashurie, paqeje dhe gëzimi. Ajo tha se kishte tentuar të bënte vetëvrasje katër herë, por djali i saj e kishte ndaluar çdo herë.

Andrieli nuk kishte dyshim se ishte Fryma e Shenjtë që e kishte shtyrë të trokiste në atë derë. Ajo i tha Heidit:

— Ishte Zoti që më dërgoi këtu. Ai donte që të të tregoja për dhuratën e shpëtimit, që të mund të kesh shpresë përsëri.

Që nga ajo ditë, ato u bënë mike të mira. Ishte dita që Heidi kuptoi, për herë të parë, se Zoti e donte dhe donte që ajo të jetonte për Të.

Lutuni që shumë njerëz në Brazil të dëshirojnë të përgatiten për ardhjen e shpejtë të Jezusit, me ndihmën e Ofertës së Sabatit të Trembëdhjetë, të këtij tremujori, e njohur gjithashtu si Oferta e Projektit të Misionit Tremujor. Një pjesë e ofertës do të ndihmojë në hapjen e një kishe për nxënësit në Akademinë Adventiste të Pernambukos, e cila ndodhet në rajonin e Brazilit ku jeton Andrieli. Faleminderit që po planifikoni një ofertë bujare për këtë projekt të rëndësishëm shprese.

**Fakte të Shpejta**

- Brazili përmban 60% të pyllit tropikal Amazon.
- Më shumë se një e pesta e pyllit tropikal Amazon në Brazil është shkatërruar plotësisht dhe pothuajse 93% e Pyllit Atlantik është pastruar, për shkak të prerjeve të pemëve.
- Nga 202 kafshët në rrezik zhdukjeje në Brazil, 171 gjenden në Pyllin Atlantik.
- Kuzhina braziliane ndryshon shumë sipas rajonit, duke reflektuar përzierjen e popullatave indigjene dhe emigrante të vendit.
- Rio de Zhaneiro organizon festën e karnavaleve më të madhe në botë, e cila ndiqet nga miliona njerëz dhe mbahet çdo vit në javën e parë të marsit.
- Përveç plazheve, pikat e njohura në Rio de Zhaneiro përfshijnë statujën gjigante të Krishtit Shpëtimtar, në majë të malit Korkovado, e cila është një nga Shtatë Mrekullitë e Reja të Botës.
- Lumi Amazon kalon përmes Brazilit dhe është lumi i dytë më i gjatë në botë, pas Nilit, në Afrikën e Veriut.
- Brazili formon një trekëndësh gjigant, në anën lindore të Amerikës së Jugut, me një vijë bregdetare prej 7400 km, përgjatë Oqeanit Atlantik. Ai kufizohet me çdo shtet të kontinentit përveç Kilit dhe Ekuadorit.