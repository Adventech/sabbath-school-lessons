---
title:  Opsioni i Dytë Më i Mirë
date:   23/10/2025
---

`Lexoni Eksodi 17:7–13 dhe Jozueu 6:15–20. Çfarë ngjashmërish gjeni midis këtyre dy tregimeve të luftës? Si ndryshojnë ato?`

Hera e parë që Izraeli luftoi pas Eksodit është regjistruar te Eksodi 17, ku Izraelitët u mbrojtën kundër Amalekitëve. Izraeli kishte dëshmuar fuqinë e plotfuqishme të Perëndisë si gjatë mundimit të Egjiptianëve ashtu edhe në drejtimin e Izraelitëve drejt lirisë. Ne kemi parë se plani fillestar i Perëndisë për Izraelin nuk përfshinte luftën kundër njerëzve të tjerë (Eksodi 23:28; 33:2). Por pak pasi u çliruan nga Egjipti, Izraelitët filluan të murmuritnin rrugës (Eksodi 17:3), madje duke vënë në dyshim praninë e Perëndisë në mesin e tyre. Pikërisht në këtë moment Amaleku erdhi për të luftuar kundër Izraelit. Kjo nuk ishte rastësi. Perëndia i lejoi Amalekitët të sulmonin Izraelin, në mënyrë që ata të mësonin t'i besonin përsëri Atij.

Pa kompromentuar parimet e Tij, Zoti zbret në nivelin ku është populli i Tij, duke i thirrur vazhdimisht në planin ideal: besim i plotë dhe i pakushtëzuar në ndërhyrjen hyjnore. Në fakt, ligji i luftës (Ligji i Përtërirë 20) u dha vetëm pas 40 viteve të përvojës së shkretëtirës, e cila u shkaktua edhe nga mosbesimi i Izraelit. Rrethanat e reja kërkuan strategji të reja dhe vetëm atëherë Perëndia i kërkoi Izraelit të asgjësonte plotësisht kananitët (Ligj. 20:16–18).

Përveç realitetit që lufta u bë një domosdoshmëri për Izraelin, ajo gjithashtu ishte një provë e besnikërisë së tyre ndaj Zotit. Perëndia nuk hoqi dorë prej tyre, por i lejoi të dëshmojnë fuqinë e Tij, duke përjetuar varësi totale prej Tij.

Pjesëmarrja e Izraelitëve në pushtim është e dukshme nga përfundimi i nxjerrë nga Jozueu në fund të librit. Këtu thuhet se kananitët kanë luftuar kundër Izraelitëve (Joz. 24:11). Ndërsa shembja e mureve të Jerikos ishte rezultat i një mrekullie hyjnore, populli i Izraelit duhej të përfshihej aktivisht në betejë dhe të përballej me rezistencën kokëfortë të banorëve të qytetit.

Pjesëmarrja e Izraelit në konfliktin e armatosur u bë një mënyrë për të zhvilluar besimin e pakushtëzuar në ndihmën e Zotit. Megjithatë Izraeli u kujtua gjithmonë (Joz. 7:12, 13; Joz. 10:8) që përfundimi i çdo beteje qëndronte në duart e Zotit dhe e vetmja mënyrë se si ata mund të ndikonin në rezultatin e një konflikti ushtarak ishte nëpërmjet qëndrimit të tyre të besimit ose mosbesimit ndaj premtimeve të Zotit. Zgjedhja ishte e tyre.