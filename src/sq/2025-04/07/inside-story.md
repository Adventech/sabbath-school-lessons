---
title:  Historia misionare nga Kili
date:   14/11/2025
---

### Të lutesh për një tumor

_Maria_

Maria u rrit në një familje të devotshme e krishterë, në Kili. Ata festonin të gjitha festat e kishës së tyre. Por askush nuk ishte lutur kurrë, deri ditën kur një mjek gjeti një tumor të madh, në mëlçinë e Anxhelës 5-vjeçare.

— Zot, të lutem shpëto jetën e motrës sime të vogël, — u lut Maria.

Maria ishte 21 vjeç dhe më e madhja nga tre motrat në familje. Anxhela ishte më e vogla.

Kur mësuesja e Anxhelës mësoi për tumorin, ajo u lut gjithashtu. Ajo i kërkoi kishës së saj të lutej. Ajo ishte bashkëshortja e një pastori Adventist të Ditës së Shtatë.

Lutjet prekën zemrën e Marias. Ajo nuk mund të kuptonte pse një kishë do të lutej për një vajzë të vogël, që nuk e njihnin.

Ndërsa afrohej data për operacionin e Anxhelës, Maria lutej edhe më shumë. Ajo premtoi të shkonte në kishën Adventiste, nëse motra shërohej.

— Nëse e shëron, do të shkojmë në atë kishë, — u lut ajo. — Do të jetë konfirmimi për ne, që Ti dëshiron të shkojmë atje.

Operacioni shkoi mirë dhe Anxhela u shërua plotësisht, pas një muaji në spital. Pas kthimit në shtëpi, mësuesja e Anxhelës dhe bashkëshorti i saj pastor filluan të vizitonin rregullisht familjen. Ata jepnin shumë përqafime. Ata pyesnin për mirëqenien e tyre. Ata treguan interes të sinqertë për jetën e tyre dhe vazhdonin të ktheheshin.

Për Marian, pastori dhe gruaja e tij ishin si një çift përrallash. Ajo nuk kishte parë kurrë një çift kaq të dashur dhe filloi të shihte dashurinë e Jezusit në një dritë krejt të re.

Pas dy vitesh, ajo dhe familja e saj i dhanë zemrat Jezusit nëpërmjet pagëzimit. Edhe Anxhela e vogël, që ishte 7 vjeç, u pagëzua.

Familja u fitua për Krishtin përmes së njëjtës metodë që Krishti përdori, kur eci në tokë. Ellen White thotë:

— Vetëm metoda e Krishtit do të japë sukses të vërtetë në arritjen e njerëzve. Shpëtimtari kalonte kohë me njerëzit, si dikush që dëshironte të mirën e tyre. Ai tregoi simpati për ta, u shërbeu nevojave të tyre dhe fitoi besimin e tyre. Pastaj i ftoi: 'Më ndiqni'. — (Shërbimi i Shërimit, fq. 73)

Për shumë muaj, pastori dhe gruaja e tij praktikuan metodën e Krishtit: kalonin kohë me familjen, dëshironin që gjërat të shkonin mirë për ta, dhe ndihmonin, kur mundeshin, derisa familja donte të njihte Jezusin e tyre.

Sot, Maria është 35 vjeç, ajo është mësuese dhe këshilltare në universitetin e vetëm Adventist të Ditës së Shtatë në Kili, Universiteti Adventist i Kilit. Kudo që shkon, asaj i pëlqen të ndajë dëshminë e saj, se si Zoti u përgjigjet lutjeve dhe si ajo takoi Jezusin, përmes dashurisë, pa kushte, të një pastori dhe bashkëshortes së tij. Ajo madje kaloi një vit si mësuese misionare, me Shërbimin Vullnetar Adventist, në Ekuador, dhe pa jetët e njerëzve të ndryshoheshin përmes dëshmisë së saj.

— Që kur takova Jezusin, gjithçka ka qenë histori e mahnitshme, njëra pas tjetrës, — tha ajo.

Oferta e Sabatit të Tremujorit të këtij tremujori, e njohur gjithashtu si Oferta e Misionit të Projektit Tremujor, do të shkojë për dy projekte në Universitetin Adventist të Kilit, ku Maria jep mësim, në Çillan, Kili. Një projekt do të zgjerojë konviktet, për të krijuar hapësirë që 50 studentë të tjerë të studiojnë në kampus. Aktualisht, universiteti ka rreth 3,000 studentë, shumica e të cilëve nuk janë Adventistë dhe jetojnë jashtë kampusit. Dhomat e reja të konviktit do të jenë të hapura për të gjithë, por janë veçanërisht të nevojshme për studentët Adventistë të teologjisë dhe arsimit, që vijnë në universitet nga vende të largëta dhe studiojnë për të punuar në kishat dhe shkollat Adventiste. Projekti i dytë është një qendër e re e Shërbimit Vullnetar Adventist në universitet, që do të dërgojë 30 misionarë në pjesë të ndryshme të botës çdo vit. Qendra do të ketë pesë klasa për trajnimin e studentëve, për të qenë misionarë, dhe një auditor me 250 vende. Faleminderit për ofertën tuaj bujare për këto dy projekte. Javën e ardhshme, do të dëgjoni përvojën e Marias, si mësuese misionare me Shërbimin Vullnetar Adventist.

**Fakte të Shpejta**

- Ushqimi kilian reflekton afërsinë e vendit me detin dhe malet. Frutat e detit janë të bollshme nga oqeani, frutat dhe perimet nga brendësia, dhe, fillimisht, llama nga malet — megjithëse kjo është zëvendësuar kryesisht nga mishi i viçit.
- Kryeqyteti i Kilit është Santiago.
- Rreth 40 për qind e kilianëve jetojnë brenda ose rreth kryeqytetit, Santiago.
- Kili shtrihet më në jug se çdo vend tjetër në botë dhe është vendi më afër Antarktidës.