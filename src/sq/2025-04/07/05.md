---
title:  Shkruar mbi gurë
date:   12/11/2025
---

`Lexoni Jozueun 8:32–35. Cili është kuptimi i aktit të përshkruar në këto vargje dhe çfarë kuptimi ka për sot?`

Mali Ebal përmendet vetëm te Ligji i Përtërirë (Ligj. 11:29; Ligj. 27:4, 13) dhe në librin e Jozueut (Joz. 8:30, 33). Së bashku me Gerizimin, ishte vendi ku do të lexoheshin bekimet dhe mallkimet e besëlidhjes. Më konkretisht, sipas Ligjit të Përtërirë 11:29 dhe Ligjit të Përtërirë 27:4, 13, ai duhej të ishte vendi i mallkimeve. Këtu Izraelitët duhej të qëndronin në të dyja anët e arkës në prani të priftërinjve (Joz. 8:33). Njëri grup qëndronte përballë malit Ebal, tjetri përballë malit Gerizim. Këtu ata vendosën në mënyrë simbolike dy mënyrat e mundshme të lidhjes me besëlidhjen. Sakrificat që u sollën atje të drejtonin tek Jezusi, i cili mori mbi vete të gjitha mallkimet e besëlidhjes, në mënyrë që të gjithë ata që besojnë në Të të gëzojnë bekimet e saj (Gal. 3:13, 2 Kor. 5:21).

`Pse ishte e nevojshme të shkruhej një kopje e besëlidhjes në një monument të dukshëm për të gjithë? (Shihni Ligji i Përtërirë 4:31; Ligj. 6:12; Ligj. 8:11, 14; 2 Mbretërve 17:38; Psal. 78:7.)`

Ne njerëzit priremi të harrojmë. Ne i grumbullojmë kërkesat gjithnjë e më të habitshme të jetës së përditshme në segmente kohore gjithnjë e më të shkurtra. Në mënyrë të pashmangshme harrojmë gjërat, që nuk përsëriten me të njëjtën frekuencë apo intensitet. Në çdo darkë të Zotit, ne kemi një rast të veçantë për t'ia ripërkushtuar veten Zotit dhe për të ripërtërirë zotimin tonë të besëlidhjes. Do të ishte mirë që këto mundësi t'i perceptonim jo vetëm si shanse për rikushtimin individual, por edhe si raste të ripërtëritjes së përbashkët të besnikërisë sonë ndaj Zotit. Në një shoqëri gjithnjë e më individualiste, ne duhet të rizbulojmë fuqinë e përkatësisë në një komunitet që ndan të njëjtin botëkuptim, të njëjtat vlera dhe besime dhe të njëjtin mision.

`Sa të lehtë e keni, në nxitimin dhe rrëmujën e jetës, të harroni Zotin dhe të kërkoni të bëni gjërat me forcën dhe fuqinë tuaj? Pse është kaq e lehtë për ta bërë këtë, veçanërisht kur gjërat po shkojnë mirë për ju?`