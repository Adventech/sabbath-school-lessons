---
title:  Mwingiliano
date:  04/04/2019
---

Biblia ni kitabu cha mahusiano. Mungu alituumba ili tuwe na uhusiano kila mmoja na wengine. Kwa kweli, ni wachache sana kati yetu wanaoishi kwenye upweke kabisa. Kwanza kabisa, hakuna kati yetu ambao tungekuwepo kama isingekuwa kwa sababu ya wengine. Hata mara baada ya kuzaliwa, tunahitaji wengine watuhudumie, angalau hadi umri fulani wakati ambapo, kwa uchache kulingana na hali, tunaweza kuendelea wenyewe. Hata kama tungeweza, ni nani angependa utengano huo? Wengi wetu tunahitaji na tunashauku ya ushirika na uhusiano wa watu wengine. Japokuwa wanyama wa kufugwa, kama vile mbwa, wanaweza kuwa wenzi wazuri, mwisho wake mwingiliano wa ndani kabisa na wenye maana zaidi na wenye kubadilisha maisha unatoka kwa watu wengine. Si jambo la kushangaza basi, kwamba familia na mahusiano ya kifamilia, ni ya muhimu sana kwa uwepo wetu.

Kwa sababu mara nyingi maishani, wengi wetu huwa tunaingiliana na wengine, mwingiliano huu unaweza na mara kwa mara unaleta mabadiliko na mahadhi kwenye maisha yetu. Hata hivyo, hili hutokea kwa namna mbili: wengine, katika mwingiliano wao nasi, huwa wanagusa maisha yetu. Wakati huo, sisi, katika mwingiliano wetu na wengine tunaweza kuathiri maisha yao. Na iwe tunatambua hilo au la (na mara nyingi huwa hatutambui), mwingiliano huo, kwa mwelekeo wowote, unaweza kuwa kwa ajili ya wema au uovu. Ni jambo la muhimu kiasi gani basi, sisi kuweka mazingira mazuri ya utendaji, wakati wote, ili mguso wetu kwa wengine usioweza kuzuilika daima uwe kwa ajili ya mema, hasa wale walio karibu zaidi nasi, ambao kwa kawaida ni wanafamilia wa familia zetu wenyewe.

`Soma mafungu yafuatayo. Je, yanatuambia tufanye nini katika mwingiliano wetu na wengine? Rum. 15:7; Efe. 4:2, 32; 1 The. 3:12; Yak. 5:16.`

Kwa namna nyingi, kanuni hii ni sahili. Tukiwatendea wengine kwa uzuri, wema na upole, tutakuwa mvuto chanya kwao, hata kufikia hatua ya kuweza kubadilisha maisha yao kwa namna iliyo chanya kabisa. Kama Yesu anavyobadili maisha ya watu kwa namna iliyo chanya, ni nafasi nzuri kiasi gani tuliyo nayo kufanya vivyo hivyo kwa ajili ya wengine pia. Kwa mara nyingine, lazima tukumbuke: mguso wetu unaweza kuwa mzuri au mbaya, hata kwa namna iliyojificha sana. Hakuna namna mvuto huu, uliojificha au la, unapoonekana sana kuliko kwenye familia zetu.

`Hebu tazama kauli zifuatazo za Yesu: Luka 11:34 na Marko 4:24, 25. Zinaonesha nini kuhusu umuhimu wa namna tunavyohusiana na wengine?`