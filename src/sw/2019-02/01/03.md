---
title:  Mahadhi ya Maisha
date:  01/04/2019
---

Wanasayansi wanazungumzia kitu kiitwacho mahadhi ya “circadian- michakato ya kibiolojia inayojirudia katika mzunguko wa saa 24),” dhana kwamba kuna mahadhi ya kibilojia (nyakati fulani yanayoitwa “saa za mwili”) ambayo yanadhibiti utendaji kwenye miili yetu. Kwa maneno mengine, kiwango fulani cha ukawaida kimo ndani ya miili yetu yenyewe. Kwa hiyo, kwa kiwango fulani, mahadhi yapo kote kutuzunguka na hata ndani yetu.

`Ni misimu gani ya maisha inayotabirika inayotajwa kwenye Maandiko katika mafungu yanayofuata na inafungamanaje moja kwa moja na maisha ya familia?`

`Mhubiri 3:2`

`Mwanzo 21:8; Waamuzi 13:24`

`Zaburi 71:5; Mithali 5:18`

`Mwanzo 15:15; Waamuzi 8:32`

`Zaburi 90:10`

Kati ya miisho miwili ya maisha, kuzaliwa na kufa, sisi sote huwa tunapitia namna mbalimbali za misimu, ambayo ni tofauti kwa kila mmoja. Baadhi ya watoto hawaishi muda mrefu baada ya kuzaliwa; wengine hukua hadi kuwa watu wazima ambao huishi hadi katika umri mkubwa wa uzee. Watoto hukua na kuendelea katika kasi yao wenyewe. Baadhi yao hutembea na kuzungumza haraka kuliko wengine. Baadhi yao wataweza kuhudhuria shule na kukua hadi kuwa wanataaluma, hali wengine wakitumia muda wao katika kazi za namna nyingine. Baadhi yao watakuwa na familia huku wengine wakiishi bila kuoa au kuolewa hata pia bila kupata watoto kamwe.

Wapo mabilioni ya watu duniani na japo sisi sote tunayo mengi tunayofanana kwayo (tazama Matendo 17:26), kila mmoja wetu ni nafsi na hivyo, tofauti zitakuwepo katika kila moja ya maisha yetu.

Kwa namna fulani pia, tofauti hizi ni muhimu kwa sababu zinamfanya kila mmoja wetu awe wa pekee, hii ikimaanisha kuwa kila mmoja wetu ana anachoweza kutoa ambacho wengine hawana. Kwa ufupi, tofauti zetu zinaturuhusu kuwa baraka kwa wengine. Kwa mfano, wote – vijana na wazee wanaweza kunufaika kutokana na kile kila mmoja anachompatia mwingine: “Fahari ya vijana ni nguvu zao, Na uzuri wa wazee ni kichwa chenye mvi” (Mit. 20:29). Bila kujali hatua tuliyo kwayo na bila kujali tofauti zetu, sisi sote tunacho kitu fulani cha kutoa, siyo kwa BWANA tu, bali pia kila mmoja kwa mwingine.

`Bila kujali hali yoyote ile ya mazingira ya maisha yako kwa sasa, unaweza kufanya nini ili kuwa baraka kwa mtu mwingine? Kwa nini usifanye jitihada ya makusudi kuwa baraka hiyo, hasa kwa mtu wa familia yako?`