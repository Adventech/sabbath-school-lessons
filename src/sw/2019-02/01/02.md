---
title:  Hapo Mwanzo
date:  31/03/2019
---

Biblia inaanzia pale mwanzo, ambapo bila shaka ndiyo maana inaanzwa kwa maneno (kwa kweli ni neno moja katika Kiebrania), “Hapo mwanzo…” (Mwa. 1:1). Kwa kweli, mtazamo mahsusi wa sura hii, ni badiliko la dunia kutoka katika hali ya “ukiwa, tena utupu” (Mwa. 1:2) hadi kwenye ulimwengu ambao Mungu Mwenyewe, kwenye siku ya sita, aliitamka kuwa ‘njema sana’ (Mwa. 1:31). Kwa ufupi, mwanzo hapa ni mwanzo wa dunia yetu.

`Soma Mwanzo 1. Japokuwa mengi sana yanatokea, jiulize swali hili: Je, kuna dokezo lolote la kutokuwa na utaratibu maalum au kubahatisha, au kila kitu kinafanyika kwa utaratibu kamili, kila kitu kikiwa katika muda wake na mahali pake? Unalo jibu gani kuhusu tabia ya Mungu?`

Ellen G. White aliandika kuwa “Utaratibu ni sheria ya kwanza ya Mbinguni” (Signs of the Times, June 8, 1908); inaonekana hivyo katika dunia pia. Ingawa dhambi imevuruga dunia ya asili, kwa kiwango fulani, utaratibu, mahadhi na ukawaida bado upo.

`Soma Mwanzo 8:22.Utaratibu unaonekanaje hapa pia?`

Hata baada ya Anguko dhambini, kwa ujumla - misimu huja na kupita katika mtindo wa kawaida. Kwa hiyo, pamoja na mianga angani, hiyo ikiwa ni jua na mwezi, iliyoumbwa ili “itenge kati ya mchana na usiku; nayo iwe ndiyo dalili na majira na siku na miaka” (Mwa. 1:14), misimu ipo pia, yote ikiwa ni sehemu ya mahadhi asili ya dunia aliyoiumba Mungu. Na kwa kweli, japo tunaona kwa juu juu tu kwa sasa, fungu kama lile la Isaya 66:23 linaonesha kwamba kwenye mbingu mpya na nchi mpya hali ya mifuatano maalum ya namna hiyo itakuwepo pia.

` Fikiria jinsi ambavyo Sabato, kwa namna yenye nguvu sana na ya kawaida, inagusa maisha yako, hususan familia yako, chochote kile. Ni zipi zilizo faida dhahiri, siyo tu hiyo ya Sabato, lakini ukweli kwamba huwa inakuja kwa ukawaida hivyo?`

