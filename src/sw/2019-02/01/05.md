---
title:  Vipindi vya Mpito
date:  03/04/2019
---

Ukweli ni kwamba wanadamu pia, mara kwa mara, ni viumbe wanaosukumwa na mazoea. Sisi pia, kwa kweli, huwa tunawekwa kwa namna fulani kwenye njia zetu, na kadiri tunavyozidi kuongezeka umri, ndivyo inavyokuwa vigumu kubadilisha njia hizo.

Kwa kweli, huwa hatubadiliki kwa urahisi. Ni wake wangapi ambao wamekuwa wakilalamika kwa miaka mingi, “Nimejaribu kumbadilisha mume wangu, lakini…”? Hata hivyo, Mungu yumo kwenye shughuli ya kutubadilisha, ikiwa sio sana badiliko la haiba zetu, basi ni dhahiri, hufaya hivyo katika tabia zetu. Hiki ndicho kwa ujumla kilichomo kwenye mpango wa wokovu: Mungu kutufanya sisi kuwa watu wapya katika Yeye.

`Ni badiliko gani kubwa lililotokea kwa Sauli wa Tarso, na lilitokeaje? Mdo. 8:1, 3; 9:1-22; Gal. 1:15 -17.`

“Sauli alipojisalimisha mwenyewe kikamilifu kwa nguvu inayosadikisha ya Roho Mtakatifu, aliona makosa ya maisha yake na kutambua madai yenye mguso mpana ya sheria ya Mungu. Huyu aliyekuwa Farisayo mwenye kiburi, mwenye kujiamini kwamba alikuwa akihesabiwa haki kwa matendo yake mema, sasa aliinama mbele za Mungu kwa unyenyekevu na usahili wa mtoto mdogo, akiungama hali yake ya kutokufaa na akiomba ustahili wa Mwokozi aliyesulubiwa na kufufuka. Sauli alitamani afikie upatanifu mkamilifu na ushirika pamoja na Baba na Mwana; na katika uzito wa shauku ya msamaha na kukubalika alitoa maombi ya dhati….

“Sala za Farisayo aliyetubu hazikuwa za bure. Mawazo na hisia zake za ndani kabisa moyoni mwake zilibadilishwa na neema ya Mungu; na akili zake nzuri sana zikaletwa katika upatanifu na makusudi ya milele ya Mungu. Kristo na haki yake akawa kwa Sauli zaidi ya ulimwengu wote.” – Ellen G. White, The Acts of the Apostles, uk. 119, 120.

Hata kama visa vya uongofu wetu havikaribii kabisa kiwango cha kuvutia kama kile cha Sauli, ni hakika sote tuna kisa chetu, uzoefu wa namna ambavyo Bwana ametenda maishani mwetu ili kutubadilisha, kutufanya kuwa namna ile ya mtu tunayopaswa kuwa. Ndiyo, mchakato unaweza kuwa mrefu na nyakati fulani ni rahisi kujiuliza kama kweli tutapata kubadilika. Nyakati kama hizi, mafungu mawili ya Biblia ni ya muhimu sana kuyatafakari na kuyadai kwa ajili yetu wenyewe.

`Soma Wafilipi 1:6 na Warumi 8:1. Ni ahadi gani mbili kuu zinazopatikana kwenye mafungu hayo na zinapatanaje na uzoefu wa Mkristo?.`