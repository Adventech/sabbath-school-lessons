---
title:  Yasiyotegemewa
date:  02/04/2019
---

`Soma Ayubu 1:13–19, 2:7-9. Kitu gani kilitokea kwa Ayubu? Ni kwa njia zipi uzoefu wake unaakisi kinachompata kila mmoja, kwa namna moja au nyingine, au wakati mmoja au mwingine?`

Mwanafalsafa wa Kiyunani aliyeitwa Heraclitus alitamka kuwa “hakuna cha kudumu isipokuwa badiliko.” Wakati ule inapoonekana kwamba kila kitu kinaenda vyema, ndipo badiliko linapotokea. Inawezekana kuwa ni kupoteza kazi au mkono au mguu, ugonjwa unaotuweka kitandani au hata kifo kisichotarajiwa, nyumba kuungua moto, ajali ya gari, kuanguka wakati wa kumtembeza mbwa wa nyumbani.

Kwa kweli, sio mabadiliko yote ambayo yapasa yawe hasi. Labda kupandishwa cheo kazini kunaweza kusababisha hali bora zaidi za kiuchumi. Au pengine unakutana na mtu atakayekuwa mwenzi wako wa maisha, badiliko ambalo wengi wangelikubali. Kwa namna yoyote ile, tunaweza tukawa tukienda vizuri, hata katika mzunguko wa kawaida, mahadhi fulani, wakati, ghafula na bila kutegemewa, yote yanavurugwa.

Ni dhahiri kuwa Ayubu hakuwa akitarajia msimu mpya maishani mwake. Biblia inamtaja kama mtu ambaye “alikuwa mkamilifu na mwelekevu, ni mmoja aliyemcha Mungu, na kuepukana na uovu” (Ayu. 1:1). Tunajua pia kuwa alikuwa ameoa, akawa na wana saba na mabinti watatu naye alikuwa tajiri sana (Ayu. 1:2, 3). Tunapofikia katikati ya kitabu, anakuwa amepatwa na upotevu wa namna kuu sita: mali yake, watumishi wake, watoto wake, afya yake, usaidizi wa mke wake na kutiwa moyo na marafiki zake. Ulimwengu wake ulikuwa umepinduliwa chini juu na maisha yake ya kifamlia yalikuwa yameharibiwa.

Ingawa kile kilichomtokea Ayubu kilikuwa katika hali mbaya mno isiyo ya kawaida, ni nani kati yetu ambaye hajawahi kupitia kile kisichotarajiwa, kwa namna ambayo pia ni hasi? Maisha yanaweza kuwa yakienda vyema tu, wakati ambapo, kwa ghafula na wala bila kutegemea, kila kitu kinabadilika kabisa na maisha yetu – na maisha ya familia zetu – yanaweza yasirudi kuwa kama yalivyokuwa awali tena.

Hili sio jipya hata kidogo. Pengine Habili hakutegemea kuuawa na Yusufu hakutegemea kabisa kuuzwa na kuwa mtumwa kule Misri. Kwenye visa vyote viwili, wanafamilia ndio waliokuwa wasaliti na katika visa vyote viwili familia ziliguswa kwa kiasi kikubwa na kile kilichowapata wanafamilia wenzao. Maandiko Matakatifu yamesheheni mifano ya watu ambao maisha na familia zao, vilibadilishwa kabisa na yale ambayo hayakutegemewa.

` Imani yako imekusaidiaje kati ya majaribu ambayo bila kutegemea yaliingilia mahadhi ya maisha yako?`