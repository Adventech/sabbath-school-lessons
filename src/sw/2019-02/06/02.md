---
title:  Maisha Yasiyowez a Kutenganishwa
date:  05/05/2019
---

`Ukijengea msingi kwenye mafungu yafuatayo, unawezaje kuuelezea mtazamo wa Biblia wa mwili wa binadamu? Mwa. 2:7; Zab. 63:1; 84:2; 1 Kor. 6:19, 20; 1 The. 5:23.`

Baadhi ya madhehebu yanaamini katika dhana iitwayo “dualism,” falsafa inayouangalia mwili wa mwanadamu kama tatizo kwa maisha ya roho. Hii ikimaanisha, kwamba mwili unaonekana kuwa mbaya wakati “roho” akionekana kuwa mzuri. Hata hivyo, kwenye Maandiko, mwili wa mwanadamu, zikiwemo kawaida zake za ngono, ni sehemu ya muhimu ya nafsi nzima. Uhai ni “mwili” na “roho” au “pumzi ya uhai” (taz. Mwa. 2:7). Mtunga zaburi anajitoa kwa namna yote alivyo katika kumwabudu Mungu (Zab. 63:1; 84:2). Nafsi nzima ya mtu lazima itakaswe, iwekwe kwa ajili ya makusudi matakatifu aliyoyakusudia Mungu.

`Mtazamo chanya wa mwili wa binadamu, katika muktadha wa mahusiano ya ngono, unaakisiwa kwenye Wimbo Ulio Bora. Mafungu haya yanadhihirishaje mtazamo huo? Wim. 1:2, 13; 2:6; 5:10 – 16; 7:1-9.`

Katika maandiko haya yote matakatifu, mwili wa mwanadamu unashangiliwa. Sehemu za kimwili za mapenzi ya ndoa haziaibishi. Mlolongo mzima wa hisia unawekwa wazi.

Miiko yenye nguvu sana katika suala la ngono ipo dhahiri kwenye tamaduni nyingi. Hivyo, inakuwa vigumu kwa wanandoa kuwasiliana kwa njia nzuri kuhusu maisha yao ya mapenzi. Vivyo hivyo, watoto mara kwa mara hunyimwa fursa ya kujifunza juu ya mambo ya ngono katika muktadha wa nyumba ya Kikristo ambapo maadili ya kitauwa yanaweza kufungamanishwa na taarifa sahihi. Uwazi wa Biblia katika suala la ngono unaalika watu wake kwenye kiwango cha juu zaidi cha faraja kuhusu mada hii ili sehemu hii ya muhimu ya maisha iangaliwe kwa heshima na adabu inayostahili zawadi kubwa namna hiyo kutoka kwa Muumba.

Tunawezaje kujilinda dhidi ya nguvu za kitamaduni na kimaadili ambazo ama zinafanya suala la ngono kuwa shauku ya kinyama inayodhalilisha au kulifanya suala hili kuwa kitu kinachoaibisha ambacho hakipaswi kuzungumziwa? Biblia inatuoneshaje kwamba pande zote hizo mbili sio sahihi?