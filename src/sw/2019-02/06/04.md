---
title:  Kujua kwa Upendo
date:  07/05/2019
---

Wengi wameona mada ya “Rejea Edeni” kwenye Wimbo Ulio Bora. Ingawa wenzi hawa walioelezewa sio mume na mke wa kwanza, shairi linaleta akilini bustani ile ya kwanza. Mpango wa Mungu kwamba wawe “mwili mmoja” (Mwa. 2:24, 25) unaoneshwa kote kwa namna ya vielelezo na ishara za kupendeza.

`Wimbo ulio bora unawasilishaje uwajibikaji kwa ajili ya upatanifu kwenye maisha ya ndani ya wenzi waliooana? Wim. 4:7 – 5:1. Maelekezo ya Paulo ya 1 Wakorintho 7:3-5 yanafananaje?`

Sulemani anamkaribisha mpenzi wake, “Njoo pamoja nami” (Wim. 4:8). Bibi harusi wake anaitikia. Baadaye bibi harusi anamkaribisha, “Mpendwa wangu na aingie bustanini mwake” (Wim. 4:16). Mwanamme anaitikia (Wim. 5:1). Hapa Maandiko yanafundisha kuwa haipasi pawepo na hali yoyote ya kulazimisha, werevu au hila katika mazingira ya vitendo hivi vya mapenzi. Katika mahusiano haya, wenzi wote wanaingia kwa uhuru na kwa kupenda. “Bustani yangu” ni “bustani yake.”

“Sulemani” na “Mshulami” wanashirikiana majina ambayo asili yake ni neno shalom la Kiebrania, “Amani,” au “ukamilifu.” Upendezewaji wao unatokana na wote wawili pamoja (Wim. 4:1-5, 5:10-16). Ulinganifu kwenye uhusiano wao unadhihirishwa hata katika mtindo wa ushairi wao wa mistari pacha na mafungu. Kauli ya agano “Mpendwa wangu ni wangu, na mimi ni wake” (Wim. 2:16) ni mwangwi wa lugha ya Edeni, “Sasa huyu ni mfupa katika mifupa yangu, na nyama katika nyama yangu” (Mwa. 2:23).

`Je, neno “kujua” linapotumika kama maelezo ya muungano wa ndoa linaongezea nini kwenye ufahamu wetu juu ya uhusiano wetu na Mungu? Mwa. 4:1, 25; 1 Sam.1:19; Lk. 1:34; Yn 17:3; 1 Kor. 8:3.`

Biblia inatumia jua kwa ajili ya muunganiko wa ndani wa mume na mke. Katika huku “kujua” kwa upendo, undani kabisa uliofichika wa nafsi ya mtu unatolewa kwa mwingine. Sio tu miili miwili bali pia mioyo miwili inaunganishwa katika “mwili mmoja.” Jua inaelezea uhusiano kati ya mtu na Mungu. Kwa Mkristo mwenye uwezo wa kupambanua, ujuzi wa pekee na mzuri wa ndoa, pamoja na hali yake ya kuwa wenzi, uwajibikaji na furaha isiyo na kikomo, vinaleta umaizi mkubwa kwenye fumbo lililo takatifu sana na lililo juu kabisa, muungano kati ya Kristo na kanisa.