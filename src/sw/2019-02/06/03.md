---
title:  Mapenzi ya Wimbo wa Mapenzi
date:  06/05/2019
---

`Elezea vipengele mbalimbali vya upendo vinavyowasilishwa kwenye Wimbo Ulio Bora. Wim. 1:2, 13; 2:10–13, 16; 3:11; 4:1-7; 5:16; 6:6; 7:1-9; 8:6, 7.`

Wimbo Ulio Bora unaonesha jinsi marafiki wanavyotumia muda pamoja, wanavyowasiliana kwa uwazi na kujaliana. Kwenye Wimbo Ulio Bora, marafiki wazuri wawili wanakuwa wenzi waliooana. Mke anasema, “Ni huyu rafiki yangu” (Wim. 5:16). Neno rafiki linaonesha ushirika na urafiki bila kuwa na vidokezo vya wenzi wa kinyumba. Heri mume au mke ambaye mwenzi wake ni rafiki yake mpenzi.

Kwenye shairi lote, sifa za undani na ishara za mapenzi zinawasilisha mvuto mkali, furaha ya kimwili na kihisia ambayo mume na mke wanaziona kila mmoja kwa mwenzake. Undani wa asili wa upendo wa mapenzi ni karama ya Muumba, kwa ajili ya kuwasaidia wenzi waunganike kwa karibu kila mmoja na mwenzake katika ndoa. Wenzi wanapokuwa tayari kwa ajili ya kazi ya upendo wa Mungu mioyoni mwao, upendo wao wa kibinadamu “unatakaswa na kusafishwa, unaadilishwa na kukuzwa.” - Ellen G. White, The Adventist Home, uk. 99.

Mafungu haya pia yanawasilisha mawazo ya hali ya juu kuhusu upendo. Hata hivyo, upendo wa kweli, sio asili ya moyo wa kibinadamu; ni karama ya Roho Mtakatifu (Rum. 5:5). Upendo wa namna hiyo huwafunga mume na mke kwenye umoja unaodumu kwa muda mrefu. Upendo wenye wajibu ndio unaohitajika sana kwenye uhusiano wa mzazi na mtoto ili kumjengea mtoto imani. Ni upendo wa kujitoa nafsi ambao unawafunga waumini pamoja katika mwili wa Kristo. Wimbo Ulio Bora unatuita tufanye upendo huu kuwa nguvu iliyo hai katika uhusiano wetu na wenzi wetu.

`Je, undani huu wa karibu unaakisije, kwa namna yake wenyewe, namna ya undani tunaoweza kuwa nao na Mungu? Ni mambo gani yanayofanana tunayoweza kuonesha (kwa mfano, kutumia muda, kujitoa wenyewe kikamilifu, nakadhalika)? Kuna yapi mengine yanayofanana?`