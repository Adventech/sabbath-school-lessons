---
title:  Mapenzi Wakati Sahihi
date:  08/05/2019
---

Soma Wimbo Ulio Bora 4:8 – 5:1. Mafungu ya Wimbo ulio Bora 4:16; 5:1 yanatengeneza kiini halisi cha kitabu hiki na kueleza, kama ilivyo bayana, kilele chake kama ndoa kati ya Sulemani na Mshulami inavyotimilizwa kwa kukutana kimwili.

`Kwenye mafungu yanayofuata, Sulemani anamaanisha nini? Wim. 4:12, 16; 5:1; 8:8 – 10.`

Kwenye Wimbo ulio Bora, tunaona baadhi ya uthibitisho wa Maandiko unaovutia sana wa mpango wa Mungu kwamba watu wabaki wakiwa safi bila ngono hadi ndoa. Mojawapo nukuu za rejea zenye nguvu zaidi ni ile inayohusu maisha ya utotoni ya Mshulami, wakati kaka zake walipokuwa wakijiuliza kama atakuwa “ukuta” ama “mlango” (Wim. 8:8, 9). Kwa maneno mengine, angekuwa bikira hadi ndoa (ukuta), au angekuwa mzinzi (mlango). Akiwa mwanamke mtu mzima, anathibitisha kwamba amefaulu kudumisha ubikira wake naye anakuja safi kwa mumewe: “Mimi nalikuwa ukuta” (Wim. 8:10). Kwa kweli, mwanamme anathibitisha kwamba mwanamwali huyu bado ni bikira hadi usiku wa ndoa yao kwa kusema kwamba huyu binti ni “Bustani iliyofungwa…ni Kijito kilichofungwa, chemchemi iliyotiwa muhuri” (Wim. 4:12). Kutokana na uzoefu wake mwenyewe, Mshulami anaweza kushauri marafiki zake ili wachukue hatua za upendo na ndoa kwa uangalifu sana. Mara tatu kwenye Wimbo Ulio Bora Mshulami ananena na kundi la wanawake wanaoitwa “binti za Yerusalemu” akiwashauri wasiamshe moto wa shauku ya mapenzi hadi wakati unaofaa (Wim. 2:7, 3:5, 8:4), maana yake ikiwa; hadi pale watakapojikuta wakiwa salama ndani ya agano la mapenzi la ndoa, kama alivyo yeye.

Kwa mara ya pili kwenye shairi mpenzi anaalika mwenzi wake aende naye (Wim. 2:10, 4:8). Kabla ya harusi asingekubali mwaliko wake, lakini sasa ni yeye anayemkaribisha mume kwenye bustani yake (Wim. 4:16), naye kwa furaha anakubali (Wim. 5:1). Yeye havutiwi tu na uzuri wake; bali amemnasa kwa upendo wake (Wim. 4:9), mume ameleweshwa kwa mapenzi ya mpenzi wake (Wim. 4:10), amechangamshwa sana kwamba Mshulami ni wake na sio wa mwingine sasa na milele: “Bustani iliyofungwa ni umbu langu, bibi arusi, Kijito kilichofungwa, chemchemi iliyotiwa muhuri” (Wim. 4:12). Kwenye umoja pamoja na huyu mwanamke mkamilifu anajikuta kama afikaye kwenye Nchi ya Ahadi: “Bibi arusi, midomo yako yadondoza asali, Asali na maziwa vi chini ya ulimi wako” (Wim. 4:12).

`Ni habari gani njema iliyopo kwa ajili ya mtu mmoja mmoja anayejutia uchaguzi usio sahihi uliofanywa katika mambo ya ngono? 1 Yoh. 1:9; linganisha na Zab. 103:12; Isa. 55:7; Yn. 8:11.`

