---
title:  Wimbo wa Kifalme wa Mapenzi
date:  04/05/2019
---

### Soma Kwa Ajili ya Somo la Juma Hili
Wimbo Ulio Bora; Mwa. 2:7; 1 Kor. 7:3-5; Yn. 17:3; 1 Yoh. 1:9; Rum. 1:24 -27; Gal. 5:24.

> <p>Fungu la Kukariri</p>
> “Nitie kama muhuri moyoni mwako, kama muhuri juu ya mkono wako; kwa maana upendo una nguvu kama mauti, na wivu ni mkali kama ahera. Mwako wake ni mwako wa moto, na miali yake ni miali ya Yahu.”(Wimbo Ulio Bora 8:6).

Kati ya misimu ya maisha, mmojawapo kati ya ile misimu mikuu ni ndoa. Hapa tena, sio kila mmoja anayeoa au kuolewa, lakini kwa wale wanaooa au kuolewa, ndoa huwa inakuja na changamoto maalum na baraka maalum pia. Kati ya zile baraka ni karama ya ajabu ya ngono. Karama hii ni dhihirisho la upendo lenye nguvu kiasi cha ajabu, likifanyika wakati sahihi na mahali sahihi.

Kinyume na maoni yanayopendwa, Biblia haiko kinyume na ngono. Biblia ipo kinyume na matumizi mabaya ya karama hii ya ajabu kwa ajili ya wanadamu iliyotoka kwa Muumba.

Kwa kweli, Wimbo Ulio Bora (au Wimbo wa Sulemani), moja kati ya vitabu vidogo na pengine moja kati ya vitabu vinavyosomwa sana vya Biblia, huelezea uhusiano kati ya bibi harusi kijana, Mshulami na mpenzi wake, anayeaminika kuwa ni Mfalme Sulemani mwenyewe. Kitabu hiki kinakunjua mafumbo ya mapenzi ya ndani na furaha ya mapenzi ya unyumba katika ndoa. Ingawa Wimbo Ulio Bora mara kwa mara umechukuliwa kama ishara ya uhusiano wa Mungu na watu wa Mungu au uhusiano wa Kristo na kanisa, kwanza kabisa ni ushairi juu ya mapenzi unaopatikana kwenye uhusiano halisi wa kweli wa mwanamme na mwanamke.

Juma hili tutaiangalia ndoa kama ilivyooneshwa kwenye kitabu hiki cha Agano la Kale.

_*Jifunze somo la juma hili ukijiandaa na Sabato ya Mei 11._