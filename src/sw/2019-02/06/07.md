---
title:  Tafakari Zaidi
date:  10/05/2019
---

“Ndoa imepokea baraka ya Kristo na inapasa itazamwe kama mfumo mtakatifu. Haipasi dini ya kweli ipingane na mipango ya Bwana. Mungu alikusudia kwamba mume na mke waungane katika ndoa takatifu, ili wajenge familia ambazo, zikiwa zimevishwa heshima, zinakuwa alama za familia kule mbinguni. Mwanzoni mwa huduma yake, Kristo kwa makusudi alitoa idhini ya mfumo ambao ulikuwa umeidhinishwa katika Edeni. Kwa namna hiyo aliwatangazia wote kuwa asingekataa kuwepo kwenye matukio ya ndoa na ndoa ile, ikiunganishwa katika usafi na utakatifu, kweli na haki, ni moja ya baraka kuu kabisa ambazo zimepata kutolewa kwa familia ya kibinadamu.” –Ellen G. White, Daughters of God, kur. 180, 181.

Kama Wimbo ulio Bora ulivyoonesha, mapenzi ya ngono yanaweza kuwa jambo zuri la pekee katika ndoa. Lakini uhusiano unaodumu haujengwi katika uzuri wa nje na furaha za kimwili tu. Miili yetu huzeeka na kuharibika na hakuna kiwango cha lishe, mazoezi, au utaalamu wa kutengeneza tishu zilizoharibika utakaoweza kutufanya tudumu kuonekana vijana. Ndoa ya Sulemani na Mshulami ni uhusiano wa maisha yote, wenye azma. Wanathibitisha mara tatu kwamba kila mmoja ni wa mwenzake (Wim. 2:16; 6:3; 7:10). Mara ya kwanza ni utambuzi wa umiliki wa pamoja wenye ridhaa ya wote wawili (linganisha na Efe. 5:21, 33). Mara ya pili anapindua mpangilio na anapothibitisha utii wake (taz pia Efe. 5:22, 23). Mara ya tatu ni kauli inayoonesha shauku ya mwanamme kwa ajili ya mwanamke (Efe. 5:24 -32). Upendo kama huu hauwezi kuzamishwa (Wim. 8:7), ni kama mhuri usioweza kuvunjwa (Wim. 8:6).

`1.Maelezo ya Sulemani juu ya mkewe kuwa ni mkamilifu (Wim. 4:1-5; 6:8; 7:1-9) yanafananaje na kauli ya Adamu alipomwona Hawa kwa mara ya kwanza? (Mwa. 2:23). Waume wahusianeje na wake zao wenyewe? (Efe. 5:28, 29).`

`2. Baadhi ya watu wameona ndani ya kitabu cha Wimbo Ulio Bora istiari ya uhusiano uliopo kati ya Mungu na watu wake au kati ya Yesu na kanisa lake. Huku tukiwa waangalifu kutopeleka katika istiari (lugha picha) kuliko kiasi, ni sehemu zipi za uhusiano kati ya hawa watu wawili zinazoweza kufananishwa na uhusiano wetu na Mungu? Linganisha pia na Isa. 54:4, 5; Yer. 3:14; 2 Kor. 11:2.`

`3. Soma Mithali 31:26, Wimbo ulio Bora 5:16 na Mithali 25:11. Maneno yetu ni ya muhimu kiasi gani katika kuvunja au kujenga wenzi wetu na katika kudhoofisha au kuimarisha ndoa zetu? Tumia mafungu yafuatayo kama vielelezo vya ziada: Yak. 1:26; 3:5-11.`