---
title:  Kujiandaa kwa Ajili ya Uzee
date:  17/04/2019
---

“Siku za miaka yetu ni miaka sabini, Na ikiwa tuna nguvu miaka themanini; na kiburi chake ni taabu na ubatili, maana chapita upesi tukatokomea mara” (Zab. 90:10). Maneno haya kutoka kwa Musa yanatukumbusha juu ya namna muda unavyopita bila huruma. Miaka inavyokuja na kupita, tunaanza kuona na kujisikia mabadiliko miilini mwetu. Nywele zetu zinageuka kuwa mvi au kunyonyoka, kasi yetu inaanza kupungua na maumivu yanakuwa sehemu ya wenzi wetu wa kila siku. Kama tumeoana na kuwa na watoto, watoto wetu wanaweza kupata watoto wao na ndipo tunaweza kufurahia wajukuu wetu. Msimu uliopita wa maisha unakuwa umetusaidia kujiandaa kwa ajili ya huu wa mwisho.

`Soma Zaburi 71.Zaburi hii inatufundisha nini kuhusu sio tu kujiandaa kwa ajili ya wakati wa uzeeni, bali pia kwa ajili ya maisha kwa ujumla?`

Zaburi 71 ni zaburi ya mtu mwenye umri mkubwa anayepitia changamoto zinazokuja pamoja na maisha, lakini anafurahi kwa sababu wakati wote huyu mwanamme au mwanamke amekuwa akimtumainia Mungu. Namna ya kuzeeka kwa ubora zaidi ni kwa kuweka tumaini letu katika Yeye wakati tukiwa bado vijana. Kwa maneno ya jumla, mwandishi wa zaburi hii anaelezea mafundisho matatu ya muhimu ambayo amejifunza alipokuwa akielekea kwenye msimu huu wa maisha yake.

Jenga ujuzi binafsi wa Mungu ulio na kina. Kutokea ujana wake (Zab. 71:17), Mungu alikuwa kimbilio lake lililo imara (Zab. 71:1,7) na Mwokozi wake (Zab. 71:2). Mungu ni mwamba na ngome (Zab. 71:3), tumaini na ujasiri wake (Zab. 71:5). Ananena juu ya matendo makuu ya Mungu (Zab. 71: 16, 17) na nguvu na uwezo wake (Zab. 71:18) na mambo yote makuu ambayo ameyatenda (Zab. 71:19). Hatimaye anapaza sauti, “Ee Mungu, ni nani aliye kama Wewe?” (Zab. 71:19). Mazungumzo yale ya kila siku na Mungu, tunapojifunza Neno lake na tunapotulia kutafakari yale yote ambayo ametutendea, yatafanya uzoefu wetu katika yeye kuwa na kina zaidi.

Jenga mazoea mazuri. Lishe nzuri, mazoezi, maji, mwanga wa jua, pumziko, nakadhalika, vitatusaidia kufurahia maisha marefu na yaliyo bora zaidi. Hebu angalia kwa makini zaidi namna mtunga zaburi anavyozungumzia tabia za kutumaini (Zab. 71:3), sifa (Zab. 71:6) na matumaini (Zab. 71:14). Jenga shauku kwa ajili ya utume wa Mungu. Huyu mtu kwenye zaburi hii hakuwa akiangalia mbele kwenye kipindi cha kutokuwa na kazi wakati wa uzeeni. Hata katika kustaafu kwake alitaka aendelee kumsifu Mungu (Zab. 71:8) na kuwaambia wengine kuhusu Mungu (Zab. 71:15 -18).

` Kwa wale walio uzeeni, ni zipi baadhi ya faida za kuwa mzee? Ni kitu gani unachojua sasa ambacho hukukijua ulipokuwa kijana zaidi, ambacho sasa unaweza kuwaeleza wale walio vijana?`