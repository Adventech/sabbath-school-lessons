---
title:  Kutokuwa Tayari
date:  14/04/2019
---

Kuhusu Neno la Mungu lipo jambo moja: huwa halifichi juu ya uhalisia wa maisha ya mwanadamu. Kinyume chake, huwa linawadhihirisha katiika ubaya wao wote na nyakati fulani, kutokuwa kwao tayari na kukata tamaa. Kwa kweli, isipokuwa kwa kurasa zile chache za awali za Biblia na zile chache za mwisho, Neno la Mungu linaonesha taswira ya kusikitisha ya jamii ya kibinadamu. Paulo hakutia chumvi alipoandika hivi: “kwa sababu wote wamefanya dhambi, na kupungukiwa na utukufu wa Mungu” (Rum. 3:23).

`Soma 1 Wakorintho 10:1-13. Ni maonyo gani yaliyomo humo, vilevile ni ahadi gani?`

Kwa namna nyingi, matendo yetu mengi maishani yanaonesha tu namna tunavyoitikia badiliko. Tunakabiliana na mabadiliko wakati wote; changamoto kwetu, kama Wakristo, ni kushughulika nayo kwa imani, tukitumaini katika Mungu na kudhihirisha hiyo imani kwa njia ya utii, licha ya kujaribiwa kufanya vinginevyo.

“Hitaji kuu la ulimwengu ni hitaji la watu – watu ambao hawatanunuliwa wala kuuzwa, watu ambao ndani kabisa ya nia zao ni wakweli na waaminifu, watu wasioogopa kuiita dhambi kwa jina lake halali, watu ambao dhamiri zao ni aminifu katika wajibu kama ilivyo sindano ya dira kwa ncha ya kaskazini, watu watakaosimama kwa ajili ya haki japo mbingu zianguke.” - Ellen G. White, Education, uk. 57. Maneno hayo yalikuwa ya kweli kwa Israeli ya kale kama yalivyokuja kuwa wakati wa Ellen G. White na kama yalivyo kwa ajili yetu leo.

`Ni makosa gani ambayo watu waliyafanya katika mafungu yafuatayo wakati wakikabiliana na badiliko na tunaweza kujifunza nini kutokana na makosa yao? Matendo 5:1-10, Mwanzo 16:1, 2, 5, 6, Mathayo 20:20 -22`

Mabadiliko huja, na mara kwa mara huleta majaribu, changamoto, na hata katika nyakati fulani, hofu. Kwa hiyo, ni muhimu kiasi gani kwetu kwamba tuwe na tumevaa silaha za kiroho tunaposhughulika nayo kwa namna iliyo sahihi. Tena, bila kujali kama mabadiliko hayo yanatarajiwa au kama ni sehemu tu halisia ya maisha, inatupasa tujiandae kwa ajili ya yale yanayokuja, yanayoonekana na yasiyoonekana.