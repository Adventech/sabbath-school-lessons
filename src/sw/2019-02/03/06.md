---
title:  Kujiandaa kwa Ajili ya Mauti
date:  18/04/2019
---

Isipokuwa pale ambapo tutakuwa hai wakati wa Kuja kwa Mara ya Pili kwa Kristo, badiliko moja ambalo sote tunaweza kulitarajia ni badiliko kubwa kuliko yote: kutoka uzimani hadi mautini. Pamoja na ndoa na kuzaliwa, ni badiliko gani lililo na mguso mkubwa kwa familia kuliko kifo cha mwanafamilia wa karibu sana?

`Soma 1 Wakorintho 15:24 -26.Mafungu haya yanatufundisha nini kuhusu kifo?`

Kwa kweli, mara nyingi, mauti huja bila kutarajiwa na tena kwa namna inayosikitisha. Ni wanaume au wanawake, hata watoto wangapi, ambao waliamka asubuhi fulani tu na kabla ya jua kutua, wakajikuta wakifumba macho yao sio kwa sababu wanakwenda kulala bali wanakufa? Au waliamka asubuhi moja na kabla jua halijatua wakawa wamefiwa na mwanafamilia?

Zaidi ya kuhakikisha umeunganika kwa imani na Bwana na kufunikwa kwa haki yake kila muda unaopita (taz Rum. 3:22), huwezi kujiandaa kwa ajili ya kifo ambacho hukioni kikija, iwe kwako mwenyewe au kwa mpendwa wako.

Kwa upande mwingine, ungefanya nini kama ungejua kuwa una miezi michache tu ya kuishi? Hatuwezi kujua kwa hakika lini mauti itatuchukua, lakini tunaweza kujua kwa hakika tutakapokuwa tumekaribia mwisho wa maisha yetu. Kwa hiyo, ni jambo la muhimu kiasi gani kujiandaa wenyewe na familia zetu kwa ajili ya hicho kisichozuilika?

` Soma 1 Wafalme 2:1-4, baadhi ya maneno ya mwisho aliyoyanena Daudi kwa mwanawe Sulemani. Ni mafundisho gani tunayoweza kuyachukua hapa kutokana na hili kuhusu kujiandaa kwa ajili ya kifo, kwetu sisi binafsi na kwa ajili ya wanafamilia?`

Kwa mwonekano wa haraka, mtu angeweza kusema, Hiyo inashagaza! Daudi, aliyemuua Uria baada ya kumpa mimba mkewe Uria katika uhusiano wa kizinzi (taz. 2 Samweli 11), anamwambia mwanawe atembee katika njia ya Bwana. Kwa upande mwingine, pengine ni hakika kwa sababu ya dhambi yake na matokeo yake ya kutisha yaliyofuata ndiyo maana maneno ya Daudi yalikuwa na nguvu hivyo. Bila shaka, kwa namna yake mwenyewe, alikuwa akijaribu kumwonya mwanawe akae mbali na upumbavu uliomsababishia huzuni nyingi kiasi hicho. Daudi alijifunza, kwa namna iliyo ngumu kabisa, mafundisho magumu yaliyohusu gharama ya dhambi na bila shaka alikuwa ametarajia kumwokoa mtoto wake kutoka kwenye huzuni ambayo yeye mwenyewe alikuwa ameipitia.