---
title:  Uhuru wa Nia, Uhuru wa Kuchagua
date:  07/04/2019
---

Baadhi ya Wakristo wanaamini kwamba Mungu amekwisha kuchagua, hata kabla mtu hajazaliwa, ikiwa mtu ataokolewa au la. Hii ikimaanisha kwamba, yule ambaye mwishoni atapotea milele atapotea kwa sababu Mungu, katika hekima yake (teolojia hiyo inadai), alifanya uchaguzi huo kwa ajili ya mtu huyo ili apotee. Hivyo hii ikimaanisha, kwamba bila kujali uchaguzi atakaoufanya mtu huyu, atahukumiwa.

Kwa bahati nzuri, sisi kama Waadventista wa Sabato, hatuiamini teolojia hiyo. Badala yake, tunaamini kwamba Mungu amechagua kuwa sisi sote tuokolewe na kwamba hata kabla ya dunia hii kuanza, tulichaguliwa katika Yeye ili tuupate uzima wa milele.

`Soma Waefeso 1:1-4; Tito 1:1,2; 2 Timotheo 1:8,9. Mafungu haya yanatuambia nini kuhusu kuchaguliwa na Mungu na wakati tulipochaguliwa?`

Hata kama habari iwe njema kiasi gani, baadhi ya watu bado watapotea (Mt. 25:41). Na hiyo ni kwa sababu, japokuwa Mungu ametuchagua sote, amewapatia wanadamu karama takatifu sana na hiyo ni uhuru wa nia, uhuru wa kuchagua.

`Soma Mathayo 22:35 – 37 inafundisha nini juu ya uhuru wa nia?`

Bwana hatulazimishi kumpenda. Upendo, ili uwe upendo, lazima utolewe kwa uhuru. Kwa namna nyingi, mtu angeweza kusema kwamba Biblia ni kisa cha Mungu anavyotoka kuwatafuta wanadamu waliopotea, bila kuwashurutisha, akizivuta roho zao kwake Mwenyewe. Uhalisia huu unaweza kuonekana kwa ubora zaidi katika maisha na huduma ya Yesu na namna watu - wakitumia nia zao huru – walioonesha hisia zao kwake. Baadhi yao walivutwa kwake; wengine wakitaka kumwua.

Ndiyo, Mungu ametuchagua ili tupate wokovu, lakini, mwisho wake, inatupasa tuchague kukubali wokovu huo. Hakuna mashaka kwamba katika uchaguzi wowote tunaoufanya, uchaguzi wa kumtumikia Bwana ni wenye umuhimu mkubwa sana kwetu na kwa wale wanaoguswa nao (kama familia yetu ya karibu) kutokana na maisha yetu na uchaguzi tunaoufanya hapo.