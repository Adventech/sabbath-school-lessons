---
title:  Kuchagua Mwelekeo
date:  11/04/2019
---

Wakati fulani, inatupasa kufanya uchaguzi juu ya kile tunachotaka kufanya maishani mwetu kuhusu kazi au amali. Isipokuwa pale mtu ni tajiri sana yeye mwenyewe au anafanya kazi wakati wote nyumbani akitunza nyumba na familia (ambayo ni kazi ya heshima kubwa kuliko zote) wengi inawapasa wachague njia kulingana na hitaji la ujira.

Kwa kweli, sisi sote huwa tunaishi katika mazingira fulani ambayo kwa kiasi fulani, kunazuia uchaguzi wetu katika suala la kazi. Lakini ndani ya muktadha wowote tunaokuwa ndani yake, tunaweza kufanya uchaguzi kwa kutegemea shughuli yetu, uchaguzi ambao, hasa kwenye mazingira ya kujua kwamba tunao wokovu katika Yesu Kristo, unaweza kuyafanya maisha yetu yawe na maana zaidi na kusudi la kuwepo kwake. Kifupi, chochote tunachofanya, tunaweza kufanya kwa utukufu wa Mungu.

`Ni kosa gani alilofanya Sulemani, na ni kwa namna gani tunaweza kuwa waangalifu tusifanye kitu kama hicho hicho? Mhu. 2:1-11.`

Hatuhitaji kuwa tajiri ili kukamatwa katika mtego ule ule ambao ulimkamata Sulemani. “Maana shina moja la mabaya ya kila namna ni kupenda fedha; ambayo wengine hali wakiitamani hiyo wamefarakana na Imani, na kujichoma kwa maumivu mengi” (1 Tim. 6:10). Mtu anaweza kuwa maskini na bado akapenda pesa kama vile tajiri awezavyo kuwa.

Ndiyo, tunahitaji mapato kwa ajili ya maisha, lakini licha ya kile tunachofanya au kiasi tunachopata, hatupaswi kufanya ufukuziaji wa mali kuwa sanamu. Familia nyingi pia, zimeteseka kutokana na baba ambaye, kwa sababu alikuwa ameshikiliwa na suala zima la kupata pesa, alipuuzia familia ili apate kuwa tajiri. Ni watoto wangapi, au wake, ambao wangependelea mtindo wa maisha ulio sahili kuzidi hali ya uhusiano mbaya na baba yao? Mara nyingi, watu wangependelea mtindo sahili wa maisha.

Tangu Uumbaji, Mungu alipanga kazi iwe sehemu ya maisha (Mwa. 2:15). Hatari huja pale tunapofanya kazi yetu kuwa kiini cha maisha yetu, au inakuwa njia ya kupata mali kwa ajili yetu wenyewe. Hili ndilo kosa alilolifanya Sulemani. Alikuwa akitafuta maana ya maisha kwenye hiyo miradi na ingawa vingi vilimletea kiwango.

`Mtu mmoja aliwahi kusema: “Ni watu wengi kiasi gani, ambao mwishoni mwa maisha yao, walitamani wangetumia muda mwingi zaidi ofisini na mchache zaidi na familia zao?” Kauli hii ina ujumbe gani wa muhimu?`