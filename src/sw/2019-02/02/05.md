---
title:  Kumchagua Mwenzi wa Maisha
date:  10/04/2019
---

Ikiwa inakupasa uchague marafiki zako kwa uangalifu, ni lazima uwe mwangalifu zaidi inapofikia hatua ya kuchagua yeye atakayekuwa mume au mke wako. Adamu alibarikiwa sana kwa sababu Mungu alimtengenezea mwenzi wake wa maisha kwa mikono yake mwenyewe na kutoka ndani yake mwenyewe. Uchaguzi wa Adamu ulikuwa uchaguzi rahisi kwa sababu Hawa hakuwa tu mwanamke, bali mwanamke mkamilifu. Sote tunaobaki huwa tuna wakati mgumu zaidi, kwa sababu hakuna hata mmoja wetu ambaye ni mkamilifu nasi tunao wengi zaidi ambao inatupasa tuchague kutoka kwao.

Kwa sababu uamuzi huu ni wa muhimu kiasi hicho, Mungu hajatuacha bila mwongozo katika eneo hili la maisha yetu. Kando ya hatua zote muhimu tulizoziangalia kwenye somo la Jumatatu, zipo baadhi ya hatua mahsusi za kufuata katika suala zima la ndoa (tunaliangalia swali lote la ndoa kwa uangalifu zaidi kwenye somo la 6). Kwa kweli, nje ya uchaguzi wa kumtumikia Bwana, swali juu ya mwenzi karibu kila wakati wote litakuwa ni suala la uchaguzi muhimu zaidi mtu anaoweza kuufanya maishani mwake.

`Ni mwongozo gani wa jumla unaopatikana katika mafungu yafuatayo ambao unaweza kutumika kwa mtu anayetafuta mwenzi sahihi katika ndoa? Zab. 37:27; 119:97; 1 Kor. 15:33; Yak. 1:23 -25.`

Kando ya kuwa mtu sahihi wa kuoa au kuolewa, hebu uwe yule mtu sahihi kwanza. “Basi yo yote myatakayo mtendewe na watu, nanyi watendeeni vivyo hivyo; maana hiyo ndiyo torati na manabii” (Mt. 7:12). Mtu anaweza kupata mtu anayeweza kuwa mwenzi kwa kiasi kikubwa, mwenye sifa zote ambazo angezipenda, lakini ikiwa yeye anayehitaji sifa nzuri ndani ya yule mwingine angepungukiwa nazo yeye mwenyewe, matatizo yanaweza kuibuka.

Hili sio jipya na halionekani kwenye ndoa tu bali pia katika maisha kwa ujumla. Paulo anatumia muda mwingi mwanzoni mwa kitabu cha Warumi akiwaambia wale wanaowahukumu wengine kwa kufanya kile ambacho wao, wanaohukumu, wanayo hatia katika hicho. Au, kama Yesu alivyosema: “Mbona wakitazama kibanzi kilicho ndani ya jicho la ndugu yako, na boriti iliyo ndani ya jicho lako mwenyewe huiangalii?” (Mt. 7:3).

Ni mara ngapi umejikuta wewe mwenyewe ukitamani kuwa wengine (pengine mkeo au mumeo) angekuwa na tabia ambazo kwa kweli, wewe mwenyewe huna? Tafakari juu ya hilo.