---
title:  Kifo na Upweke
date:  24/04/2019
---

Mtu mmoja aliuliza swali: kuna tofauti gani kati ya wanadamu na kuku kuhusiana na suala la kifo? Jibu ni kwamba, tofauti na kuku, ambao hufa, sisi wanadamu, ambao tunakufa pia, tunajua kwamba tutakufa. Kuku hawajui. Ndio huu ujuzi wa ukaribu wa kifo unaoathiri kwa kiasi kikubwa namna tunavyoishi sasa.

Kama tujuavyo, mahusiano yote, yakiwepo ya ndoa, ipo siku yatafikia mwisho mikononi mwa adui wetu mkuu: kifo. Bila kujali umoja huo ni wa karibu kiasi gani, bila kujali upendo huo ni mkubwa kiasi gani, ushirika huo una kina kiasi gani, muda uliotumika pamoja, sisi kama binadamu, sisi (tofauti na kuku) tunajua kwamba ipo siku mauti itakuja (isipokuwa kama Yesu atakuja kabla) na kinapokuja, mahusiano yote hukoma. Hii imekuwa ndiyo hatima yetu tangu dhambi ya kwanza na itakuwa hivyo hadi marejeo ya Yesu.

Biblia haituambii ni nani kati ya Adamu au Hawa aliyetangulia kufa, lakini lazima ni jambo lililomuuma sana mwingine, hasa kwa sababu mauti haikupaswa kamwe kuwa sehemu ya maisha tangu awali. Ikiwa, kama tulivyoona kwenye somo la awali, kifo cha jani moja kiliwasababishia maombolezo, ni nani awezaye kufikiri uchungu walioupitia kutokana na kifo cha mwenzi?

Tatizo ni kwamba tumezoea sana kifo, tunakichukulia kirahisi. Lakini kamwe hakikupaswa kuwa kitu ambacho sisi kama binadamu tungepaswa kukipitia. Kwa hiyo, hata leo, tunajitahidi kukielewa, wakati ambapo, mara kwa mara, huwa hatuwezi.

`Je, mafungu yafuatayo yanatufundisha nini juu ya kifo na jinsi watu wanavyopambana nacho? Isa. 57:1; Ufu. 21:4; 1 The. 4:17, 18; Mt. 5:4; 2 Sam. 18:33; Mwa. 37:34`

Hakuna swali: Sio tu kwamba sisi tunakabiliana na uhalisia wa vifo vyetu wenyewe, bali pia tunakabiliana na uhalisia wa vifo vya wengine, wapendwa, pengine vifo vya washirika wetu wa karibu. Kwa hiyo, ipo siku, wengi wetu tutakabiliana na wakati, au msimu wa upweke unaoletwa na kifo cha mtu mwingine. Ni jambo gumu, linaumiza na wakati kama huo tunaweza na mara kwa mara ni lazima, tudai ahadi za Mungu. Hata hivyo, kwenye dunia hii ya dhambi, mateso na kifo, ni kitu gani kingine kizuri tulicho nacho?

`Kanisa lako linaweza kumsaidiaje yule anayeteswa na upweke unaotokana na kufiwa na mpendwa wake?`