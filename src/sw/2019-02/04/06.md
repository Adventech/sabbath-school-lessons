---
title:  Kuwa Pasipo Mwenzi Kiroho
date:  25/04/2019
---

Mwanamke kijana aliyeitwa Natalie alikuwa ameolewa kwa miaka saba wakati alipohudhuria mkutano wa kiinjilisti kwenye Kanisa la Waadventista wa Sabato kutokana na mwaliko wa rafiki. Akiwa amesadiki kile alichojifunza, alitoa moyo wake kwa Kristo, akapata uzoefu wa kuzaliwa upya. Licha ya upinzani mkali sana wa mumewe, wazazi wake, wakwe zake, hata jirani yake aliyeishi karibu naye kabisa, Natalie alijiunga na Kanisa la Waadventista wa Sabato. Alibadilisha pia mtindo wake wa maisha, kwa kila kiwango kadiri alivyoweza, kulingana na imani yake mpya.

Kama unavyoweza kufikiria, Natalie alikabiliana na kiwango kikubwa cha nguvu iliyomzuia kusonga mbele; jambo lililofanya hali kuwa ngumu zaidi hasa lilikuwa ni mume wake, aliyesema, jambo ambalo kwa kweli alikuwa sahihi kulisema: “Hiki sicho nilichotilia sahihi tulipooana. Wewe ni mtu mpya kabisa nami ninamhitaji yule wa zamani arudi.” Kwa miaka kadhaa sasa, Natalie amekuwa akijitahidi kuishi maisha ya imani. Japokuwa ameolewa, yeye yupo katika hali ile tunayoweza kuiita “Kuwa pasipo mwenzi kiroho.”

`Ni maneno gani ya kutia moyo ambayo tunayapata kwenye mafungu yafuatayo kwa ajili ya wale wanaoweza kujisikia kuwa pasipo wenzi kiroho? Isa. 54:5; Hos. 2:19, 20; Zab. 72:12.`

Duniani kote, wapo akina “Natalie” kanisani mwetu. Watu hawa, wanaume kwa wanawake, wamo kwenye ndoa lakini wanahudhuria kanisani peke yao au wakiwa na watoto wao tu. Mtu wa namna hiyo anaweza kuwa ameoana na mtu wa imani tofauti. Au pengine yeye alipojiunga na kanisa, mwenzi wake hakujiunga. Au, walipooana, wote walikuwa washiriki wa kanisa, lakini mmoja, kwa sababu yoyote iwayo ile, alitoka, alikoma kuja na anaweza hata kuwa na uadui dhidi ya imani. Mwanamume au mwanamke wa namna hii huja peke yake kanisani na kwenye chakula baada ya ibada, au huenda peke yake kwenye shughuli za uinjilisti au za kijamii za kanisa. Wanasikitika pale ambapo hawawezi kuchangia kifedha huduma za kanisa kama ambavyo wangependa kwa sababu mwenzi wao hakubaliani na hilo. Ingawa wamo kwenye ndoa, wanaweza kujisikia kuwa kama wajane kiroho.

Pengine sisi sote, wakati fulani, tumewahi kukutana na watu kama hawa kanisani nao wanahitaji upendo na msaada wetu.

`Ni mambo gani tunayoyafanya kivitendo sisi kama familia ya kanisa, kumsaidia mtu aliye kati yetu asiye na mwenzi kiroho?`