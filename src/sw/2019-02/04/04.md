---
title:  Ndoa Inapokoma
date:  23/04/2019
---

Kwa namna zote ambazo dhambi imeharibu ubinadamu, kando ya kuteseka kimwili na kifo, ni kipi ambacho kimekuwa na matokeo mabaya zaidi kutokana na dhambi kuliko familia? Ni kama vile msemo, “Familia zisizo kawaida” sio lazima tena kuusema. Ni familia gani ambayo kwa kiwango fulani haina hali inayofanya isiwe ya kawaida?

Kando ya kifo, mojawapo kati ya mambo magumu zaidi ambayo familia inaweza kukabiliana nayo ni talaka. Watu wanaopitia uzoefu huu ambao ni mgumu sana wanapitia namna zote za hisia. Pengine ya kwanza kabisa ambayo ni ya kawaida zaidi ni huzuni, ambayo, kutegemeana na mtu, inaweza kudumu kwa miezi kadhaa hadi miaka kadhaa kwa uzito tofauti. Baadhi wanaweza kupata uzoefu wa hofu; hofu ya yasiyojulikana, fadhaa ya kifedha na hofu ya kutoweza kuvumilia. Baadhi wanaweza kupitia kipindi cha mfadhaiko, hasira na ndiyo – upweke.

`Ni kanuni gani pana zinazohusu talaka tunazoweza kuzipata kutoka kwenye mafungu yafuatayo? Mal. 2:16; Mt. 5:31, 32; 19:8; 1 Kor. 7:11-13.`

“Kanisa kama chombo cha ukombozi cha Kristo halina budi kuhudumia washiriki wake katika mahitaji yao yote na kumlea kila mtu ili wote wapate kukua na kuwa na Ukristo uliokomaa. Jambo hili ni bayana hasa washiriki wanapokabiliwa na uamuzi wa maisha yote kama vile ndoa na matukio ya kusikitisha ya kuachana. Ndoa ya watu wawili inapokuwa katika hatari ya kuvunjika, kila juhudi ifanyike na wanandoa pamoja na wale wanaowahudumia kanisani au katika familia, kuleta mapatano yaliyo sambamba na kanuni za Mungu za kusuluhisha uhusiano ulioharibika. (Hos. 3:1-3; 1 Kor. 7:10, 11; 13:4-7; Gal. 6:1).

“Machapisho yanayoweza kusaidia washiriki katika kujenga nyumba imara ya Kikristo yanapatikana kupitia kanisa au taasisi zingine za kanisa. Machapisho hayo ni pamoja na: (1) programu za maelekezo kwa watu wanaochumbiana wakitarajia kuoana, (2) programu za mafunzo kwa wanandoa pamoja na familia zao, na (3) programu za kusaidia familia zilizovunjika na watu walioachika.” - Mwongozo wa Kanisa la Waadventista wa Sabato, Toleo la 19, Sahihisho la 2015 (Morogoro, Tanzania: Ufunuo Publishing House, 2016), uk. 192.

`Ni njia zipi zisizo hukumu za vitendo unazoweza kumsaidia mtu anayepitia uzoefu wa talaka?`