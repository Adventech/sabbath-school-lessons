---
title:  Urafiki
date:  21/04/2019
---

`Soma Mhubiri 4:9-12. Wazo la msingi hapo ni nini? Kwa ujumla, ni kanuni gani ya maisha inayozungumziwa hapa?`

Ni wachache sana kati yetu tunaoweza kuendelea tukiwa peke yetu. Hata tukiwa watu tunaopenda kukaa peke yetu na kupenda hali hiyo, muda sio mrefu sio tu kwamba tutataka wenzetu lakini tunaweza hata tukauhitaji, hasa nyakati za uhitaji. Kwa kweli, tuliumbwa kwa ajili ya jumuiya, kwa ajili ya ushirika. Wanaheri kiasi gani wale wenye wana familia wa karibu wanaoweza kuwapatia faraja na kuwaunga mkono, hasa nyakati za uhitaji. Kwa bahati mbaya, wapo watu kanisani mwetu, kazini mwetu, kwenye jamii tunamoishi, wasio na mtu wa kumkimbilia, sio tu wakati wao wa uhitaji, bali hata mazungumzo mwisho wa siku. Hali ya kuuhisi upweke inaweza kuja wakati wowote. Mtu asiye na mke alisema, “Siku iliyo ngumu zaidi kwangu, ni Jumapili. Katikati ya juma huwa ninakuwa nimezungukwa na watu kazini. Siku ya Sabato ninaonana na watu kanisani. Lakini Jumapili, niko peke yangu.”

`Ni kanuni gani tunazoweza kujifunza kutoka kwenye mafungu yafuatayo, hasa pale ambapo tunaweza kuwa tunapitia wakati wa upweke? Yohana 16:32, 33; Wafilipi 4:11- 13.`

Ndiyo, kama Wakristo hatuna uhalisia tu juu ya Mungu bali pia uhalisia wa kuweza kuwa katika ushirika na Mungu. Tena kwa kweli, tunaweza kupata faraja kutokana na ukaribu wa Mungu kwetu. Lakini ukaribu wa Mungu kwa Adamu, katika Edeni, haukumfanya Bwana asiseme, “Si vema huyo mtu awe peke yake” (Mwa. 2:18). Kwa hiyo, Mungu alijua kuwa Adamu, hata wakati alipokuwa na ushirika na Mungu katika dunia ambayo ilikuwa haijaathiriwa na dhambi, bado alihitaji urafiki wa binadamu. Ni kiasi gani zaidi basi, sisi wengine wote tunahitaji urafiki huo pia.

Inatupasa kuwa waangalifu pia, ili tusidhani kwamba kwa sababu tu wapo watu wengi kutuzunguka, mtu hawezi kuwa mpweke. Baadhi ya watu wapweke sana wanaishi kwenye majiji makubwa ambapo mara kwa mara wanakuwa na mwingiliano na wengine. Mtu kuwa tu katikati ya miili ya watu hai hakumaanishi kwamba mtu hawezi kujisikia upweke na kutengwa na kuwa mhitaji wa ushirika.

`Sio rahisi daima kujua ni nani anayejisikia kuwa mpweke, kutengwa, kukataliwa, au kuumia tu na kuwa na uhitaji wa kuwa na mtu, hata wa kuzungumza naye tu. Unawezaje kuamua kwa makusudi kujitahidi kutambua yeyote aliye katika hali hii?`