---
title:  Tafakari Zaidi
date:  26/04/2019
---

“Katikati ya maisha yenye shughuli nyingi, Henoko alidumisha ushirika wake na Mungu. Kadiri alivyozidi kuzongwa na kazi zake, ndivyo sala zake zilivyodumu na kuwa za dhati zaidi. Aliendelea kujitenga mwenyewe kutoka katika jamii yote nyakati fulani. Baada ya kuwa kati ya watu kwa muda fulani, akifanya kazi ngumu kwa ajili ya kuwanufaisha kwa maelekezo na mfano, huwa alikuwa akiondoka, ili atumie muda faraghani, akiwa na njaa na kiu kwa ajili ya ule ujuzi wa kimbingu ambao Mungu mwenyewe ndiye awezaye kuutoa. Kwa kuwasiliana na Mungu hivyo, Henoko alifikia hatua ya kuakisi sura ya Mungu zaidi na zaidi. Uso wake uling’azwa kwa nuru takatifu, naam, nuru inayong’aa usoni pa Yesu. Alipokuwa akitokea kwenye mawasiliano haya ya kimbingu, hata wenye dhambi waliangalia kwa heshima na hofu chapa ya mbinguni usoni mwake.” - Ellen G. White, Gospel Workers, uk. 52. Ingawa kisa cha Henoko kinatia moyo hapa na kina jambo fulani lenye nguvu la kusema juu ya wale wanaochagua kuwa na nyakati za faragha, wengi wanakutana na upweke ambao hawakuuomba. Hawataki kuwa peke yao. Ndiyo, ni kweli tunaweza kuwa na ushirika wa furaha na Bwana sikuzote, Yeye ambaye daima yuko nasi, lakini nyakati fulani tunatamani urafiki na ushirika na watu. Ni muhimu kiasi gani kwamba sisi kama kanisa, tuwe tayari kuwafikia wale ambao wanaweza kuwa wameketi karibu nasi kabisa Sabato ya kila juma, na bado wakipitia kipindi kigumu cha upweke. Wakati huo huo, ikiwa unapitia kipindi cha namna hiyo, tafuta mtu unayejisikia kuwa unaweza kumwamini kanisani (au pengine) na umfahamishe. Mara nyingi watu hawawezi kutambua kile mtu anachopitia kwa kumwangalia tu. Ni rahisi kwa watu fulani, kujificha nyuma ya barakoa.

`1 .Kanisa lako linawezaje kujifunza kuwa jepesi kuhisi mahitaji ya wapweke kati yenu?`

`2. “Si kwamba nasema haya kwa kuwa nina mahitaji; maana nimejifunza kuwa radhi na hali yo yote niliyo nayo” (Flp. 4:11). Soma muktadha mpana zaidi wa maneno ya Paulo hapa. Tunawezaje kujifunza kuyatumia haya kwa ajili yetu wenyewe? Wakati huo huo, kwa nini ni lazima tuwe waangalifu sana tunaponukuu fungu hili kwa mtu ambaye anaumia kweli kweli?`

`3. Kwenye darasa lako, zungumzia wakati ulipopitia upweke mbaya. Ni kitu gani kilichokusaida? Ni jambo gani lililokuumiza? Ulijifunza nini unachoweza kukitumia kuwasaidia wengine?`