---
title:  'Ubinafsi: Mharabu wa Familia'
date:  14/05/2019
---

“Kama kiburi na ubinafsi vingewekwa pembeni, dakika tano zingeondoa matatizo mengi.” – Ellen G. White, Early Writings, uk. 119.

Tukiwa wanadamu, asili zetu zimeharibiwa na dhambi. Pengine pia, mfano mkubwa zaidi wa uharibifu huo ni laana ya ubinafsi. Tunaonekana kuzaliwa tukiwa wabinafsi; tunaweza kuona ukweli huu kwa watoto wadogo, ambao asili yao ya msingi ni kutaka vitu kwa ajili yao wenyewe. “Mimi, mimi, mimi….” Tunapofikia utu uzima tabia hii inaweza kujionesha kwa namna mbaya sana, hasa nyumbani.

Kwa kweli, Yesu alikuja ili abadilishe hii (Efe. 4:24). Neno lake linatuahidi kwamba, sisi, kupitia kwake, haitupasi tutawaliwe na mwenendo huu wa tabia angamivu. Maisha yake yote ni kielelezo kikamilifu cha kile kinachomaanishwa na kuishi bila ubinafsi; kwa kiwango tunachoiga maisha yake (1 Yoh. 2:6), tutashinda kawaida ya kuishi kwa ajili ya sisi wenyewe.

`Tazama mafungu yafuatayo. Yanatuambia nini juu ya kuishi maisha yasiyo ya kibinafsi? Flp. 2:3-5,1 Yoh. 3:16 – 18.`

Kama Ellen G. White alivyoandika hapo juu, ikiwa kiburi na ubinafsi vingewekwa kando, matatizo mengi yangetatuliwa kwa haraka sana, kabla hayajatunga usaha na kugeuka kuwa ghasia na hatimaye kuwa kitu fulani kibaya. Wanafamilia wote, hususan wazazi, lazima wasafishwe (Mit. 16:6) kutoka kwenye dhambi hii pale chini ya msalaba (kwenye kielelezo cha juu kuliko vyote ulimwenguni mwote cha kutokuwa na ubinafsi), hata kama hii inamaanisha kudumu kurudi kwenye Msalaba na kusujudu katika kusali, imani, machozi na kujisalimisha.

`Ni muda kiasi gani unaoutumia Msalabani ukipigana dhidi ya ubinafsi wa namna yoyote unaoonekana maishani mwako? Fungu hili (Mt. 7:16) linasaidiaje kuonesha kama umekuwa ukitumia muda wa kutosha pale?`