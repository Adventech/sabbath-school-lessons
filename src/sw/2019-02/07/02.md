---
title:  Kristo Ndiye Kitovu
date:  12/05/2019
---

`Ni kielelezo gani anachokitumia Paulo kuelezea umoja mpya uliopo kati ya watu na Kristo? Kristo amewezaje kufanya “mmoja” kutokana na “wawili”? Efe. 2:11-22; taz. Pia Gal. 3:28.`

Msalaba wa Kristo unaondoa vikwazo vinavyotenganisha watu kila mmoja kutoka kwa mwenzake. Kuta zilitenganisha waabudu kwenye mahekalu ya Wayahudi, wanaume mbali na wanawake na Wayahudi mbali na Wamataifa. Akielezea umoja wa Wayahudi na Wamataifa katika Kristo, Paulo alitumia lugha ambayo inaelekea kwa usawa kwa migawanyiko mingine kati ya mataifa, makundi ya watu, tabaka za kijamii na jinsia. “…Ili afanye hao wawili kuwa mtu mpya mmoja ndani ya nafsi yake; akafanya Amani” (Efe. 2:15) ni habari njema inayowasaidia wanandoa kujua kwa kweli umoja wa “mwili mmoja” kwenye ndoa. Vilevile, kwa imani katika Kristo, familia zilizogawanyika kwa muda mrefu zinaweza kupatanishwa.

`Ni jambo moja kunukuu mafungu ya Biblia yanayohusu umoja katika Kristo; ni jambo lingine kabisa kupitia uhalisia wa uzoefu huo. Ni mabadiliko gani yaliyo halisi ambayo Kristo anayaleta maishani mwetu yanayotuwezesha kupata uzoefu wa kuwa mmoja na umoja ambao tumeahidiwa? Tazama, kwa mfano, Rum. 6:4-7; 2 Kor. 5:17; Efe. 4:24 -32.`

“Fikiria mduara mkubwa, ambao kutokea kwenye kingo zake kuna mistari mingi iliyonyooka, yote ikielekea katikati kwenye kitovu. Kadiri mistari inavyokaribia kitovu, ndivyo inavyozidi kusogeleana….

“Kadiri tunavyosogea karibu zaidi na Kristo, ndivyo tunavyozidi kukaribiana kila mmoja na mwenzake.” – Ellen G. White, The Adventist Home, uk. 179.

“Kati ya baba na mwana, mume na mke,… Kristo huwa anasimama kama Mpatanishi, wawe wanaweza kumtambua au la. Hatuwezi kujenga mawasiliano ya moja kwa moja nje ya sisi wenyewe isipokuwa kupitia kwake, kupitia katika neno lake na kupitia kwa namna tunavyomfuata.” – Dietrich Bonhoeffer, The Cost of Discipleship (New York: The MacMillan Publishing Co., 1979), uk. 108.

`Familia yako, au familia ya kanisa, ipo karibu na kitovu cha mduara kiasi gani? Ni kitu gani kingine ambacho lazima kishuke ili mahusiano yapate kuwa kama yanavyopaswa kuwa?`