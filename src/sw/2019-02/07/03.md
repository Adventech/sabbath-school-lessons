---
title:  Kuwa Wamoja kwa Njia ya Upendo Wake
date:  13/05/2019
---

“Bwana na awaongeze na kuwazidisha katika upendo, ninyi kwa ninyi, na kwa watu wote” (1 The. 3:12).

`Yesu alimwomba Baba yake kwamba wafuasi wake “wawe na umoja kama sisi tulivyo umoja” (Yn. 17:22). Eleza kwa muhtasari kile Yesu alichokuwa akisema hapa, ukikazia hasa kwenye nafasi ya upendo unaohitajika ili kufikia hali hii ya kuwa mmoja.`

Umoja kati ya wafuasi wake ulikuwa mawazoni mwa Yesu kwenye ombi hili. Kuwa na uzoefu wa upendo wa agape ni muhimu kwa ajili ya umoja huu. “Agape” ni neno la Biblia linalomaanisha upendo wa Mungu, neno ambalo limetumika kwenye sala hii na pia sehemu zingine nyingi kwenye Agano Jipya. Upendo wa namna hiyo ni tabia halisi ya Mungu (1 Yoh. 4:8), nao unawatambulisha wafuasi wa Yesu (Yn. 13:35). Upendo wa Mungu sio tabia ya moyo wa kibinadamu wa uovu. Huu huingia maishani mwa mtu Yesu anapokaa pamoja na muumini kwa Roho wake (Rum. 5:5; 8:9,11).

“Mpendane, kama nilivyowapenda ninyi” (Yn. 15:12). Mwanafunzi Yohana, aliyeandika maneno haya, aliwahi kutokupendeka, mwenye kiburi, mwenye kiu ya vyeo, mkosoaji na mwenye hasira za haraka (Mk. 3:17; Lk. 9:54, 55; tazama pia The Desire of Ages, uk. 295). Baadaye maishani mwake alikumbuka jinsi Yesu alivyodumu kumpenda licha ya tabia hizo. Upendo wa Yesu ulimbadilisha Yohana polepole, ukimwezesha kupenda wengine katika umoja wa Kikristo. Aliandika, “Sisi twapenda kwa maana yeye alitupenda sisi kwanza” (1 Yoh. 4:19), na “ikiwa Mungu alitupenda sisi hivi, imetupasa na sisi kupendana” (1 Yoh. 4:11).

`Soma 1 Wakorintho 13:4-8. Jaribu kuweka jina lako pale neno “upendo” linapotokea. Linapelekana vizuri kiasi gani? Muombe Yesu akuletee sifa hizi za upendo maishani mwako kwa njia ya Roho wake. Ni mabadiliko gani ambayo inawezekana kuwa Roho anakuchochea kuyafanya ili kufikia kiwango kikamilifu tarajiwa cha Kikristo?`