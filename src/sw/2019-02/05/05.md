---
title:  Je, Maisha ni Bora Vileleni?
date:  01/05/2019
---

` Ni kwa namna gani kitabu cha Mithali kimetapakaza ucheshi kwenye baadhi ya maudhi yanayotokea kwenye maisha ya nyumbani? Mit. 21:9, 19; 27:15,16. Ucheshi huu una athari gani?`

Mithali kadhaa zinaonesha namna tunavyowatendea wengine tulio nao kwenye mahusiano ya karibu. Mithali hizi hufikisha ujumbe kwa mguso mwepesi na mwonekano wa ucheshi, kama ule unaohusu rafiki asiyejali “amwimbiaye nyimbo mtu mwenye moyo mzito” (Mit. 25:20) na yule mwana familia anayeamka mapema ambaye “huwabariki” waliolala “kwa sauti kuu” (Mit. 27:14). Wake wanaosoma mafungu haya kuhusu wanawake wagomvi wanaweza kutaka kuongezea “mithali” kuhusu wanaume! Hawa wanaweza kurudisha maneno kwamba misemo hii inadumisha matatizo haya haya yanayotajwa na mithali hizi kwa kuwalenga wanawake tu wakati ambapo waume, ambao wanawajibika pia kwenye hali ya nyumba, wanaweza pia kuwa na mienendo ya ugomvi. (Hebu fikiri; ilikuwaje kuishi nyumbani kwa Kayafa au Anasi!)

Moyo wenye furaha unasaidia. Kuwa na hali ya ucheshi kwenye maisha ya familia ni jambo zuri. Ucheshi hulainisha mfumo wa maisha, huku ukisaidia kupunguza misongo na majaribu. “Moyo uliochangamka ni dawa nzuri; Bali roho iliyopondeka huikausha mifupa” (Mit. 17:22). Mithali inaweka baadhi ya dawa yake yenyewe kwenye kitabu chote na kutupatia ruhusa ya kucheka baadhi ya mienendo inayoudhi na kuchukiza. Pengine tunapokuwa tumetabasamu (au tumeumia kidogo kama utani huo unatuhusu), tunakuwa mahali bora zaidi kuzungumzia juu ya mazoea au mienendo inayotuudhi au kutuchukiza. Kwa upande mwingine, haipasi ucheshi utumiwe kupunguza au kukwepa masuala yanayohitaji kushughulikiwa kwa makini. Homa yenye joto dogo inaweza kuwa ni dalili ya maambukizi ya kudumu. Kugombana, kusumbua na kunung’unika vinaweza kuwa viashiria kwamba kuna hasira inayozuiwa ndani ya mtu yule husika au wanafamilia wengi zaidi, pengine inayohusiana na ugumu wa kupatana au mawasiliano kwenye mahusiano. Mwenzi anayenung’unika anajaribu kufidia uwezo unaofikirika wa kutawala na kutokuwa tayari kuwasiliana wa mtu mwingine. Kama maambukizi yakisafishwa, dalili zitaondoka. Kwenye familia, badala ya kuepuka tatizo au kukwepana, wanafamilia hujengea katika upendo wao kwa Bwana na kujitoa kwao kila mmoja kwa mwingine katika kuwasiliana mahitaji na hisia zao, kuingia kwenye mzizi wa hasira yao na kupasafisha

`Kwa nini kicheko ni muhimu sana nyumbani? Kinaweza kutumiwaje kwa wema, au ni kwa vipi kinaweza kupotoshwa na kutumiwa kwa ubaya? Leta jibu lako kwenye darasa.`