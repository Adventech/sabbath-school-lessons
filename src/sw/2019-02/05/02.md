---
title:  Mpende Mke Sahihi
date:  28/04/2019
---

` Orodhesha matatizo na matokeo yanayohusiana na mahusiano ya kimapenzi kabla ya ndoa au uhusiano wa kimapenzi nje ya ndoa kama yalivyooneshwa kwenye Mithali 5:3-14.`

Mtu aliye mtauwa huwa anahifadhi (kama hajafungiwa ndoa) na analinda (kama yumo kwenye ndoa) mapenzi yake ya kina kabisa na undani wa kimapenzi kwa ajili ya ndoa yake. Wanaume wanalengwa kabisa na ujumbe uliomo kwenye Mithali, lakini wazo hilo hilo linapohusiana na mwanamke linaelezewa kwenye Wimbo wa Sulemani (linganisha na Wimbo Ulio Bora 4:12 -15). Mvuto wa nguvu sana wa mapenzi haramu ni lazima upimwe dhidi ya matokeo ya kutisha ya dhambi hii. Mahusiano ya kimapenzi yasiyo rasmi hayaambatani na wajibu, kwa hiyo, huwa yanapungukiwa na upendo wa kweli wa ndani. Raslimali za vitu, hata hisia vinaharibiwa. Jambo la muhimu zaidi hapa ni kwamba itampasa mtu ajibu kwa Mungu kutokana na uchaguzi alioufanya maishani.

Undani wa kimapenzi, mojawapo kati ya zawadi kuu kabisa za Mungu kwa wanadamu, ni fursa ya pekee kwa ajili ya ndoa tu (Mt. 19:5; 1 Kor. 7:3, 4; Ebr. 13:4). Kwenye Mithali, lugha picha ya maji mengi yanayoburudisha, inatumika kama kielelezo nyeti cha furaha na ridhaa inayowapasa wenzi waliooana wawe nayo wanapopendana pamoja. Hii inalinganishwa na ubaya ambao ni matokeo ya kutokuwa na uaminifu. Usemi huu; “mke wa ujana wako” (Mit. 5:18) unaonesha kwamba, hata pale wawili wanapozeeka pamoja, wajibu wa kila mmoja wao kwa mwenzake sharti uendelee. Mume bado anafurahishwa (“anashangilia” [Mit. 5:19] ) na upendo wa mkewe.

Katika hali ya anguko la binadamu dhambini, silika za kimapenzi zinaweza kuvuta watu mbali na mpango wa Mungu kwa ajili ya mapenzi. Hata hivyo, Mungu amewapa wanadamu uwezo wa kufikiri na kuchagua. Majaribu haya, yasipodumu kuzuiwa, yanaweza kumshinda mtu kabisa. Kujitoa kikamilifu kwa ajili ya mpango wa Mungu wa mapenzi katika ndoa kunaweza kuzuia kuendelea kwa mahusiano ya mapenzi haramu. Kuchagua uaminifu wa kudumu katika mpango wa Mungu wa mapenzi katika ndoa, sio tu kwamba ni busara bali pia huambatana na thawabu zake nyingi.

`Kama unajua mtu anayesumbuliwa na majaribu ya mapenzi yanayoweza kuharibu ndoa, ni ushauri gani ungempatia?`