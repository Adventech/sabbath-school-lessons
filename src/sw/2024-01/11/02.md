---
title:  Siku Moja Katika Nyua Zako ni Bora Kuliko Siku Elfu
date:  10/03/2024
---

`Soma Zaburi 84:1-4. Kwa nini mtunga-zaburi ana shauku ya kukaa hekaluni?`

Mtunga-zaburi “anaona shauku” na “kukonda” kwa ajili ya kufanya patakatifu kuwa makao yake ya kudumu ili aweze uwa karibu na Mungu milele (Zab. 84:1, 2). Kuweko kwa Mungu halisi (Zab. 84:2) kunapafanya patakatifu kuwa mahali pa pekee. Katika patakatifu, watu waabuduo wanaweza “kuutazama uzuri wa BWANA” (Zab. 27:4, tazama pia Zab. 63:2) na “_kushiba wema wa nyumba yako_” (Zab. 65:4). Katika Zaburi 84, furaha isiyo na kifani inapatikana katika uhusiano na Mungu, ambao unajumuisha kumsifu (Zab. 84:4), kupata nguvu Kwake (Zab. 84:5), na kumtumaini (Zab. 84:12). Patakatifu ni mahali ambapo uhusiano kama huo unakuzwa kupitia ibada na ushirika na waumini wengine. Kuwepo halisi kwa Mungu katika patakatifu kunawapatia watu waabuduo nafasi ya kuutazama ufalme wenye utukufu wa Mungu na mwonjo wa uzima wa milele. 

`Soma Zaburi 84:5-12. Ni nani mwingine anayeweza kubarikiwa na patakatifu?`

Baraka za Mungu zinaelezewa kama zinazosambaa kutokea patakatifu, zinatolewa kwanza kwa wale wanaohudumu katika patakatifu (Zab. 84:4), kisha kwa wasafiri waendao katika patakatifu (Zab. 84:5-10), na hatimaye kufikia hadi miisho ya dunia. Matarajio ya kukutana na Mungu katika patakatifu yanaifanya imara imani ya mahujaji (Zab. 84:7). Wakati ambapo nguvu za msafiri wa kawaida zinapungua kwa kulemewa na safari ya kuchosha, kwa mahujaji wanaoelekea patakatifu nguvu zao zinaongezeka kadri wanavyopakaribia patakatifu. 

Hata wanapoondolewa kimwili kutoka patakatifu, watoto wa Mungu wanaendelea kubeba chapa ya patakatifu pa Mungu kwa kuishi maisha yanayostahili (Zab. 84:11), ambayo ni sifa ya wenye haki wanaoingia patakatifu pa Bwana (Zab. 15: 1, 2). Bwana anaitwa “jua,” kuonesha kwamba baraka kutoka patakatifu, kama miale ya jua, zinaenea hadi miisho ya dunia (Zab. 84:11). Hivyo, wale wanaokaa na Mungu kwa njia ya imani wanapokea neema Yake, bila kujali mahali walipo.

`Soma Ufunuo 21:3. Ni tumaini gani linaloakisiwa katika patakatifu pa kidunia linafunuliwa hapa kwa ajili yetu? Tunaanzaje sasa hata kufikiria jinsi uzoefu huu utakavyokuwa?`