---
title:  Uombeeni Yerusalemu Amani
date:  11/03/2024
---

`Soma Zaburi 122:1-5. Ni nini hisia za waabudu wanapowasili Yerusalemu? Wanatumaini kupata nini huko Yerusalemu?`

Zaburi ya 122 inaeleza msisimko wa mahujaji walipofika Yerusalemu. Safari za kwenda Yerusalemu zilikuwa matukio yenye furaha wakati watu wa Mungu walipoungana mara tatu katika mwaka ili kufanya ukumbusho wa wema wa Mungu kwao wakati uliopita na sasa (Kum. 16:16). Yerusalemu ilikuwa kitovu cha maisha ya taifa kwa sababu ilikuwa na “Ushuhuda kwa Israeli” (Zab. 122:4) na viti vya enzi vya hukumu (Zab. 122:5). “Ushuhuda kwa Israeli” unarejelea patakatifu ambapo nyakati fulani paliitwa “hema ya ushuhuda” (Hes. 1:50) na ilikuwa na “sanduku la ushuhuda” (Kut. 25:22). Viti vya enzi vilivyowekwa kwa ajili ya hukumu vinaelezea mfumo wa kimahakama katika Yerusalemu (2 Sam. 8:15). Hivyo hija ilikuwa ni wakati ambapo mtu angeweza kutafuta na kupata haki. Uaminifu kwa Mungu na kutoa haki kwa watu havikupaswa kutenganishwa kamwe. 

`Soma Zaburi 122:6-9. Ombi kuu la watu wa Mungu ni nini?`

Kuomba kwa ajili ya amani ya Yerusalemu kunaleta baraka za Mungu juu ya mji huo na wakazi wake, na kunawaunganisha watu waabuduo, na kusababisha amani kuenea kati yao (Zab. 122:8). Yerusalemu ungeweza kuwa mji wa amani ikiwa tu amani ingekuwepo kati ya Mungu na watu Wake, na kati ya watoto wa Mungu wenyewe. Hivyo, sala kwa ajili ya amani ya Yerusalemu inatoa wito kwa watu wa Mungu kuishi kwa amani na Mungu na wao kwa wao. Katika amani ya Yerusalemu, watu watastawi (Zab. 147:12-14). 

Zaburi hii inatufundisha kwamba maombi kwa ajili ya ustawi wa jumuiya ya imani yanapaswa kuwa mada kuu ya maombi ya watoto wa Mungu kwa sababu ni watu wa Mungu wenye nguvu na wamoja pekee wanaoweza kutangaza habari njema za amani na wokovu wa Mungu kwa ulimwengu. (Yn. 13:34, 35). 

Kuombea amani ya Yerusalemu bado ni fursa na wajibu wa waumini kwa sababu kunadumisha tumaini la ujio wa wakati wa mwisho wa ufalme wa Mungu wa amani, ambao utajumuisha sio tu mji wa Yerusalemu, bali ulimwengu mzima (Isa. 52:7; Isa. 66:12, 13; Ufu. 21-22).

`Ni njia zipi za kivitendo ambazo tunaweza kujitahidi kupata amani kati yetu kama ndugu sasa?`