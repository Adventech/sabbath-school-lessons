---
title:  Kumwonea Mungu Shauku Katika Sayuni
date:  09/03/2024
---

### Somo la Juma Hili
Zaburi 84; Ufu. 21:3; Zaburi 122; Zaburi 87; Gal. 3:28, 29; Mat. 28:18-20; Zaburi 46; Zaburi 125. 

> <p>Fungu la Kukariri</p>
> “Nafsi yangu imezionea shauku nyua za Bwana, Naam, na kuzikondea. Moyo wangu na mwili wangu Vinamlilia Mungu aliye hai” (#Zaburi 84:2#). 

Nyimbo za Sayuni ni nyimbo za furaha zinazotukuza uzuri wa Sayuni na mamlaka ya Bwana, anayetawala kutoka katika mlima Wake mtakatifu. Zaburi hizi mara nyingi zinasifu ustahili wa nyumba ya Bwana na kudhihirisha upendo kwa patakatifu ambao unaweza kupatikana katika Zaburi zingine, pia. Nyingi za Zaburi hizi zilitungwa na wana wa Kora, ambao walipata wenyewe uzoefu wa baraka za nyumba ya Bwana wakiwa waimbaji wa hekaluni (1 Nya. 6:31-38) na walinzi wa malango ya hekalu (1 Nya. 9:19). 

Ni nini kinachofanya Sayuni kuwa chanzo cha tumaini na furaha? Sayuni iliwakilisha kuwepo halisi kwa Mungu kati ya watu Wake. Kama watu wa Israeli walivyo watu wateule wa Mungu (Kum. 7:6), vivyo hivyo Sayuni ni mlima mteule wa Mungu (Zab. 78:68, Zab. 87:2). Mungu anatawala kutoka Sayuni (Zab. 99:1, 2) na kuweka msingi wa hekalu Lake juu ya Sayuni, vilevile (Zab. 87:1). Hivyo, Sayuni ni mahali pa baraka na kimbilio la kiungu. Sayuni mara nyingi inarejelewa kwa kufanana, au hata kwa kubadilishana na, Yerusalemu na patakatifu, kitovu cha kazi ya Mungu ya wokovu kwa ulimwengu wa kale. 

Baraka za Sayuni zinafurika hadi miisho ya dunia kwa sababu nafsi ya Bwana na neema Yake vinapita mipaka ya mahali popote patakatifu. Sayuni ni furaha ya dunia yote (Zab. 48:2), ikithibitisha kwamba dunia yote ni mali ya Mungu. 

_jifunze somo la juma hili kwa maandalizi ya Sabato ya Machi 16._