---
title:  Thabiti Kama Mlima Sayuni
date:  14/03/2024
---

`Soma Zaburi 125:1, 2. Wale wamtumainio Mungu wanaelezewaje hapa?`

Wale wanaomtumaini Bwana wanafananishwa na Mlima Sayuni, alama ya uthabiti na nguvu. Mwonekano mzuri wa milima inayouzunguka mji wa Yerusalemu ulimchochea mtunga-zaburi kutambua uhakika wa ulinzi wa Mungu (Zab. 5:12, Zab. 32:7, 10). Tofauti na milima inayotawaliwa na waovu, inayotupwa ndani ya bahari (Zab. 46:2), kudumu kwa kuvutia kwa mlima ambao mji wa Yerusalemu ulijengwa juu yake kunaamsha imani ya kina. Matumaini katika ulinzi wa Mungu yanakuwa thabiti zaidi mbele ya ukweli mchungu ambao ndani yake uovu unaonekana kutawala mara nyingi sana. Hata hivyo, hata katikati ya uovu huo, watu wa Mungu wanaweza kuwa na tumaini. 

`Soma Zaburi 125:3-5. Wenye haki wanajaribiwaje? Kuna somo gani kwa ajili yetu?`

Watoto wa Mungu wanaweza kukatishwa tamaa na mafanikio ya waovu na, pengine, kujaribiwa kufuata njia zao (Zab. 73:2-13, Zab. 94:3). Uthabiti wa juu kabisa wa Mlima Sayuni hauwezi kuwalinda wale wanaomwacha Bwana. Watu bado wanapewa uhuru wa “kuinyoosha mikono yao kwenye upotovu” (Zab. 125:3) na “kuzigeukia njia zao zilizopotoka” (Zab. 125:5). Bwana ni mwenye haki Naye atawahukumu watu wanaodumu katika uasi pamoja na watenda dhambi wengine wasiotubu. 

Huu ni wito kwa watu wa Mungu kudumu bila kutikisika katika imani na kumtumaini Bwana, kama vile Mlima Sayuni ulivyo kimbilio lao lisilotikisika. Yaani, hata wakati hatuelewi mambo, bado tunaweza kuutumaini wema wa Mungu. 

“Kuingia kwa dhambi ulimwenguni, kufanyika mwili kwa Kristo, uongofu, ufufuo, na mada zingine nyingi zilizowasilishwa katika Biblia, ni siri zenye kina sana kwa akili ya mwanadamu kueleza, au hata kuelewa kikamilifu. Lakini hatuna sababu ya kutilia shaka neno la Mungu kwa sababu hatuwezi kuelewa siri za majaliwa Yake. ... Kila mahali kuna maajabu zaidi ya ufahamu wetu. Je, tunapaswa kushangaa kuona kwamba katika ulimwengu wa kiroho pia kuna siri ambazo hatuwezi kuzifahamu? Ugumu upo katika udhaifu na ufinyu wa akili ya mwanadamu. Mungu ametupatia katika Maandiko uthibitisho wa kutosha wa tabia yake ya kiungu, na hatupaswi kulionea shaka Neno Lake kwa sababu hatuwezi kuelewa siri zote za majaliwa Yake.” _— Ellen G. White, Sieps to Christ, uk. 106, 107. _