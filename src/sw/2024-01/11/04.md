---
title:  Sayuni —Maskani ya Mataifa Yote
date:  12/03/2024
---

`Soma Zaburi 87:1, 2. Kitu gani kinafanya Sayuni kuonekana kuwa mahali pa taadhima?`

Zaburi ya 87 ni wimbo wa kusherehekea Sayuni kama miji maalum unaopendwa uliochaguliwa na Mungu. Msingi wa hekalu la Mungu uko kwenye Mlima Sayuni (Zab. 2:6, Zab. 15:1). Mwishoni mwa wakati, Sayuni itainuka juu ya milima yote, ikiashiria mamlaka ya enzi ya Bwana juu ya ulimwengu wote (Zab. 99: 2, Isa. 2:2, Mika 4:1). Zaburi 87 inarejelea Sayuni kama “milima” ili kuangazia ukuu wake (Zab. 133:3). Mungu anapenda malango ya Sayuni “kuliko maskani zote za Yakobo” (Zab. 87:2), akionesha ukuu wa Sayuni juu ya maeneo mengine yote Katika Israeli ambayo yalikuwa mahali pa pekee pa kukutania watu wa Mungu zamani, kama vile Shilo na Betheli, Kwa hiyo, zaburi hii inathibitisha kwamba ibada ya kweli ya Mungu iko mahali alipopachagua na katika namna Yake iliyoamriwa. 

`Soma Zaburi 87:3-7. Ni mambo gani adhimu yanayosemwa kuhusu Sayuni?`

Utukufu wa Sayuni unavuta mataifa yote kwa Mungu, na hivyo mipaka ya ufalme wa Mungu inapanuliwa ili kujumuisha ulimwengu wote. Ona kwamba Mungu hayatendei mataifa mengine kama raia wa daraja la pili, hata kama Sayuni inaelezewa kama mahali pa kuzaliwa kiroho kwa watu wote wanaomkubali Bwana kama Mwokozi wao. 

Kuandikishwa kwa mtu kulifanyika kutokana na mahali alipozaliwa (Neh. 7:5, Luka 2:1—3). Mara tatu zaburi hii inasema kwamba mataifa yanazaliwa katika Sayuni, kumaanisha kwamba Bwana anawapatia utambulisho mpya na kuwapa upendeleo wote wa watoto wa Sayuni waliozaliwa kihalali (Zab. 87:4—6). 

Zaburi 87 inaelekeza katika wokovu wa Wayahudi na Wamataifa, na kuunganishwa kwao katika kanisa moja Kupitia huduma ya ukombozi ya Kristo (Rum. 3:22; Rum. 10:12; Gal. 3:28, 29; Kol. 3:11). Maelezo ya zaburi kuhusu ustawi wa Sayuni yanakumbusha maono ya Danieli ya ufalme wa Mungu kuwa mlima mkubwa sana unaoijaza dunia yote (Dan. 2:34, 35, 44, 45) na mfano wa Yesu kuhusu ufalme wa Mungu unaokua na kuwa mti mkubwa na kufanyika makao ya ndege wa angani (Mt. 13:32). 

`Utayari wa Sayuni kuwaasili watu wote unatimizwaje katika Agizo Kuu la kanisa la kuhubiri injili kwa kila taifa (Mt. 28:18-20)? Wazo hili linapatanaje na wito wetu wa kuhubiri ujumbe wa malaika watatu?`