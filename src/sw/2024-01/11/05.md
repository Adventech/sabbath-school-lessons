---
title:  Usalama na Amani ya Sayuni
date:  13/03/2024
---

`Soma Zaburi 46:1-7. Ulimwengu unaelezewaje kishahiri hapa?`

Zaburi hii inatoa maelezo ya wazi ya ulimwengu wenye machafuko, na unaelezewa kwa mfano wa majanga ya asili yenye nguvu isiyo wahi kutokea (Zab. 46:2, 3). Taswira ya maji yaliyochafu mara nyingi inaelezea mataifa yaliyoasi na matatizo mbalimbali ambayo waovu wanasababisha katika ulimwengu (Zab. 93:3, 4; Zab. 124:2—5). Vivyo hivyo, katika Zaburi 46 mifano ya majanga ya asili inaelezea ulimwengu unaotawaliwa na mataifa yanayopigana vita (Zab. 46:6). 

Dhahiri ni ulimwengu usio na ujuzi wa Mungu kwa sababu Mungu yuko katikati ya watu Wake, na pale alipo Mungu, kuna amani tele (Zab. 46:4, 5). Hata hivyo, ingawa ulimwengu unamkataa, Mungu hauachi ulimwengu. Mungu yupo duniani kwa kukaa kati ya watu Wake. Kwa maneno mengine, haidhuru mambo yaonekane kuwa mabaya kiasi gani, kuwepo kwa Mungu kuko hapa, ulimwenguni, na tunaweza kupata tumaini binafsi na kutiwa moyo kutokana na kujua ukweli huu wa msingi. 

Bwana, ambaye ni kimbilio kamilifu, ndiye Chanzo cha amani na usalama wa kudumu wa Sayuni. Neno linaloangazia usalama wa Sayuni ni “ijapo/ yajapo” katika Zaburi 46:3. Ingawa ulimwengu upo katika machafuko, watu wa Mungu wako salama. Hili linaonesha kwamba amani si matokeo ya kutokuwepo kabisa kwa majaribu bali kipawa cha Mungu kwa watoto Wake wanaomwamini. Imani kamili kwa Mungu inaweza kumfanya mtoto wa Mungu kuwa na amani na usalama katikati ya dhoruba (Mt. 8:23-27). Swali linalojitokeza ni: Je, Mungu atauacha ulimwengu kwenye chaguzi na matendo yake yenye kuleta uharibifu milele? 

`Soma Zaburi 46:6-11. Mungu anaonesha mwitikio gani kwa ukatili na uharibifu duniani?`

Mungu anaitikia kwa nguvu ya kutofurahishwa kwamba Neno Lake, lililoiumba dunia, sasa linaifanya dunia kuyeyuka (Zab. 46:6). Hata hivyo, kuyeyuka hakuishii katika uangamivu bali kufanywa upya. Ona kwamba Mungu anaeneza amani Yake kutoka Sayuni hadi miisho ya dunia. Mungu atakomesha vita na kukomesha zana za uharibifu, ambazo mataifa maovu walitumia kuleta ukandamizaji duniani (Zab. 46:9). Hili ndilo tumaini kuu ambalo Wakristo wanalo, ambalo litatokea wakati wa kuja kwa Yesu mara ya pili. 

`Tunajifunzaje kuwa na amani na kumtumaini Mungu katikati ya ulimwengu ambao, kwa kweli, una misukosuko mingi?`