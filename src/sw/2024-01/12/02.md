---
title:  Inueni Mikono Yenu Katika Patakatifu
date:  17/03/2024
---

`Soma Zaburi 134. Ibada inatolewa wapi hapa? Yapi ni matokeo ya kumwabudu Mungu?`

Zaburi ya 134 inakumbushia baraka ya kikuhani ya Haruni katika Hesabu 6:24-26 (pia Zab. 67:1) na kuangazia baraka kama kanuni ya msingi na matokeo ya uhusiano kati ya Mungu na Israeli. Watu wanamhimidi Mungu katika patakatifu, na Mungu anawabariki watu Wake kutoka Sayuni. Baraka zinaenea katika maisha yote kwa sababu Bwana ndiye Muumba wa mbingu na nchi. Kutajwa kwa Sayuni kama mahali pa baraka maalum takatifu kunasisitiza kifungo cha agano cha Bwana na watu Wake. Kwa hiyo ni ndani ya agano la neema kwamba Israeli inatumia fursa ya kumhimidi Bwana na kubarikiwa Naye. 

`Soma Zaburi 18:1; Zaburi 36:1; Zaburi 113:1; Zaburi 134:1, 2; na Zaburi 135:1, 2. Watu waabuduo wanaelezewaje hapa?`

Zaburi mara nyingi zinawaelezea waabuduo kama watumishi wa Bwana. “Wanaosimama usiku katika nyumba ya BWANA” (Zab. 134:1) inaelekea kurejelea ulinzi wa usiku wa Walawi (1 Nya. 9:23-27) au sifa iliyotolewa kwa Mungu na Walawi mchana na usiku (1 Nya. 9:33). 

Kwa sababu Waisraeli walimwabudu Mungu asiyeonekana, ambaye asingeweza kuwakilishwa kwa umbo la sanamu yoyote, patakatifu pa patakatifu palitumika kuakisi utukufu wa Bwana na kuandaa mazingira salama kwa watu wenye dhambi kumkaribia Mfalme wao mtakatifu. Kukutana huku kunaanzishwa na Bwana Mwenyewe na kunadhibitiwa na sheria na amri Zake. 

“Mmwendee yeye, jiwe lililo hai, lililokataliwa na wanadamu, bali kwa Mungu ni teule, lenye heshima. Ninyi nanyi, kama mawe yaliyo hai, mmejengwa mwe nyumba ya Roho, ukuhani mtakatifu, mtoe dhabihu za roho, zinazokubaliwa na Mungu, kwa njia ya Yesu Kristo” (1 Pet. 2:4, 5). Tunachokiona hapa, katika maneno ya Petro, ni kirai cha Agano Jipya chenye mawazo yale yale yaliyotolewa katika zaburi hizi, yale ya watu wa Mungu, ambao sasa ni ukuhani mtakatifu, wakitoa sifa na shukrani kwa Bwana wao Yesu Kristo, Muumbaji na Mkombozi wao, kwa mema yote aliyowatendea.

`Kama waumini wa Agano Jipya, sisi, pia tuna jukumu la kikuhani kwa kuwa tumeitwa kupeleka habari njema ya injili kwa ulimwengu. Ni kwa njia zipi zenye ufanisi tunaweza kulifanya hili?`