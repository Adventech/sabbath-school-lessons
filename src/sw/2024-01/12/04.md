---
title:  Bwana, Ni Nani Atakayekaa Katika Hema Yako?
date:  19/03/2024
---

`Soma Zaburi 15. Ni watu gani wanastahili kuabudu mbele za Mungu?`

Jibu linalotolewa katika zaburi hii ni muhtasari wa matakwa ambayo tayari yametolewa katika sheria ya Mungu na manabii: wale ambao matendo yao (“hutenda haki”) na tabia (“moyoni mwake”) (tazama Kum. 6:5, Mik. 6:6—8) vinamwakisi Mungu. Patakatifu palikuwa mahali takatifu, na kila kitu ndani yake, pamoja na makuhani, kiliwekwa wakfu. Hivyo, utakatifu ni takwa la lazima kwa ajili ya kuingia katika kuwepo kwa Mungu. Utakatifu wa Israeli ulipaswa kuwa wa kina, ukiunganisha ibada na maadili na kutekelezwa katika nyanja zote za maisha. Sheria ilitolewa kwa watu wa Mungu ili kuwawezesha kutimiza uwezo wao mkuu, (_yaani, kuishi kama ufalme wa makuhani_). Ukuhani wa kifalme unajumuisha maisha ya utakatifu katika kuwepo kwa Mungu na kuleta baraka za agano kwa mataifa mengine. 

`Soma Zaburi 24:3-6 na Zaburi 101:1-3. Inamaanisha nini kuwa mtakatifu?`

“Moyo mkamilifu” ndiyo sifa kuu zaidi ya anayeabudu mbele za Mungu. Neno la Kiebrania, tamim “kamilifu,” linatoa wazo la “ukamilifu” na “utimilifu.” Mzabibu “mkamilifu” ni mzima, haujaharibika, na una afya (Eze. 15:5). Wanyama waliotolewa kama dhabihu walipaswa kuwa tamim, au wasio na dosari (Law. 22:21-24). Usemi “mkamilifu” ni wa kweli kabisa (Ayubu 36:4). “_Moyo mkamilifu_” kwa hiyo ni “_moyo safi_” (Zab. 24:4) au moyo wa ukamilifu (Zab. 15:2). Unamtafuta Mungu (Zab. 24:6) na unarejeshwa na msamaha wa Mungu (Zab. 51:2-10). 

Maisha yasiyo na lawama yanatokana na utambuzi wa neema ya Mungu na haki Yake. Neema ya kiungu inawatia moyo na kuwawezesha watumishi wa Mungu kuishi kwa kumcha Bwana, inayomaanisha kuishi katika ushirika usiozuiliwa pamoja na Mungu na kujisalimisha kwa Neno Lake. Ushuhuda wa maisha ya kujitoa na ya uchaji Mungu unaleta sifa kwa Mungu na si kwa nafsi ya mtu mwenyewe. Ona kwamba matakwa mengi katika Zaburi 15 yametolewa kwa maneno hasi (Zab. 15:3—5). Hili halihusu kupata fadhila za Mungu bali kuhusu kuepuka mambo yanayoweza kututenganisha na Mungu.

`Tunawezaje kufanya maamuzi ya makusudi ili kuepuka mambo yanayotusukuma mbali na Mungu? Ni yapi baadhi ya mambo hayo, na tunawezaje kuepuka kuyafanya?`