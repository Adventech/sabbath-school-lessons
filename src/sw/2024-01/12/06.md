---
title:  Wakati Bwana Hapendezwi na Dhabihu
date:  21/03/2024
---

`Soma Zaburi 40:6-8, Zaburi 50:7-23, na Zaburi 51:16-19. Mafungu haya yanazungumzia suala gani muhimu? Kwa nini Mungu hafurahii dhabihu alizoagiza katika Neno Lake (Kut. 20:24)?`

Kama manabii, watunga-zaburi wanalaumu matumizj mbalimbali mabaya ya ibada. Hoja yao kuu katika mafungu haya sio chuki ya Bwana kwa dhabihu na sikukuu za Israeli bali sababu za chuki hiyo: umbali mkubwa kati ya ibada na hali ya kiroho. 

Mungu hawakemei watu Wake kwa ajili ya dhabihu na sadaka zao za kuteketezwa bali kwa ajili ya uovu wao na matendo yao ya udhalimu waliyoyafanya katika maisha yao binafsi (Zab. 50:8, 17-21). Zaburi hazihubiri dhidi ya dhabihu na ibada lakini dhidi ya dhabihu ya bure na ibada tupu, vinavyodhihirishwa katika udhalimu wa watu hawa waabuduo. 

Wakati umoja kati ya udhihirisho wa nje wa ibada na msukumo sahihi wa ndani kwa ajili ya ibada unapovunjika, kaida kwa kawaida zinakuwa muhimu zaidi kwa zenyewe kuliko uzoefu halisi wa kumkaribia Mungu. Yaani, desturi za ibada zinakuwa lengo kwa zenyewe tofauti na Mungu ambaye kaida hizo zinapaswa kuelekeza Kwake na kumdhihirisha. 

`Soma Yohana 4:23, 24. Ni jambo gani ambalo Yesu anakazia hapa linalopatana kabisa na kile ambacho Zaburi za leo zinaonya dhidi yake?`

Dhabihu pekee haitoshi. Dhabihu hizi zilikuwa na manufaa gani ikiwa mioyo ya wale wanaozitoa haikujawa na toba, imani, na huzuni kwa ajili ya dhambi? Ni pale tu zinapoambatana na toba na shukrani za dhati ndipo dhabihu za mafahali zinaweza kumpendeza Mungu kama “dhabihu za haki” (Zab. 51:19, tazama pia Zab. 50:14). Yesu, akimnukuu Isaya. aliielezea hivi: “Watu hawa huniheshimu kwa midomo; ila mioyo yao iko mbali nami” (Mt. 15:8). Matatizo ambayo watunga-zaburi waliona ni sawa na matatatizo ambayo Yesu alikumbana nayo kwa baadhi ya watu, hasa viongozi, wakati wa huduma Yake duniani.

`Tunawezaje kuhakikisha kwamba sisi, kama Waadventista, pamoja na nuru na maarifa haya yote, hatuanguki katika mtego wa kufikiri kwamba kuujua tu ukweli na kuzipitia kaida za ukweli kunatosha?`