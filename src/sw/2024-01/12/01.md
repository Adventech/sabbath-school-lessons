---
title:  Ibada Isiyokoma
date:  16/03/2024
---

### Somo la Juma Hili
Zaburi 134; Isa. 42:10-12; Ufu. 14:3; Zaburi 15; Zab. 101:1-3; Zaburi 96; Ufu. 14:6-12; Yn. 4:23, 24. 

> <p>Fungu la Kukariri</p>
> “Nitamwimbia Bwana maadamu ninaishi; Nitamshangilia Mungu wangu nikiwa hai” (#Zaburi 104:33#). 

Kadiri uzoefu wetu wa neema na uweza wa Mungu unavyoongezeka, tunashawishika kuuliza pamoja na mtunga-zaburi: “Nimrudishie BWANA nini kwa ukarimu wake wote alionitendea?” (Zab. 116:12). Jibu lisiloepukika ni mtu kuyatoa maisha yake kuwa mwaminifu kwa Mungu. 

Katika Zaburi. Israeli si taifa tu, bali ni “kusanyiko kubwa” (Zab. 22:22, 25, Zab. 35:18). Hili linafunua wito mkuu wa Israeli wa kumsifu Mungu na kumshuhudia kwa mataifa mengine kwa sababu Bwana anataka ulimwengu wote uungane na watu Wake katika ibada. Watu wa Bwana wanahusianishwa na wenye haki, wanaomwabudu Bwana na ambao tumaini lao liko Kwake na katika upendo Wake. 

Kumsifu Bwana katika kusanyiko kunachukuliwa kama ni ibada bora. Hii haimaanishi kwamba sala na sifa za mtu binafsi katika Israeli zinachukua umuhimu wa pili. Kinyume chake, ibada ya mtu binafsi kwa Mungu inazidisha ibada ya jumuiya kwa sifa iliyofanywa upya (Zab. 22:22, 25) huku ibada ya mtu mmoja mmoja ikikuza uwezo wake kamili katika uhusiano wa karibu na jumuiya. Jumuiya inayoabudu pia inaitwa “baraza la wanyofu wa moyo” (Zab. 111:1). Wanyofu wa moyo wanamjua Mungu (Zab. 36:10) na wanajulikana na Mungu (Zab. 37:18), na uzoefu huu unapenya katika kila nyanja ya maisha yao. 

_Jifunze somo la juma hili kwa maandalizi ya Sabato ya Machi 23._