---
title:  Jifunze zaidi
date:  22/03/2024
---

Soma Ellen G. White, “How to Pray (Jinsi ya Kuomba),” uk. 39-42, katika A Call to Stand Apart. 

Jambo la msingi katika ibada ni hitaji la toba, toba ya kweli: “Toba ni pamoja na kuihuzunikia dhambi na kuiacha. Hatuwezi kuikataa dhambi mpaka tuone ubaya wake; mpaka tuiache katika moyo, hakutakuwa na mabadiliko ya kweli katika maisha. 

“Kuna wengi wanaoshindwa kuelewa jinsi toba ya kweli ilivyo. Watu wengi wanahuzunika kwamba wamefanya dhambi na hata kufanya mabadiliko ya nje kwa sababu wanaogopa kwamba makosa yao yatawaletea mateso. Lakini hii si toba katika maana ya Biblia. Wanaombolezea mateso kuliko dhambi. Ndivyo ilivyokuwa huzuni ya Esau alipoona kwamba amepoteza haki ya mzaliwa wa kwanza milele. Balaamu, akiwa ameogopeshwa na malaika aliyesimama katika njia yake akiwa na upanga uliofutwa alani, alikiri hatia yake asije akapoteza maisha yake; lakini hakukuwa na toba ya kweli kwa ajili ya dhambi, hakukuwa na uongofu wa kusudi, hakukuwa na chuki dhidi ya uovu. Yuda Iskariote, baada ya kumsaliti Bwana wake, alisema kwa mshangao, ‘Nalikosa nilipoisaliti damu isiyo na hatia.’ Mathayo 27:3.” _— Ellen G. White, Steps to Christ, uk. 22, 23. _

“Ijapokuwa Mungu hakai katika mahekalu yaliyotengenezwa kwa mikono, lakini bado anaheshimu kwa kuwepo Kwake makusanyiko ya watu Wake. Ameahidi kwamba watakapokuja pamoja kwa ajili ya kumtafuta, kukiri dhambi zao, na kuombeana, atakutana nao kwa Roho Wake. Lakini wanaokusanyika kumwabudu wanapaswa kuweka mbali kila jambo ovu. Isipokuwa wamemwabudu kwa roho na kweli na kwa uzuri wa utakatifu, kuja kwao pamoja kutakuwa ni bure. Kuhusu watu kama hao Bwana anatangaza, ‘Watu hawa huniheshimu kwa midomo; Ila mioyo yao iko mbali nami.’ Mathayo 15:8, 9. Wale wanaomwabudu Mungu lazima wamwabudu ‘katika roho na kweli, kwa maana Baba awatafuta watu kama hao wamwabudu.’ Yohana 4:23.”_ — Ellen G. White, Manabii na Wafalme, Gombo Ia 1, uk. 34. _

**Masawali ya Kujadili**

`1. Sadaka kubwa kuliko zote ya mtu amwabuduye Mungu ni nini (Zab. 40:6-10; Rum. 12:1, 2)?`

`2. Ibada ya mtu binafsi na ya jumuiya zinahusianaje? Kwa nini tunahitaji aina zote mbili? Kila moja inaimarishaje nyingine?`

`3. Watu wengi wanaelewa ibada ni kufungamana tu na maombi, kuimba nyimbo, na kujifunza Biblia na vitabu vya kiroho. Ingawa masuala haya ni muhimu kwa ajili ya ibada, je, ibada inakomea kwayo tu? Toa mifano kadhaa ya aina zingine za ibada.`

`4. Ellen G. White aliandika: “Huduma Yake haipaswi kuchukuliwa kama zoezi la kuhuzunisha moyo, na kutesa. Inapaswa kuwa furaha/ starehe kumwabudu Bwana na kushiriki katika kazi Yake.” — Steps to Christ, uk. 103. Kumwabudu Bwana kunawezaje kuwa furaha?`