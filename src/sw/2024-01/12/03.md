---
title:  Mwimbieni Bwana Wimbo Mpya
date:  18/03/2024
---

`Soma Zaburi 33:3, Zaburi 40:3, Zaburi 96:1, Zaburi 98:1, Zaburi 144:9, na Zaburi 149:1. Kuna wazo gani linarudiwa-rudiwa katika mafungu haya?`

Zaburi hizi zinawaita watu kuimba “wimbo mpya.” “Wimbo mpya” ni upi hapa? Sababu ya “wimbo mpya ni utambuzi mpya wa ukuu na mamlaka ya Bwana juu ya ulimwengu na shukrani kwa utunzaji na wokovu Wake kama Muumbaji na Hakimu wa dunia. Kuokolewa kutoka kwa maadui na kifo, na fadhila za pekee za Mungu kwa Israeli, ni baadhi ya sababu binafsi zaidi za kuimba “wimbo mpya.” Wakati nyimbo zingine pia zinamsifu Bwana kwa ajili ya fadhili na maajabu Yake, “wimbo mpya” ni wimbo maalum, unaoelezea furaha iliyoamshwa upya na kuahidi kujitoa upya kwa Mungu. Uzoefu mpya wa ukombozi wa kiungu unawatia moyo watu kumtambua Bwana kama Muumbaji na Mfalme wao. Mada za kawaida katika Zaburi zinazoelezea “wimbo mpya” ni kumtumaini Mungu, sifa za kazi Zake za ajabu, na kuokolewa kutoka taabuni, pamoja na mambo mengine. 

`Soma Isaya 42:10-12, Ufunuo 5:9, na Ufunuo 14:3. Tunaweza kuhitimisha nini kuhusu “wimbo mpya” kutokana na mafungu haya ya Biblia?`

Watu wa Mungu Israeli wanaelezewa kwa maneno ya upendo kama “watu walio karibu naye [Mungu]” (Zab. 148:14), ikimaanisha kwamba kati ya viumbe wote, Israeli ina hadhi ya pekee zaidi, na hivyo ina wajibu na fadhila zaidi ya kumsifu Mungu. Hivyo Biblia inawatia shime waumini wa vizazi vyote kuimba wimbo mpya wa kumsifu Mkombozi wao, unaobeba ushuhuda wao wa pekee kuhusu wokovu katika damu ya Mwana-Kondoo. “Wimbo mpya” unaweza kuelezea wimbo mpya ambao hakuna mtu aliyewahi kuusikia hapo kabla, wimbo unaoadhimisha uzoefu dhahiri wa neema ya Mungu katika maisha ya mtu. “Wimbo huo mpya” unaweza pia kuelezea tumaini ambalo katika hali ambayo upya wa wimbo huo unaelezewa katika kutazamia uzoefu wa kipekee, usio na kifani wa ukuu wa Mungu katika wakati ujao. Ibada ya kweli inakwenda zaidi ya dhabihu na sadaka na kuakisi uhusiano ulio hai na Mungu ambao daima ni safi na wenye nguvu. Kwa namna fulani, mtu angeweza kusema tu kwamba “wimbo mpya” ni udhihirisho mpya, wa kila siku, wa upendo na kuthamini kwetu yale ambayo Mungu ametutendea. 

`Zingatia baraka za Mungu katika maisha yako. Ikiwa ungeimba wimbo mpya, ungekuwa wimbo gani?`