---
title:  Wahubirini Mataifa Habari za Utukufu Wake
date:  20/03/2024
---

`Soma Zaburi 96. Ni nyanja zipi mbalimbali za ibada zinatajwa katika Zaburi hii?`

Kuabudu kunajumuisha kumwimbia Bwana (Zab. 96:1, 2), kulisifu jina Lake (Zab. 96:2), kutangaza wema na ukuu Wake (Zab. 96:3, 4), na kuleta zawadi katika hekalu Lake (Zab. 96:8). Mbali na sifa hizi za ibada zilizozoeleka, Zaburi 96 inaangazia nyanja moja isiyo dhahiri sana ya ibada, yaani, mwelekeo wa kiuinjilisti katika kuutangaza ufalme wa Bwana kwa watu wengine (Zab. 96:2, 3, 10). 

Hata hivyo, kuimba, kusifu, kuleta zawadi, na kuitangaza injili si matendo yaliyotengana bali ni udhihirisho wa namna mbalimbali wa ibada. Kutangazwa kwa wokovu wa Mungu kwa mataifa yote kunatoa kiini cha sifa na maudhui ya ibada. Ona jinsi sababu za kuabudu zinavyopatana na ujumbe unaotangazwa kwa watu wengine: “Kwa kuwa BWANA ni mkuu” (Zab. 96:4), “maana miungu yote ya watu si kitu, bali BWANA ndiye aliyezifanya mbingu” (Zab. 96:5), “ ‘BWANA ametamalaki’ ” (Zab. 96:10), na “kwa maana anakuja aihukumu nchi” (Zab. 96:13). Hivyo, lengo la uinjilisti ni kuwaunganisha watu wengine na watu wa Mungu, na hatimaye viumbe vyote katika kumwabudu Bwana (Zab. 96:11-13). 

Ibada inatokana na utambuzi wa ndani wa Bwana ni nani, yaani, Muumbaji, Mfalme, na Hakimu (Zab. 96:5, 10, 13). Hivyo, ibada inahusisha kukumbuka matendo ya Mungu yaliyopita (_uumbaji_), kusherehekea maajabu Yake ya sasa (_Mungu kuutegemeza ulimwengu na utawala Wake wa sasa_), na kutazamia matendo Yake ya wakati ujao (_hukumu ya wakati wa mwisho na maisha mapya katika mbingu na nchi mpya_). 

Hukumu katika Zaburi inamaanisha kurejeshwa kwa utaratibu wa kiungu wa amani, haki, na ustawi katika ulimwengu ambao kwa sasa umelemewa na dhuluma na mateso. Kwa hiyo, dunia nzima inashangilia kwa kutazamia hukumu za Mungu (Zab. 96:10-13, Zab. 98:4-9). Ukweli kwamba Bwana ni Hakimu mwenye haki unapaswa pia kuwatia motisha watu kumwabudu kwa utakatifu na “kutetemeka,” na unapaswa kuwaonya dhidi ya kuchukua ibada kirahisi (Zab. 96: 9). Ibada inahusisha furaha kubwa na imani (Zab. 96:1, 2, 11-13) na hofu na kicho takatifu (Zab. 96:4, 9). 

Wito wa ulimwengu mzima wa Zaburi 96 kumwabudu Muumbaji na Hakimu unaakisiwa katika tangazo la mwisho la injili ya Mungu kwa ulimwengu, ujumbe wa malaika watatu wa Ufunuo 14:6-12. Kwa njia nyingi zaburi hii inaonekana kujumuisha ujumbe huu wa wakati wa mwisho: uumbaji, wokovu (“injili ya milele”), ibada, na hukumu. Kwakweli haya yote yanapatikana humo.

`Linganisha zaburi hii na ujumbe wa malaika watatu (Ufu. 14:6-12). Inafundisha kwa njia zipi kweli zile zile za msingi kama unavyofanya ujumbe huu wa wakati wa mwisho tunaopaswa kuutangaza kwa ulimwengu?`