---
title:  Amani ya mtoto Aliyeachishwa Kunyonya
date:  25/03/2024
---

`Soma Zaburi 131. Zaburi hii inatufundisha nini kuhusu uhusiano wetu na Mungu?`

Watu wa Mungu wanaishi katika ulimwengu unaowatesa waaminifu, ulimwengu uliojaa majaribu na taabu karibu kwa kila mtu. Usadikisho uliofanywa upya kwamba yeye ni mtoto wa Mungu na anayemtegemea Mungu kwa maisha yake unamfariji mtunga-zaburi na kumfanya akiri kwamba kiburi chake hakina thamani. Udanganyifu wa kiburi ni kwamba unasababisha wenye kiburi kuwa wabinafsi na wasioweza kutazama zaidi ya wao wenyewe. Kwa hivyo wenye kiburi wamepofushwa wasione uhalisi muhimu zaidi wa Mungu. 

Kinyume chake, wenye haki wanainua macho yao kwa Mungu (Zab. 123:1, 2). Kukiri ukuu wa Mungu kunawafanya wanyenyekevu na kuwa huru kutokana na ubinafsi na tamaa isiyofaa. Mtunga-zaburi anakiri kwamba hajishughulishi na “mambo makuu” na “mambo yashindayo nguvu zangu” (Zab. 131:1). Virai hivi vinaelezea kazi za Mungu katika ulimwengu zinazozidi ufahamu wa wanadamu. Sayansi ya kisasa imetuonesha kwamba hata mambo “rahisi zaidi” yanaweza kuwa magumu sana na zaidi ya ufahamu wetu, angalau kwa sasa. Kwa kweli, kuna kinaya (_jambo la kinyume_) kikubwa: kadri tunavyojifunza zaidi juu ya ulimwengu wa asili, ndivyo siri kubwa zaidi zinavyoonekana mbele yetu. 

Wakati uo huo, sitiari katika Zaburi 131:2, “kama mtoto aliyeachishwa kifuani mama yake,” ni taswira yenye nguvu ya mtu anayepata utulivu na anayetulizwa katika kumbatio la Mungu. Inaelekeza katika uhusiano wa upendo alionao mtoto na mama yake katika hatua mbalimbali za maisha yake ya utotoni. 

Kupitia kutuachisha katika tamaa na majivuno yasiyo na maana, Mungu anatuanzishia lishe ya chakula kigumu, ambacho ni “kuyatenda mapenzi ake aliyenipeleka, nikaimalize kazi Yake” (Yn. 4:34, pia Ebr. 5:12-14). Tumaini kama la mtoto linaloelezewa katika Zaburi ya 131 ni imani iliyokomaa iliyojaribiwa na kupimwa kwa taabu za maisha na imethibitisha kuwa Mungu ni wa kweli na mwaminifu kwa Neno Lake. 

Mwishoni usikivu wa mtunga-zaburi unadumu katika ustawi wa watu wa Mungu. Hatimaye, tunaitwa kutumia uzoefu wetu na Mungu kulifanya imara kanisa Lake. Yaani, kutokana na kile tulichojifunza, binafsi, kuhusu uaminifu na wema wa Mungu, tunaweza kushiriki na wengine ambao, kwa sababu yoyote ile, bado wanapambana na imani yao. Ushahidi wetu kuhusu Kristo unaweza hata kuwa ndani ya kanisa lenyewe, ambapo wengi wanahitaji kumjua kwa ajili yao wenyewe. 

`“ ‘Amin, nawaambia, Msipoongoka na kuwa kama vitoto, hamtaingia kamwe katika ufalme wa mbinguni’ ” (Mt. 18:3). Yesu anatuambia nini hapa? Wazo hili linahusisha nini?`