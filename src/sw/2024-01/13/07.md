---
title:  Jifunze zaidi
date:  29/03/2024
---

Soma Ellen G. White, “Growing Up into Christ,” uk 67-75, katika Steps to Christ. 

Zaburi zinatoa maombi ya bidii ya kumngoja Bwana. “Ukae kimya mbele za BWANA, Nawe umngojee kwa saburi” (Zab 37:7). Kungoja kunapotupata kama jambo lenye usumbufu, kutokuwa na uhakika, na upweke, tunapaswa kuwakumbuka wanafunzi siku ya kupaa kwa Yesu mbinguni (Mdo. 1:4-11). Yesu alichukuliwa kwenda mbinguni mbele ya macho yao, wakiwa wameachwa wangojee kurudi Kwake katika siku fulani isiyojulikana wakati ujao. Nani amewahi kutamani sana kupokea baraka za Mungu sasa kuliko wanafunzi katika siku hiyo? Hakika walitamani sana, “Bwana, tuchukue pamoja nawe sasa.” Hata hivyo, waliagizwa kuingoja ahadi ya Baba na kurudi kwa Yesu. Ikiwa tunafikiri kwamba wanafunzi walikufa moyo na kukata tamaa, tutashangazwa. Walirudi Yerusalemu na kufanya vile Yesu alivyowaambia walingojea kipawa cha Roho Mtakatifu na kisha kuhubiri injili kwa ulimwengu kwa nguvu (Mdo. 1:12-14, Matendo 2). 

Amri ya Bwana wetu ya kumngoja haitawezekana kama hatatenda kazi Yake ndani yetu kupitia Roho Mtakatifu. Hakuna kiasi cha shauku ya kibinadamu kitakachoweza kushindana na mvuto ambao kungoja kutailetea nafsi yetu dhaifu. Ni kitu kimoja tu ndicho kitakachostahimili mvuto, nacho ni kukaa ndani ya Yesu Kristo, yaani, uhusiano binafsi Naye. “Basi ikiwa Kristo anakaa ndani ya mioyo yetu, atatenda kazi ndani yetu ‘kutaka kwenu na kutenda kwenu kwa kulitimiza kusudi Lake jema.’ Wafilipi 2:13. Tutatenda kazi kama alivyotenda; tutadhihirisha roho ile ile. Na hivyo, kwa kumpenda na kukaa ndani Yake, ‘tutakua hata tumfikie Yeye katika yote, yeye aliye kichwa, Kristo.’ Waefeso 4:15.” _—Ellen G. White, Steps to Christ, uk. 75._ 

Tunapoendelea Kumngoja Bwana, tutapata amani na kutosheka katika Zaburi. Maombi na nyimbo zetu ni pale moyo wa Mungu na mioyo yetu inapokutana kila siku.

**Masawali ya Kujadili**

`1. Kwa nini kungoja ni muhimu katika maisha yetu ya kiroho? Jadili uzoefu wa kungoja wa baadhi ya mashujaa wa imani wa kibiblia. Kungoja kulitakasaje na kuimarisha imani yao? (Rum. 4:19-22, Waebrania 11).`

`2. Mwisho wa kungoja kwetu ni nini? (Zab. 37:34-40). Yaani, tumeahidiwa nini wakati mambo yote, hatimaye, yatakapokuwa yameamuliwa? Tunapata tumaini gani katika mafungu haya, kwa mfano, kuhusu haki ambayo imekosekana kwa muda mrefu katika maisha haya?`

`3. Kwa nini, kuhusu wafu, kulingana na hali waliyomo (Mhu. 9:5), kumngoja kwao Yesu kunakaribia kumalizika? Tunaweza kupata tumaini gani kutokana na jibu?`