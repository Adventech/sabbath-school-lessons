---
title:  Wito wa Kungoja
date:  24/03/2024
---

`Soma Zaburi 27:14; Zaburi 37:7, 9, 34; Zaburi 39:7; Zaburi 40:1; Zaburi 69:6; Wagalatia 5:5, na Warumi 8:18-25. Mafungu haya yanawasihi watu wa Mungu wafanye nini?`

Yumkini moja ya msongo mkubwa kabisa maishani ni msongo wa kungoja. Haidhuru sisi ni nani, tunaishi wapi, daraja letu maishani ni lipi, sote nyakati fulani ni lazima tungojee mambo fulani. Toka kusubiri kwenye foleni dukani hadi kusubiri kusikia ubashiri wa kitabibu, tunangoja —jambo ambalo hatupendi kufanya kila wakati, sivyo? 

Vipi, basi, kumngoja Mungu? Dhana ya kumngoja Bwana haipatikani tu katika Zaburi bali imejaa katika Biblia yote. Neno linalotumika katika haya yote ni ustahimilivu. Ustahimilivu ni dhamira yetu ya juu kabisa ya kukataa kushindwa na hofu ya kukatishwa tamaa kwamba kwa namna fulani Mungu hatatuokoa. Mtoto wa Mungu aliyejitoa anangoja, akijua kwa hakika kwamba Mungu ni mwaminifu na wale wanaomngoja wanaweza kutumaini kwamba tukimwachia hali yetu, tunaweza kuwa na uhakika kwamba ataitatua kwa ajili ya manufaa yetu, hata kama kwa wakati huo si lazima tuione hivyo. 

Kumngoja Bwana ni zaidi ya kuvumilia tu. Ni shauku kubwa kwa ajili ya Mungu ambayo inalinganishwa na kiu kali katika nchi kame (Zab. 63:1). Mtunga-zaburi anangoja baraka nyingi kutoka kwa Mungu, lakini shauku yake ya kuletwa karibu na Mungu wake inapita shauku na mahitaji mengine yote maishani. 

Tunaposoma kwa Paulo, katika kifungu hiki cha kustaajabisha kwenye Warumi. Mungu na viumbe wote wanangoja kufanywa upya kwa ulimwengu na kukutana kwenye baraka kwa Mungu na watu Wake katika mwisho wa wakati. Anaandika: “Kwa maana viumbe vyote pia vinatazamia kwa shauku nyingi kufunuliwa kwa wana wa Mungu” (Rum. 8:19). 

Ni ahadi ya ajabu kiasi gani! 

Hata hivyo, tunapoungojea wokovu wa mwisho na kuunganishwa tena na Mungu, kama vile “viumbe vyote pia vinaugua pamgoja, navyo vina utungu pamoja hata sasa” (Rum. 8:22), Bwana angali anakaa na watu Wake sasa, kwa njia ya Roho Mtakatifu. 

Wakati uo huo, tumeitwa kutoa ushahidi (Mdo. 1:4—8) kwa mpango wa wokovu, utakaofikia kilele chake katika uumbaji mpya. Uumbaji huo mpya, hatimaye, ndiyo tunaungojea, utimilifu wa mwisho wa matumaini yetu kama Wakristo wa Kiadventista, ambao jina lao hasa, Waadventista, lina wazo la tumaini tunalolingojea. Tunangoja, lakini tunajua kuwa sio bure. Kifo na ufufuo wa Kristo, katika kuja Kwake mara ya kwanza, ni dhamana (uhakika) yetu ya kuja kwake mara ya pili. 

`Yapi ni baadhi ya mambo unayoyangoja sasa kutoka kwa Mungu? Tunajifunzaje kungoja kwa imani na kwa kutumaini, hasa wakati kile tunachoomba bado hatujakipata?`