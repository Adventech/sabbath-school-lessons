---
title:  Kuleta Miganda
date:  26/03/2024
---

`Soma Zaburi ya 126. Ni nini kinachowapa watu wa Mungu nguvu na tumaini? Ni nini kinachosemwa hapa, katika muktadha huu, tunachoweza kutumia katika maisha yetu wenyewe leo?`

Ukombozi wa kimuujiza wa Bwana wakati uliopita ni chanzo kisichoisha cha mfano wa kuvutia kwa watu wa Mungu na chanzo chao cha tumaini kwa wakati ujao. Ukombozi wa wakati uliopita ulikuwa mkubwa sana kiasi kwamba ungeweza kuelezewa kama uzoefu wa ndoto kutimia (Isa. 29:7, 8). Ona kwamba kizazi kinachomsifu Bwana katika Zaburi 126 kwa ajili ya ukombozi Wake wa wakati uliopita wa watu wake kutoka utumwani (Zab. 126:1) kwa sasa kiko utumwani (Zab. 126:4). 

Hata hivyo, furaha na faraja vya wakati uliopita vinakumbukwa kupitia nyimbo na kutumiwa katika uzoefu wa sasa. Vizazi vipya vinadumisha historia ya kibiblia kwa kujihesabu kama wako kati ya wale walioyaona matukio moja kwa moja. Kwa hivyo, imani iliyo hai inathamini matendo makuu ya Mungu kwa watu Wake wakati uliopita kama kitu ambacho Bwana ametutendea, na sio tu mambo ambayo Bwana aliwatendea wao tu (vizazi vilivyopita vya waumini). 

Kwa kweli, kumbukumbu za wakati uliopita zinachochea tumaini jipya kwa wakati wa sasa. Taswira ya “vijito vya kusini” (Zab. 126:4) ni sitiari yenye nguvu ya kutenda papo hapo na kwa nguvu kwa niaba ya watu Wake. Sehemu ya kusini kabisa ya Yuda ilikuwa eneo kame la jangwa. Vijito vilitengenezwa ghafla na kujazwa kwa maji yanayotiririka baada ya mvua kubwa kunyesha wakati wa msimu wa mvua. Mvua ya masika na mvua ya vuli zilikuwa na kazi muhimu katika mafanikio ya mwaka wa kilimo (Kum. 11:14, Kum. 28:12). Vivyo hivyo, mfano wa kupanda kwa machozi na kuvuna kwa shangwe (Zab. 126:5, 6) ni ahadi kubwa ya uongozi wa kiungu kutoka katika wakati mgumu wa sasa hadi wakati ujao wenye furaha. 

Mwisho wa msimu wa mavuno ulikuwa wakati ambapo wasafiri wa kale wa Kiebrania walileta mazao ya msimu katika hekalu la Mungu huko Yerusalemu (Kut. 34:22, 26). Wazo la mavuno lilitoa somo zito la kiroho kwa watu wakati huo. Kama vile kazi ngumu ya kupanda na kutunza mashamba, bustani, na mashamba ya mizabibu inavyozawadiwa kwa shangwe ya mavuno mengi, vivyo hivyo majaribu ya sasa ya watu wa Mungu yatatuzwa kwa furaha ya wokovu katika mwisho wa wakati. Taswira ya mavuno makubwa inaelekeza kwenye urejeshaji wa Mungu wa ufalme Wake duniani wakati wa kuja kwa Kristo mara ya pili (Amo. 9:13-15, Mt. 9:37). Hapa pia, hata hivyo, mada ya kungoja inatokea. Kama ilivyo kwa mavuno, ni lazima tungoje kuona matunda na matokeo ya kazi yetu. 

`Tafakari nyakati fulani ambapo kwa uwazi na bila kukosea ulimwona Bwana akitenda kazi maishani mwako au katika maisha ya wengine. Unawezaje kupata tumaini kutokana na uzoefu huu kwa chochote unachoweza kuwa unakipitia sasa?`