---
title:  Kungoja Katika Raha ya Bwana ya Sabato
date:  27/03/2024
---

`Soma Zaburi 92. Ni vipengele vipi viwili vya siku ya Sabato vinasisitizwa katika wimbo huu kwa ajili ya siku ya Sabato?`

Sifa kwa Mungu kwa ajili ya matendo makuu ya mikono Yake (Zab. 92:4, 5) na taswira ya wenye haki kama Edeni (Zab. 92:12-14) kwa wazi inaelekeza katika Uumbaji, kipengele cha kwanza ambacho Sabato inaadhimisha. Zaburi hii pia inamtukuza Bwana kwa ushindi Wake dhidi ya maadui kama Mungu wa haki (Zab. 92:7-15) na hivyo inasisitiza mada ya pili ya Sabato ukombozi kutoka katika uovu (Kum. 5:12-15). Hivyo, Zaburi ya 92 inamtukuza Mungu kwa uumbaji Wake wa wakati uliopita na kuutegemeza ulimwengu kwa sasa, na inaelekeza katika tumaini la wakati wa mwisho katika amani na utaratibu wa kiungu wa milele. 

Watu wanaweza kufurahia pumziko la Sabato kwa sababu Mungu ndiye “Aliye Juu” (Zab. 92:1); Nafasi Yake kuu katika mahali pa juu palipoinuka inampa ushindi usio na kifani dhidi ya adui zao. 

Hata hivyo, ingawa Yeye ndiye Aliye Juu, Bwana ananyoosha mkono bila kusita ili kuwaokoa wale wamwitao. Kazi ya Bwana ya uumbaji na hasa ukombozi wa uumbaji huo inapaswa kuwatia moyo watu kumwabudu Mungu na kumpenda. Hata hivyo, kuishi katika uumbaji ulioanguka, bila tumaini la ukombozi, sio kitu cha kufurahisha sana. ‘Tunapenda, tunateseka, tunakufa—na tunafanya hivyo bila tumaini lo lote. Kwa hivyo, tunamsifu Bwana, si tu kama Muumbaji wetu bali kama Mkombozi wetu, pia. 

“_Mafuta mabichi_” yanawasilisha kujitoa upya kwa mtunga-zaburi kumtumikia Mungu kama mtumishi Wake aliyewekwa upya (Zab. 92:10). Kupakwa kwa mafuta kulifanyika kwa ajili ya kuwaweka wakfu watu waliochaguliwa kama makuhani na wafalme (Kut. 40:15, 1 Sam. 10:1). Hata hivyo, mtunga-zaburi alichagua neno lisilo la kawaida la Kiebrania, balal, kuelezea kupakwa kwake mafuta ambako kwa kawaida hakuelezei kupakwa mafuta kwa watumishi wa Mungu bali kunamaanisha kuchanganya mafuta na sehemu zingine za dhabihu (Kut. 29:2, Law. 2:4, 5). Matumizi ya kipekee ya mtunga-zaburi ya neno balal yanamaanisha kwamba mtunga-zaburi anataka kujitoa kama dhabihu iliyo hai kwa Bwana na kujiweka wakfu nafsi yake yote kwa Mungu (Rum. 12:1). 

Haishangazi kupata mawazo kuhusu kuwekwa wakfu katika zaburi ambako kunatolewa kwa Sabato, kwa sababu Sabato ni ishara ya kwamba Bwana anawatakasa watu Wake (Kut. 31:13). Mifano ya mitende na mierezi ya Lebanoni inaelezea watu wa Mungu wakikua katika imani na kuthamini na shukrani ya kweli kwa makusudi na upendo wa ajabu wa Mungu. Sabato ni ishara ya agano la milele la Bwana na watu Wake (Eze. 20:20). Kwa hivyo, pumziko la Sabato ni muhimu kwa watu wa Mungu kwa sababu linawawezesha kumngoja Bwana kwa imani ili kutimiza ahadi Zake zote za agano (Ebr. 4:1-10). 

`Soma tena Zaburi ya 92 (Zab. 92). Ni tumaini gani kuu linalotolewa kwetu humo, na tunawezaje, hata sasa hivi, kupata faraja katika kile inachosema?`