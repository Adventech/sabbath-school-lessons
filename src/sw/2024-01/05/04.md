---
title:  Mungu Yuko Wapi?
date:  30/01/2024
---

`Soma Zaburi 42:1-3, Zaburi 63:1, Zaburi 69:1-3, na Zaburi 102:1-7 Ni nini kinachosababisha maumivu makubwa kwa mtunga-zaburi?`

Si tu mateso binafsi na ya jumuiya yanayomtaabisha mtunga-zaburi. lakini pia, kama si zaidi, Mungu kuonekana kutojali taabu za watumishi Wake. Kutokuwepo kwa Mungu kunaonekana kama kiu kali katika nchi kame (Zab. 42:1-3, Zab. 63:1) na maumivu makali ya kufa (Zab. 102:2-4). Mtunga-zaburi anahisi kutengwa na Mungu na anajilinganisha na ndege wapweke. “Nimekuwa kama mwari nyuni wa jangwani; Na kufanana na bundi wa mahameni. Nakesha, tena nimekuwa kama shomoro aliye peke yake juu ya nyumba” (Zab. 102:6, 7). 

Kutajwa kwa jangwa kunasisitiza hisia ya kutengwa na Mungu. Ndege “aliye peke yake juu ya nyumba” yuko nje ya kiota chake, mahali pake pa kupumzika. Mtunga-zaburi anamlilia Mungu “_kutoka vilindi_,” kana kwamba amezingirwa na maji mengi na kuzama kwenye “_matope mengi_” (Zab. 69:1-3, Zab. 130:1). Taswira hizi zinaonesha hali ya kulemea ambayo haina njia ya kuokoka, isipokuwa kwa kuingilia kati kwa Mungu. 

`Soma Zaburi 10:12, Zaburi 22:1, Zaburi 27:9, na Zaburi 39:12. Mtunga-zaburi anaitikiaje kwa kuonekana kutokuwepo kwa Mungu?`

Ni ajabu kwamba watunga-zaburi waliazimia kutonyamaza mbele ya ukimya wa Mungu. Watunga-zaburi wanaamini kwa uthabiti katika maombi, kwa sababu maombi yanaelekezwa kwa Mungu aliye hai na mwenye neema. Mungu bado yupo, hata wakati anapoonekana kutokuwepo. Bado ni Mungu yule yule aliyewasikia zamani, na hivyo wana imani kwamba anawasikia sasa. 

Matukio ya ukimya wa Mungu yanawafanya watunga-zaburi kujichunguza wenyewe na kumtafuta Mungu, lakini kwa toba na maombi ya unyenyekevu. Wanajua kwamba Mungu hatanyamaza milele. Zaburi zinathibitisha kwamba mawasiliano na Mungu lazima yaendelee, bila kujali hali za maisha.

`Tunaweza kujifunza nini kutokana na miitikio ya watunga-zaburi kwa kuonekana kutokuwepo kwa Mungu? Unaitikiaje nyakati ambazo Mungu anaonekana kuwa kimya? Ni nini kinachotegemeza imani yako?`