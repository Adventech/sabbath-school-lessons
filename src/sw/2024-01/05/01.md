---
title:  Kuimba Wimbo wa Bwana Katika Nchi ya Ugeni
date:  27/01/2024
---

### Somo la Juma Hili
Zab. 79:5-13, Zab. 88:3-12, Zab. 69:1-3, Zab. 22:1, Zaburi 77, Zab. 73:1-20, 1 Pet. 1:17.

> <p>Fungu la Kukariri</p>
> “Tuuimbeje wimbo wa Bwana katika nchi ya ugeni?” (#Zaburi 137:4#). 

Hatuhitaji kuingia ndani kabisa ya kitabu cha Zaburi ili kugundua kwamba Zaburi zinatamkwa katika ulimwengu usio mkamilifu, wa dhambi, uovu, mateso, na kifo. Uumbaji thabiti unaoendeshwa na Bwana Mwenye Enzi Kuu na sheria Zake za haki daima unatishiwa na uovu. Kadiri dhambi inavyozidi kuupotosha ulimwengu, ndivyo dunia inavyozidi kuwa “nchi ya ugeni” kwa watu wa Mungu. Ukweli huu unazua tatizo kwa mtunga-zaburi: Mtu anaishije maisha ya imani katika nchi ya ugeni? 

Kama ambavyo tumekwishaona, watunga-zaburi wanatambua utawala wa enzi na uweza wa Mungu, na hukumu Zake za haki vilevile. Wanajua kwamba Mungu ndiye kimbilio na msaada wa milele na usioweza kushindwa nyakati za taabu. Kwa sababu hii, nyakati fulani watunga-zaburi wanafadhaishwa (ni nani asiyefadhaishwa?) kwa kuonekana kutokuwepo kwa Mungu na kushamiri kwa uovu mbele ya Bwana mwema na Mwenye Mamlaka yote. Utata wa fumbo la Zaburi kama maombi unadhihirishwa katika mwitikio wa watunga-zaburi kwa kuonekana kwa Mungu kuwa kimya. Kwa maneno mengine, watunga-zaburi wanaitikia kule kuonekana kutokuwepo kwa Mungu, na pia kuwepo kwa Mungu. 

_Jifunze somo la juma hili kwa maandalizi ya Sabato ya Februari 3._