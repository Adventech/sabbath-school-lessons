---
title:  Ahadi Yake Imekwisha Hata Vizazi Vyote?
date:  31/01/2024
---

`Soma Zaburi 77. Ni uzoefu gani mtunzi anaupitia?`

Zaburi ya 77 inaanza na ombi kwa Mungu kwa ajili ya msaada lililojaa maombolezo na kumbukumbu zenye uchungu za zamani (Zab. 77:1-6). Nafsi yote ya mtunga-zaburi inamgeukia Mungu kwa huzuni. Anakataa kufarijiwa na faraja yoyote isipokuwa ile inayotoka kwa Mungu. 

Hata hivyo, kumkumbuka Mungu kunaonekana kuzidisha uchungu wake. “Nilipotaka kumkumbuka Mungu, nalifadhaika” (Zab. 77:3). Neno la Kiebrania hamah, “fadhaika,” mara nyingi linaelezea mvumo wa maji yagharikishayo (Zab. 46:3). Vivyo hivyo, nafsi yote ya mtunga-zaburi iko katika hali ya msukosuko. 

Kwa namna gani kumkumbuka Mungu kunaweza kutoa hisia kama hizo za huzuni? Mfululizo wa maswali yanayotaabisha unafichua sababu ya uchungu wake (Zab. 77:7-9): Je, Mungu amebadilika? Je, Mungu anaweza kulisaliti agano Lake? 

Tofauti kubwa kati ya matendo ya Mungu ya kuokoa wakati uliopita na kutokuwepo kwa Mungu kwa sasa kunamfanya mtunga-zaburi ahisi kuwa ameachwa na Mungu. Ikiwa Mungu amebadilika, basi mtunga-zaburi hana tumaini, hitimisho ambalo anapambana kulikataa. 

Wakati uo huo, mtunga-zaburi hawezi kulala kwa sababu Bwana anamfanya aendelee kuwa macho (Zab. 77:4). Hili linakumbusha wahusika wengine wa Biblia ambao kukosa kwa usingizi kulitumiwa kwa bahati njema na Mungu kuendeleza makusudi Yake (Mwa. 41:1-8, Esta 6:1, Dan. 2:1-3). Usiku mrefu wa kukosa usingizi unamfanya mtunga-zaburi afikirie matendo ya Bwana ya wakati uliopita ya ukombozi lakini kwa azimio jipya (Zab. 77:5, 10). 

Uhakikisho ambao mtunga-zaburi anaupokea kutoka kwa Mungu haujumuishi maelezo kuhusu hali yake binafsi, bali ni uthibitisho wa uaminifu na kutumainika kwa Mungu (kama Ayubu). Mtunga-zaburi anahimizwa kumngoja Bwana kwa imani, akijua kwamba Yeye ni Mungu yule yule aliyefanya miujiza katika siku za nyuma za Israeli (Zab. 77:11-18). Mtunga-zaburi pia anatambua kwamba “ Hatua zako hazikujulikana” (Zab 77:19), akitambua mwongozo wa Mungu, hata katika hali ambazo kuwepo Kwake hakuonekani wazi kwa macho ya kibinadamu. Mtunga-zaburi anakiri kwamba Mungu anaonekana na kufichwa wakati uleule, na hivyo anatoa sifa kwa njia za siri na kuu za Bwana. 

`Fikiria juu ya nyakati zilizopita wakati Bwana alipotenda kazi katika maisha yako. Ukweli huo unaweza kukusaidiaje kukabiliana na chochote unachokabiliwa nacho sasa?`