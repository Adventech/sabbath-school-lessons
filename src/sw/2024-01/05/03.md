---
title:  Kuchungulia Kaburi
date:  29/01/2024
---

`Soma Zaburi 41:1-4; Zaburi 88:3-12; na Zaburi 102:3-5, 11, 23, 24. Vifungu hivi vinaelezea uzoefu gani? Unaweza kuhusiana na nini katika kile kinachosemwa hapa?`

Maombi haya kwa ajili ya wokovu kutoka katika ugonjwa na kifo yanaonesha kwamba watoto wa Mungu hawajaondolewa katika mateso ya ulimwengu huu. Zaburi zinafunua mateso ya kutisha ya mtunga-zaburi. Yeye hana nguvu, ananyauka kama majani, hawezi kula, ametengwa pamoja na waliokufa, amelala kama aliyeuawa kaburini, ni chukizo kwa marafiki zake, anateseka na yu katika kufa moyo. Mifupa yake inashikamana na ngozi yake. 

Zaburi nyingi zinasadiki kwamba Bwana ameruhusu taabu kwa sababu ya kutotii kwa Israeli. Mtunga-zaburi anatambua kwamba dhambi inaweza kuleta magonjwa; kwa hiyo, anarejelea msamaha unaokuja kabla ya uponyaji (Zab. 41:3, 4). Hata hivyo, Zaburi zingine, kama vile Zaburi ya 88 na Zaburi ya 102, zinakiri kwamba kuteseka bila hatia kwa watu wa Mungu ni jambo halisi maishani, haidhuru ni vigumu kiasi gani kulielewa. 

Katika Zaburi ya 88, Mungu anadaiwa kumleta mtunga-zaburi katika ukingo wa kifo (Zab. 88:6-8). Hata hivyo, zingatia kwamba hata wakati malalamiko ya kijasiri zaidi yanapotamkwa, maombolezo hayo kwa wazi ni tendo la imani, kwa maana ikiwa Bwana katika mamlaka Yake aliruhusu taabu, angeweza kurejesha ustawi wa mtoto Wake. 

Katika lango la kaburi, mtunga-zaburi anakumbuka maajabu ya Mungu, fadhili, uaminifu, na haki (Zab. 88:10-12). Licha ya hisia ya kupigwa na Mungu, mtunga-zaburi anamshikilia Mungu. Ingawa anateseka, hakatai upendo wa Mungu na anajua kwamba Mungu ndiye wokovu wake pekee. Maombi hayo yanaonesha kwamba mtunga-zaburi hajui kuteseka tu bali pia anafahamu kwa undani neema ya Mungu na kwamba si lazima yote mawili yatengane. 

Kwa ufupi, kuruhusu kwa Mungu mateso na ukombozi Wake ni udhihirisho wa mamlaka Yake kuu. Kujua kwamba Mungu anatawala kunaleta tumaini. Tunaposoma Zaburi ya 88 kwa kuzingatia mateso ya Kristo, tunastaajabishwa na kina cha upendo Wake, ambapo alikuwa tayari kupitia kifo kwa ajili ya wanadamu. 

`Hebu mfikirie Yesu msalabani na kile alichopitia kwa sababu ya dhambi. Ukweli huo, kwamba Mungu katika Kristo alipitia mateso mabaya zaidi kuliko ye yote kati yetu, unatusaidiaje kudumisha imani hata katikati ya nyakati za mateso na majaribu?`