---
title:  Siku za Uovu
date:  28/01/2024
---

`Soma Zaburi 74:18-22 na Zaburi 79:5-13, Ni nini kiko hatarini hapa?`

Mtunga-zaburi anatafuta kuelewa pambano kuu kati ya Mungu na nguvu za uovu, na anaelekeza katika ustahimilivu wa Mungu usiopimika, pamoja na hekima na uweza Wake visivyo na ukomo. 

Tatizo la uovu katika Zaburi kimsingi ni la kiteolojia; bila kuepukika linahusu maswali yanayomhusu Mungu. Hivyo, kuharibiwa kwa Yerusalemu na hekalu kunaonekana kwa kiasi kikubwa kama kashfa ya kiungu kwa sababu kulitoa fursa kwa wapagani kumkufuru Mungu. Urithi wa Mungu (_watu wa Israeli_) ni ishara ya uchaguzi na agano Lake la kiungu (Kum. 4:32-38, Kum. 32:8, 9) ambavyo havitashindwa kamwe. Dhana ya urithi wa Mungu pia ina mwelekeo wa wakati wa mwisho, ambapo siku moja mataifa yote watakuwa urithi wa Mungu nao watamtumikia. Wazo la kwamba mataifa yalivamia urithi wa Mungu linatishia ahadi hizi za kiungu. 

Hapana shaka, mtunga-zaburi anakiri kwamba dhambi za watu ziliharibu uhusiano wa kiagano wa watu na Mungu na kuwasababishia watu matokeo yote hayo (Zab. 79:8, 9). Kuokoka kwa watu kunategemea tu uingiliaji kati wa neema wa Mungu na urejeshaji wa mapatano ya kiagano kupitia upatanisho wa dhambi. Bwana ni “Mungu wa wokovu wetu,” unaowasilisha uaminifu wa Mungu kwa ahadi zake za kiagano (Zab. 79:9). 

Hata hivyo, muhimu zaidi kuliko kurejeshwa kwa ustawi wa Israeli ni kuilinda tabia ya Mungu duniani (Zab. 79:9). Ikiwa matendo maovu ya mataifa hayataadhibiwa, itaonekana kwamba Mungu amepoteza uweza Wake (Zab. 74:18-23, Zab. 83:16-18, Zab. 106:47). Ni wakati tu Mungu anapowaokoa watu Wake ndipo jina Lake litakapothibika na kutukuzwa. 

Kama ilivyo leo, kanuni hiyo hiyo ilikuwepo wakati huo. Dhambi zetu, kurudi nyuma kwetu, maovu yetu, vinaweza kuleta sifa mbaya si juu yetu tu bali, mbaya zaidi, kwa Mungu ambaye tunakiri jina lake. Matendo yetu mabaya yanaweza kuwa na athari ya kiroho kwa ushuhudaji wetu na utume, vilevile. Ni watu wangapi ambao wamekatishwa tamaa na imani yetu kwa matendo ya wale wanaolikiri jina la Kristo?

`“Heshima ya Mungu, heshima ya Kristo, inahusika katika ukamilifu wa tabia ya watu wake.” *— Ellen G. White, Tumaini la Vizazi Vyote, uk. 284. *Unaelewaje ukweli huu muhimu, na kile unachopaswa kumaanisha katika maisha yako mwenyewe ya Kikristo?`