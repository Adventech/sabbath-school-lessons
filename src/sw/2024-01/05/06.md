---
title:  Wenye Haki Wasije Wakajaribiwa
date:  01/02/2024
---

`Soma Zaburi 37:1, 8; Zaburi 49:5-7; Zaburi 94:3-7; na Zaburi 125:3, Mtunga-zaburi anakabili pambano gani?`

Zaburi hizi zinaombolezea ustawi wa sasa Wa Waovu na changamoto ambayo ukweli huu unaleta kwa wenye haki. Si tu kwamba waovu wanafanikiwa, bali nyakati fulani pia wanamdharau Mungu waziwazi na kuwakandamiza wengine. Suala linalofadhaisha ni kwamba wakati “fimbo ya udhalimu” (Zab. 125:3) inatawala ulimwengu, “fimbo ya adili” (Zab. 45:6) inaonekana kushindwa. Kwa nini, basi, usikate tamaa na kufuata uovu kama wengine wanavyofanya? 

`Soma Zaburi 73:1-20, 27. Ni nini kinachomsaidia mtunga-zaburi katika zahama? Ni nini mwisho wa wale wanaotumaini mambo ya ubatili? (Tazama pia 1 Pet. 1:17.)`

Wakati ambapo mtunga-zaburi katika Zaburi ya 73 alidumu kukazia fikira uovu uliopo sasa ulimwenguni, hakuweza kuliona jambo hili kikamilifu kama Mungu alionavyo. Tatizo ambalo ustawi wa uovu ulileta kwa imani yake lilikuwa kubwa sana; aliamini, pia, kwamba hoja yake kuhusu ubatili wa imani ilijengwa juu ya ukweli/uhalisi. 

Hata hivyo, Zaburi 73 inaonesha kwamba “mambo haya yanawadhihaki wale wanaopuuza fungu la kwanza wa zaburi hii, ambalo ndilo muhtasari wa zaburi hiyo yote: ‘Hakika Mungu ni mwema kwa Israeli, kwa hao walio safi moyoni!’ ” _—Johannes Bugenhagen, Reformation Commentary on Scripture (Downers Grove, IL: InterVarsity Press, 2018), uk. 11. _

Mtunga-zaburi anaongozwa kwenda patakatifu, mahali pa utawala wa enzi kuu ya Mungu, na akakumbushwa huko kwamba “leo” ni kipande kimoja tu cha hiyo picha mpangilio, na anapaswa kufikiria “mwisho,” wakati waovu watakapokabiliwa na hukumu ya Mungu. Ukweli wa kwamba mtunga-zaburi aliuelewa ukweli huu katika patakatifu na kuungama upumbavu wake wa awali unaonesha kwamba uhalisi unaweza kueleweka tu kwa umaizi wa kiroho na si kwa mantiki ya kibinadamu. 

`Ni kwa namna gani ahadi ya hukumu ya Mungu juu ya ulimwengu, na juu ya uovu wake wote, inakupa faraja wakati uovu mwingi kwa sasa hauadhibiwi?`