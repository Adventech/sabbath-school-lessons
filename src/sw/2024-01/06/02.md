---
title:  Mpiganaji Mwenye Fahari
date:  04/02/2024
---

`Soma Zaburi 18:3-18; Zaburi 76:3-9, 12; na Zaburi 144:5-7. Bwana anaelezewaje katika mafungu haya? Taswira hizi zinawasilisha nini kuhusu utayari wa Mungu kuwakomboa watu Wake?`

Nyimbo hizi zinamsifu Bwana kwa uweza Wake wa ajabu juu ya nguvu za uovu zinazowatisha watu Wake. Wanamwelezea Mungu katika ukuu Wake kama Shujaa na Hakimu. Taswira ya Mungu kama Shujaa wa vita inapatikana mara kwa mara katika Zaburi na inakazia uzito na uharaka wa mwitikio wa Mungu kwa vilio na mateso ya watu Wake. 

“Bwana alipiga radi mbinguni, / Yeye Aliye juu akaitoa sauti yake, / Mvua ya mawe na makaa ya moto./ Akaipiga mishale yake akawatawanya, / Naam, umeme mwingi sana, akawatapanya. / Ndipo ilipoonekana mikondo ya maji, / Misingi ya ulimwengu ikafichuliwa, / Ee Bwana, kwa kukemea kwako, / Kwa mvumo wa pumzi ya puani mwako” (Zab. 18:13-15). 

Azimio thabiti na ukubwa wa hatua ya Mungu vinapaswa kutowesha wasiwasi wowote juu ya utunzaji mkuu na huruma za Mungu kwa wanaoteseka au juu ya uwezo Wake wa kushinda uovu. Tunahitaji tu kumngojea afanye hivyo. 

Mwishoni, hata wakati watu wa Mungu, kama vile Daudi, walipokuwa katika vita—ukombozi haukutokana na mbinu za wanadamu. Katika vita vyake vingi dhidi ya maadui wa watu wa Mungu, Mfalme Daudi alimsifu Mungu kama Ambaye pekee alifanikisha ushindi huo wote. Ingekuwa rahisi kwa Daudi kujitwalia sifa kwa kile kilichotokea, kwa mafanikio na ushindi wake mwingi, lakini huo haukuwa mtazamo wake. Alijua ni wapi Chanzo cha nguvu zake kilitoka. 

Ingawa Daudi anasema kwamba Bwana anaifundisha mikono yake kwa vita (Zab. 18:34), hakuna mahali popote katika Zaburi anapoutegemea ujuzi wake wa vita. Badala yake, Bwana anampigania ya Daudi na kumkomboa (Zab. 18:47, 48). 

Katika Zaburi. Mfalme Daudi, ambaye alijulikana kama shujaa wa vita aliyefanikiwa, anatwaa nafasi yake kama mwimbaji stadi na kumsifu Bwana kama Mkombozi na Mtegemezi pekee wa watu Wake (Zab. 144:10-15). Sifa na maombi kwa Bwana ni vyanzo vya nguvu vya Daudi, ambavyo vina nguvu zaidi kuliko silaha yoyote ya vita. Mungu pekee ndiye wa kutumainiwa na kuabudiwa. 

`Haidhuru uwe na vipawa na ujuzi na mafanikio gani maishani, kwa nini ni lazima ukumbuke daima chanzo cha vyote hivyo? Unakabiliwa na hatari gani ukisahau chanzo hicho?`