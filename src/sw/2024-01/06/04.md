---
title:  Hata Lini Mtahukumu kwa Dhuluma?
date:  06/02/2024
---

Bwana amewapatia viongozi wa Israeli mamlaka ya kudumisha haki katika Israeli (Zab. 72:1-7, 12-14). Wafalme wa Israeli walipaswa kutumia mamlaka yao kupatana na mapenzi ya Mungu. Jambo kubwa kwa viongozi linapaswa kuwa kuhakikisha amani na haki vinakuwepo katika nchi na kuwajali watu wasiojiweza kijamii. Hapo ndipo nchi na watu wote watastawi. Kiti cha enzi cha mfalme kinathibitishwa na uaminifu kwa Mungu, si kwa nguvu za kibinadamu. 

`Soma Zaburi 82. Ni nini kinatokea wakati viongozi wanapopotosha haki na kuwakandamiza watu waliopewa jukumu la kuwalinda?`

Katika Zaburi 82, Mungu anatangaza hukumu zake juu ya waamuzi wapotovu wa Israeli. Hiyo “miungu” (Zab. 82:1, 6) kwa wazi si miungu ya kipagani wala malaika, kwa sababu kamwe hawakupewa kazi ya kutoa haki kwa watu wa Mungu na hivyo wasingeweza kuhukumiwa kwa kutoitimiza. Mashtaka yaliyoorodheshwa katika Zaburi 82:2-4 yanatoa mwangwi wa sheria za Torati, yakitambulisha miungu kama viongozi wa Israeli (Kum. 1:16-18, Kum. 16:18-20, Yoh. 10:33-35). Mungu anawauliza “wana wa wanadamu” kama wanahukumu kwa haki, na adhabu yao inatangazwa, kwa sababu wameonekana kuwa wasio haki. Viongozi wanayumbayumba gizani bila maarifa (Zab. 82:5), kwa sababu wameiacha sheria ya Mungu, nuru (Zab. 119:105). 

Maandiko yanashikilia kwa uthabiti maoni kwamba Bwana ndiye Mungu pekee. Mungu anashiriki utawala Wake wa ulimwengu na viongozi wa kibinadamu walioteuliwa kama wawakilishi Wake (Rum. 13:1). Ni mara ngapi, hata hivyo, wawakilishi hawa wa kibinadamu, katika historia na hata sasa, wamepotosha wajibu waliopewa? 

Zaburi ya 82 kwa kukatisha tamaa inafichua uasi wa baadhi ya viongozi waliojiamini kuwa “miungu” juu ya watu wengine. Ingawa Mungu aliwapa viongozi Waisraeli mamlaka na fadhila, ya kuitwa “wana wa Aliye ju na kumwakilisha Yeye, Mungu anawakataa viongozi waovu. Mungu anawakumbusha kwamba wao ni watu wa kufa na walio chini ya sheria zile zile za maadili kama watu wote. Hakuna aliye juu ya Sheria ya Mungu (Zab. 82:6-8). 

Mungu atauhukumu ulimwengu wote; Watu wa Mungu, pia, watatoa hesabu kwa Mungu. Viongozi na watu wote wanapaswa kuiga mfano wa Hakimu wa kiungu na kuweka tumaini lao la mwisho kwake. 

`Una mamlaka ya aina gani juu ya wengine? Unatumiaje mamlaka hayo kwa haki na kwa usawa? Chukua tahadhari.`