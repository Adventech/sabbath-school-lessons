---
title:  Haki kwa Wanaokandamizwa
date:  05/02/2024
---

`Soma Zaburi 9:18, Zaburi 12:5, Zaburi 40:17, Zaburi 113:7, Zaburi 146:6-10, na Zaburi 41:1-3. Kuna ujumbe gani hapa kwa ajili yetu, hata leo?`

Mungu anaonesha uangalifu wa pekee na kujali haki za makundi mbalimbali ya watu walio dhaifu, ikiwa ni pamoja na maskini, wenye mahitaji, waliokandamizwa, yatima, wajane, wagane, na wageni. Zaburi. kama Torati na manabii, ziko wazi juu ya jambo hilo (Kut. 22:21-27, Isa. 3:13-15). 

Zaburi nyingi hutumia kirai “maskini na mhitaji” na kuepuka kuwawakilisha waliokandamizwa kwa maneno ya kitaifa na kidini pekee. Hili linafanywa ili kukazia utunzaji wa Mungu wa ulimwengu wote kwa wanadamu wote. 

Kirai “_maskini na mhitaji_” hakikomei tu katika umaskini wa mali bali pia inaonesha uwezekano wa kudhuriwa na kutokuwa na msaada. Kirai hicho kinavutia huruma ya Mungu, na kinatoa wazo kwamba anayeteseka yuko peke yake na hana msaada mwingine ila Mungu. Taswira ya “maskini na mhitaji” pia inahusu uaminifu wa mtu, ukweli, na upendo kwa Mungu katika kukiri utegemezi kamili wa mtu kwa Mungu na kukataa dalili yoyote ya kujitegemea na kujidai. 

Wakati uo huo, kuwajali wasiojiweza (Zab. 41:1-3) kunadhihirisha uaminifu wa watu kwa Mungu. Uovu waliofanyiwa walio dhaifu ulikuwa ni dhambi mbaya sana katika utamaduni wa kibiblia (Kum. 15:7-11). Zaburi zinawatia moyo watu waaminifu kupaza sauti zao dhidi ya kila dhuluma. 

Zaburi pia zinasisitiza ubatili wa kutegemeza imani ya mtu katika mbinu za kibinadamu zinazoharibika kama chanzo kikuu cha hekima na usalama. Ni lazima watu wa Mungu wapinge jaribu la kuweka imani ya juu kabisa kwa ajili ya wokovu kwa viongozi na taasisi za kibinadamu, hasa yanapotofautiana na njia za Mungu.

Kwa neema Yake, Bwana wetu alijihusianisha na maskini kwa kuwa maskini Yeye Mwenyewe, ili kwa umaskini Wake wengi wapate kuwa matajiri (2 Kor. 8:9). Utajiri wa Kristo unajumuisha ukombozi kutoka katika kila ukandamizaji unaoletwa na dhambi, na anatuahidi uzima wa milele katika ufalme wa Mungu (Ufu. 21:4). Yesu Kristo anatimiza ahadi za Zaburi kama Hakimu wa kiungu, ambaye atahukumu kila dhuluma kwa wasiojiweza, pamoja na kupuuza wajibu kwao (Mt. 25:31-46). 

`Ni kwa kiasi gani tunawafikiria “maskini na wahitaji” miongoni mwetu, na ni kwa kiasi gani tunafanya kwa ajili yao?`