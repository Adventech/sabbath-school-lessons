---
title:  Uimwage Ghadhabu Yako
date:  07/02/2024
---

`Soma Zaburi 58:6-8; Zaburi 69:22-28; Zaburi 83:9-17; Zaburi 94:1, 2; na Zaburi 137:7-9. Zaburi hizi zinawasilisha mawazo gani? Nani ni wakala wa hukumu katika Zaburi hizi?`

Baadhi ya Zaburi zinamsihi Mungu alipize kisasi kwa watu binafsi na mataifa wanaokusudia kuwadhuru, au ambao tayari wamewadhuru watunga-zaburi au watu wao. Zaburi hizi zinaweza kusikika kuwa zenye kufadhaisha kwa sababu ya lugha yake kali na kutofautiana kwake dhahiri na kanuni ya kibiblia ya upendo kwa maadui (Mt. 5:44). 

Hata hivyo, ghadhabu ya mtunga-zaburi anapoonewa ni nzuri. Inamaanisha kwamba watunga-zaburi walichukua mema na mabaya kwa uzito zaidi kuliko watu wengi. Anajali, kwa kiwango cha juu sana, uovu unaofanywa ulimwenguni, si kwake pekee bali kwa wengine pia. 

Hata hivyo, hakuna popote mtunga-zaburi anajipendekeza kama wakala wa kisasi. Badala yake, anaacha malipizo mikononi mwa Mungu pekee. Zaburi zinaamsha laana za agano la kiungu (Kum. 27:9-16) na kumsihi Mungu atende kama alivyoahidi. 

Zaburi ni matangazo ya kiunabii kuhusu hukumu ya Mungu inayokuja; si maombi ya mtunga-zaburi pekee. Zaburi ya 137 inaakisi matangazo ya hukumu ya kiungu juu ya Babeli, kama inavyoonekana katika manabii. Uharibifu ambao Wababeli walileta kwa mataifa mengine ungewageukia wao. Zaburi zinawasilisha maonyo ya kiungu kwamba uovu hautaachwa bila kuadhibiwa milele. 

Adhabu ya Mungu inapimwa kwa haki na neema. Watoto wa Mungu wanaitwa kuwaombea wale wanaowatendea vibaya na hata kuwa na tumaini la kuongoka kwao (Zab. 83:18, Yer. 29:7). 

Hata hivyo, tunapotafuta kupatanisha Zaburi hizi na kanuni za kibiblia za upendo kwa maadui, lazima tuwe waangalifu ili tusipunguze uzoefu wa uchungu uliodhihirishwa ndani yake. Mungu anatambua mateso ya watoto Wake na kuwahakikishia kwamba “ina thamani machoni pa BWANA mauti ya wacha Mungu wake” (Zab. 116:15). Hukumu ya Mungu inawataka watu wa Mungu kupaza sauti zao dhidi ya uovu wote na kutafuta kuja kwa ufalme wa Mungu katika utimilifu wake. Zaburi pia zinazungumzia wale wanaoteseka, zikiwajulisha kwamba Mungu anajua mateso yao na kwamba siku moja haki itakuja.

`Ni nani ambaye nyakati fulani hana mawazo au ndoto juu ya kulipiza kisasi kwa wale ambao wamewafanyia au wapendwa wao makosa mabaya sana? Zaburi hizi zinawezaje kukusaidia kuweka hisia kama hizo katika mtazamo unaofaa?`