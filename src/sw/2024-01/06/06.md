---
title:  Hukumu ya Bwana na Patakatifu
date:  08/02/2024
---

`Soma Zaburi 96:6-10; Zaburi 99:1-4; na Zaburi 132:7-9, 13-18. Hukumu ya Mungu inafanyikia wapi, na jibu hilo lina maana gani kwetu? Patakatifu panatusaidiaje kuelewa jinsi Munegu atakavyoshughulika na uovu?`

Hukumu ya Bwana inahusiana kwa karibu na patakatifu. Patakatifu palikuwa mazingira ambapo uelewa wa mtunga-zaburi kuhusu tatizo la uovu ulibadilishwa (Zab. 73:17-20). Patakatifu paliteuliwa kama mahali pa hukumu ya kiungu kama ilivyooneshwa na hukumu ya Urimu (Hes. 27:21) na kwa kifuko cha kifuani cha hukumu cha kuhani mkuu (Kut. 28:15, 28-30). Kwa hiyo, Zaburi nyingi zinamwelezea Mungu akiwa ameketi katika kiti chake cha enzi katika patakatifu tayari kuhukumu ulimwengu kwa dhambi na uovu wake. 

Katika patakatifu, mpango wa wokovu ulifunuliwa. Katika upagani, dhambi ilieleweka hasa kama doa la kimwili, linalopaswa kuondolewa kwa taratibu za kichawi. Kinyume chake, Biblia inaielezea dhambi kama uvunjaji wa sheria ya Mungu ya maadili. Utakatifu wa Mungu unamaanisha kwamba anapenda haki na uadilifu. Vivyo hivyo, watu wa Mungu wanapaswa kufuata haki na uadilifu na wanapaswa kumwabudu Mungu katika utakatifu Wake. Ili Kufanya hivyo, ni lazima washike sheria ya Mungu, ambayo ni udhihirisho wa utakatifu Wake.

Kwa hiyo, patakatifu ni mahali pa msamaha wa dhambi na urejeshaji wa haki kama ilivyooneshwa na kiti cha rehema cha kiti cha enzi cha Mungu na “sadaka za haki” (Kum. 33:19, Zab. 4:5). 

Hata hivyo, “_Mungu-Mwenye-Kusamehe_” analipiza kisasi juu ya matendo maovu ya watu wasiotubu. (Zab. 99:8). Maana ya kivitendo ya patakatifu kuwa mahali pa hukumu ya kiungu inaonekana katika utambuzi wa kudumu wa utakatifu wa Mungu na madai ya kuishi maisha ya haki kulingana na matakwa ya Mungu ya agano. 

Hukumu ya Bwana kutoka Sayuni inaleta ustawi wa wenye haki na kushindwa kwa waovu (Zab. 132:13-18). Patakatifu palikuza matazamio ya shangwe ya kuja kwa Bwana kama Hakimu, hasa wakati wa Siku ya Upatanisho. Vivyo hivyo, Zaburi zinafanya thabiti uhakika wa kuja kwa Mwamuzi wa kiungu kunakokaribia ( Zab. 96:13, Zab. 98:9 ), yaani, Yesu Kristo katika patakatifu pa mbinguni (Ufu. 11:15-19). 

`Soma Warumi 8:34. Fungu hili linatuoneshaje kwamba kile anachokifanya Kristo katika patakatifu pa mbinguni ni habari njema kwa watu Wake?`