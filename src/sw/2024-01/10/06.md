---
title:  Mamlaka ya Juu Kabisa ya Bwana Katika Historia
date:  07/03/2024
---

`Soma Zaburi 135. Ni matukio gani ya kihistoria yanayoangaziwa katika zaburi hii? Mtunga-zaburi anatoa masomo gani kwayo?`

Zaburi 135 inawaita watu wa Mungu kumsifu Bwana kwa wema Wake na uaminifu Wake uliodhihirishwa katika Uumbaji (Zab. 135:6, 7) na katika historia ya wokovu wa Israeli katika wakati wa Kutoka (Zab. 135:8, 9) na katika kuitwaa Nchi ya Ahadi (Zab. 135:10-12). 

Bwana alidhihirisha neema Yake kwa kuchagua watu wa Israeli wawe watu Wake hasa (Zab. 135:4). “_Watu Wake hasa_” inawasilisha uhusiano wa kipekee wa kiagano kati ya Bwana na watu Wake (Kum. 7:6-11; 1 Pet. 2:9, 10). Kuchaguliwa kwa Israeli kulijengwa juu ya mapenzi makuu ya Bwana, na hivyo, Israeli hawana sababu ya kujiona kuwa bora zaidi ya mataifa mengine. Zaburi 135:6, 7 inaelezea kwamba makusudi makuu ya Bwana kwa ulimwengu hayakuanza na Israeli bali na Uumbaji. Kwa hivyo, Israeli inapaswa kutimiza kwa unyenyekevu jukumu lake ililopewa katika makusudi ya Mungu ya wokovu kwa ulimwengu mzima.

Kusimuliwa kwa matendo makuu ya Mungu kwa niaba ya watu Wake (Zab. 135:8-13) kunafikia kilele katika ahadi kwamba Mungu “atawahukumu” watu Wake na kuwahurumia (Zab. 135:14). Hukumu hapa ni uthibitisho wa Mungu kwa waliokandamizwa na walio fukara (Zab. 9:4, Zab. 7:8, Zab. 54:1, Dan. 7:22). Ahadi ni kwamba Bwana atathibitisha haki ya watu Wake na kuwatetea (Kum. 32:36). Kwa hiyo, Zaburi ya 135 inalenga kuwatia moyo watu wa Mungu kumtumaini Bwana na kudumu kuwa waaminifu kwa agano lao Naye. 

Uaminifu wa Bwana kwa watu Wake unamwongoza mtunga-zaburi kuthibitisha hali ya kuwa bure kwa sanamu na mamlaka ya juu kabisa ya kipekee ya Bwana ulimwenguni (Zab. 135:15-18). Kuzitegemea sanamu kunawafanya wanaoziabudu kutokuwa na tumaini na kutokuwa na nguvu kama sanamu zao zilivyo (Zab. 135:18). Zaburi inaelezea kwamba Mungu anapaswa kusifiwa kama Muumbaji na Mwokozi wa watu Wake. Hili linawasilishwa kwa njia ya ajabu katika matoleo mawili yanayokamilishana ya amri ya nne ya Agano la Kale (Kut. 20:8-11, Kum. 5:12-15). Kwa sababu uweza wa Mungu katika uumbaji na historia hauna kifani katika ulimwengu, watu wa Mungu wanapaswa kumtegemea daima na kumwabudu Yeye pekee. Kama Muumbaji wetu na Mkombozi wetu, Yeye pekee ndiye anayepaswa kuabudiwa, na kuabudu kitu kingine chochote, au mtu mwingine ye yote, ni ibada ya sanamu. 

`Tunawezaje kuhakikisha kwamba hatuna sanamu katika maisha yetu wenyewe? Kwa nini ibada ya sanamu inaweza kuwa rahisi kufanya kuliko tunavyotambua?`