---
title:  Jifunze zaidi
date:  08/03/2024
---

Soma Matendo 7 na Waebrania 11. Agano Jipya linasema ni nini lengo kuu la uongozi mkuu wa Mungu wa watu wake katika historia? 

Zaburi za kihistoria ni ushuhuda wenye nguvu wa uaminifu wa Mungu kwa watu Wake. Kila tukio katika historia ya watu wa Mungu lilikuwa hatua ya kimajaliwa iliyoongoza kuelekea utimilifu wa mwisho wa ahadi ya kiungu ya Mwokozi wa ulimwengu katika nafsi ya Yesu wa Nazareti. Hata majaribu, ambayo mara nyingi yaliwafadhaisha watu wa Mungu na kuwafanya wafikiri kwamba Mungu amewaacha, yalikuwa chini ya udhibiti mkuu wa Mungu na sehemu ya majaliwa Yake kwa sababu Mungu ndiye Bwana wa historia mwenye mamlaka. Mtunga-zaburi anaeleza kwa ustadi ukweli kwamba hata kutokuwa waaminifu kwa watu hakuwezi kumzuia Mungu kudumisha imani kwa watu Wake na kutimiza ahadi Zake. Hata hivyo, watu binafsi na makundi wasiotubu walitengwa na baraka za agano, na mwisho wao mbaya sana unatumika kama onyo la kudumu Ia jinsi maisha bila au yanayopingana na Mungu yanavyowaangamiza watu. 

Zaburi inawatia moyo watoto wa Mungu katika nyakati zote kumtumaini Bwana na kudumu kuwa waaminifu kwake. “Hatuna chochote cha kuogopa kwa ajili ya wakati ujao, isipokuwa tunaposahau jinsi Bwana alivyotuongoza, na mafundisho Yake katika historia yetu iliyopita _— Ellen G. ite, Life Sketches of Ellen G. White, uk. 196. _

Ili watu wa Mungu wasonge mbele bila woga, wanahitaji kujua ukweli wa historia yao. Ellen G. White anawashauri waumini kusoma Zaburi 105 na Zaburi 106 “angalau mara moja kila juma.” _— Testimonies to Ministers and Gospel Workers, uk. 98. _

Historia ya watu wa Mungu inaonesha kwamba hakuna ahadi yoyote ambayo Mungu alitoa katika Neno Lake ambayo haitatimizwa. Hii inajumuisha ahadi zote mbili za kiungu za utunzaji wa sasa wa mtu binafsi na ahadi za wakati ujao za kuja kwa Kristo mara ya pili, ambako kutasimamisha ufalme wa Mungu wa haki na amani katika nchi mpya.

**Masawali ya Kujadili**

`1. Kuna baraka gani za kukumbuka uongozi aminifu wa Mungu wa watu Wake katika historia? Ni nini matokeo ya kusahau au kupuuza masomo ya wakati uliopita? Tunawezaje kutumia kanuni ile ile kwetu, kama Kanisa lililoitwa kufanya jambo lile lile ambalo Israeli ya kale waliitwa kufanya?`

`2. Zaburi zinatutiaje shime kutambua utunzaji wa Mungu wa kimajaliwa katika maisha yetu na kuwa na subira na kutumaini katika njia kuu za Mungu, hata wakati si rahisi kuelewa ni kwa nini mambo yanatendeka jinsi yalivyo?`

`3. Tunaweza kufanyaje somo la historia ya watu wa Mungu kuwa maarufu zaidi katika ibada zetu binafsi na za jumuiya? Tunawezaje kukusudia zaidi kuwaambia watoto wetu kuhusu historia ya hivi karibuni zaidi ya watu wa Mungu?`