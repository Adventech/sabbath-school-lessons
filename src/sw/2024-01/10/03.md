---
title:  Kukumbuka Historia na Sifa ya Bwana
date:  04/03/2024
---

`Soma Zaburi 105. Ni matukio gani ya kihistoria na masomo yake yameangaziwa katika zaburi hii?`

Zaburi ya 105 inakumbusha matukio muhimu ambayo yalijenga uhusiano wa kiagano kati ya Bwana na watu wake Israeli. Inalenga katika agano la Mungu na Ibrahimu la kumpa yeye na uzao wake Nchi ya Ahadi, na jinsi ahadi hii, iliyothibitishwa kwa Isaka na Yakobo. ilivyotimizwa kwa majaliwa kupitia kwa Yusufu, Musa, na Haruni, na katika wakati wa kuitwaa Kanaani. Zaburi hii inatoa tumaini kwa watu wa Mungu katika vizazi vyote, kwa sababu kazi za Mungu za ajabu za wakati uliopita zinatoa uhakikisho wa upendo wa Mungu usiobadilika kwa watu Wake nyakati zote (Zab. 105: 1-5, 7, 8). 

Zaburi ya 105 inafanana na Zaburi ya 78 (tazama somo la jana) katika kuangazia uaminifu wa Mungu kwa watu Wake katika historia, na inafanya hivyo ili kumtukuza Mungu na kuchochea uaminifu. Hata hivyo, tofauti na Zaburi ya 78, Zaburi ya 105 haitaji makosa ya watu ya wakati uliopita. Zaburi hii ina kusudi tofauti. 

Badala yake, historia inasimuliwa tena katika Zaburi ya 105 kupitia maisha ya wazee wakuu wa Israeli, ikionesha uongozi wa Mungu wenye kudra na kuvumilia taabu kwa subira kwa wazee. Ustahimilivu na uaminifu wa wazee kwa Mungu ulijazwa heri sana. Hivyo, Zaburi ya 105 inawaalika watu kuiga imani ya wazee na kungojea ukombozi wa Mungu kwa kutumaini katika wakati wao. 

Zaburi ya 105 ina noti ya wimbo (Zab. 105:1-7), ikionesha kwamba ili kumsifu Mungu kweli, watu wa Mungu wanahitaji kujua ukweli wa historia yao. Historia inatoa uthibitisho wa imani yetu na sababu nyingi za kumsifu Mungu. 

Hao watu waabuduo wanatajwa kama uzao wa Ibrahimu na wana wa Yakobo (Zab. 105:6), kwa sababu hiyo kuwaona kama utimilifu wa ahadi ya Mungu kwa Ibrahimu ya kumfanya taifa kubwa (Mwa. 15:3-6). Mtunga-zaburi anakazia mwendelezo kati ya wazee na vizazi vilivyofuata vya watu wa Mungu. Mtunga-zaburi anasisitiza kwamba “duniani mwote mna hukumu Zake” (Zab. 105:7), kwa sababu hiyo kuwaonya watu waabuduo wasisahau kwamba “Mungu wetu” pia ndiye Bwana Mwenye Enzi Kuu ya ulimwengu wote na kwamba fadhili Zake zinawafikia mataifa yote (Zab. 96:1, Zab. 97:1). Kwa wazi, ni wito wa uaminifu kwa kila kizazi cha waumini. 

`Sisi kama Waadventista wa Sabato, tunapaswa kujionaje katika ukoo huu wa watu, kuanzia Ibrahimu na kuendelea? (Tazama Wagalatia 3:29.) Tunapaswa kujifunza nini kutokana na historia hii?`