---
title:  Uaminifu wa Mungu Usiozuiliwa
date:  03/03/2024
---

`Soma Zaburi 78. Ni vipindi gani maalum vitatu vya kihistoria; vinavyoangaziwa katika zaburi hii? Ni masomo gani yanayojirudia ambayo Asafu anayatoa katika kila kipindi?`

Mapitio ya wakati uliopita wa Israeli yanaangazia uaminifu wa Mungu na kukosa uaminifu kwa Israeli. Pia yanapaswa kufundisha vizazi vijavyo kutorudia makosa ya mababu zao bali kumwamini Mungu na kubaki waaminifu kwa agano Lake. Mtunga-zaburi anatumia historia kama mfano (Zab. 78:2) inayomaanisha kwamba watu wanapaswa kutafakari kwa kina ujumbe wa zaburi na kutafuta maana yake wenyewe. Zaburi 78:2 ni maelezo ya kiunabii ya mbinu ya Yesu ya kufundisha kwa mifano (Mt. 13:34, 35). 

Zaburi pia inaakisi wakati wa Kutoka (Zab. 78:9-54), makazi ya Kanaani (Zab. 78:55-64), na wakati wa Daudi (Zab. 78:65-72). Inadhihirisha matendo adhimu ya Bwana na matokeo ya watu kuvunja agano lao na Mungu. Historia ya Israeli inasimulia aina nyingi za watu kukosa uaminifu kwa Mungu, hasa ibada yao ya sanamu (Zab. 78:58). 

Hata hivyo, mtunga-zaburi anakazia shina la ukosefu wa uaminifu wa Israeli: walisahau kile Mungu alichowatendea, hawakumtumaini Mungu, wakamjaribu Mungu (Zab. 78:18, 41, 56) na kumwasi, na kushindwa kushika sheria Yake, agano Lake, na shuhuda Zake (Zab. 78:10, 37, 56). Kwa kusisitiza aina hizi maalum za kutokuwa waaminifu, mtunga-zaburi anadokeza kwamba kukataliwa kwa Israeli katika historia kumetokana na dhambi moja kuu, yaani, kushindwa kwa watu kumtumaini Bwana (Zab. 78:7, 8). 

Wakati wa kusoma zaburi. mtu anazidiwa na ukaidi wa kudumu wa watu na upofu wa kiroho, tofauti na uvumilivu na neema ya Bwana isiyo na mipaka. Ni kwa namna gani kila kizazi kipya kilikuwa kizito sana kujifunza? 

Kabla hatujahukumu kupita kiasi vizazi vilivyopita, tunapaswa kujifikiria wenyewe. Je, sisi pia si wenye kusahau maajabu ya Mungu ya wakati uliopita na kupuuza matakwa Yake ya maagano? Zaburi haiwatii shime watu kutegemea matendo yao wenyewe. Badala yake, Zaburi ya 78 inaonesha ubatili wa mapenzi ya mwanadamu ikiwa hayana msingi katika ufahamu wa kudumu wa uaminifu wa Mungu na kuikubali neema Yake. Vita visivyofaulu vya watu wa Mungu (Zab. 78:9, 62-64) vinaelezea somo la zaburi kwamba jitihada za mwanadamu mbali na uaminifu kwa Mungu zitaishia katika kushindwa. 

`Ni masomo gani umejifunza, au ungepaswa kujifunza, kutokana na makosa yako ya wakati uliopita?`