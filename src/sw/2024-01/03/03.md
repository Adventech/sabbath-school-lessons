---
title:  Bwana Ametamalaki
date:  15/01/2024
---

Kinachohusishwa kwa karibu—kwa kweli kinachohusishwa bila kutenganishwa—na Bwana kama Muumbaji ni Bwana kama Mwenye Enzi Kuu, kama Mtawala. Tamko la “BWANA ametamalaki” linatangazwa kwa uzito katika Zaburi 93:1, Zaburi 96:10, Zaburi 97:1, na Zaburi 99:1, lakini miangwi yake inasikika katika Kitabu chote cha Zaburi. 

Bwana amejivika heshima, adhama, na nguvu (Zab. 93:1, Zab. 104:1). Amezungukwa na mawingu na giza (Zab. 97:2), lakini pia anajivika “kwa nuru kama vazi” (Zab. 104:2). Sitiari hizi zinainua uweza na fahari vya Mfalme na zimechaguliwa kwa uangalifu ili kuelezea ukuu wa kipekee wa Mungu, usioweza kueleweka kwa wanadamu. 

`Soma Zaburi 97. Ni mambo yapi yanaelezea sifa za kutamalaki kwa Bwana? (Zab. 97:2, 10 ) Miliki ya utawala Wake ni ipi? (Zab. 97:1, 5, 9)`

Utawala wa Bwana unadhihirishwa katika kazi zake za uumbaji (Zab. 96:5), wokovu (Zab. 98:2), na hukumu (Zab. 96:10). Bwana anaweka ufalme wake juu ya ulimwengu wote (Zab. 47:6-9). Ufalme wa Mungu ni ufalme wa milele, usio na kifani katika uweza na ukuu (Zab. 45:6; Zab. 93:1, 2; Zab. 103:19). Utawala wa Bwana umejengwa juu ya rehema, haki, na uadilifu, na kuleta utaratibu na uthabiti kwa ulimwengu ulioumbwa (Zab. 98: 3, Zab. 99: 4). Utawala wa Mungu unawaunganisha waabuduo wa mbinguni na duniani kumsifu Mungu (Zab. 103:20-22, Zaburi 148). Zaburi nyingi zinawaona wanadamu wote wakiukubali utawala wa enzi kuu wa Mungu (Zab. 96:10, Zab. 97:1, Zab. 99:1, Zab. 145:11-13). 

Lakini si watu wote, au hata watawala wa kidunia, wanaofanya hivyo, angalau kwa sasa. Utawala wa Bwana daima hautiiwi na waovu, wanaomkana na kumdhihaki Bwana na kuwaonea watu wake (Zab. 14:1, Zab. 74:3-22). Ingawa alipata changamoto kutokana na ustawi wa baadhi ya watu waovu na kufadhaishwa na uvumilivu wa Mungu, mtunga-zaburi anatumaini katika utawala mkuu wa Mungu na kuendelea kusitawi katika uhakikisho wa hukumu za haki za Mungu (Zab. 68:21, Zab. 73:17-20). Kwa imani watu wa Mungu wanafurahia kuanzishwa kwa ufalme wa Mungu kupitia huduma ikomboayo ya Kristo na kungojea utimilizwaji wa ufalme wakati wa kuja kwa Kristo mara ya pili (Mt. 12:26-28, 1 Kor. 15:20-28).

`“Enyi mmpendao BWANA, chukieni uovu!” (Zab. 97:10). Kwa nini upendo wetu kwa Mungu unapaswa kutufanya tuchukie uovu? Dhana hizi mbili zinahusianaje?`