---
title:  Jifunze zaidi
date:  19/01/2024
---

Soma Zaburi 86:5, 15; Ellen G. White, “God’s Love for Man (Upendo wa Mungu kwa Mwanadamu),” uk. 9-15, katika Steps to Christ. Ukweli kwamba Mungu ni upendo unatusaidiaje kuelewa vyema maelezo mbalimbali ya Mungu na matendo Yake katika Zaburi? 

Somo la juma hili linalenga katika baadhi ya maelezo muhimu ya Mungu na kazi Zake, yanayouthibitisha ulimwengu na kuufanya kuwa thabiti na salama. Watunga-zaburi wanamsihi Mungu, ambaye ni Muumbaji, Mfalme, Hakimu, Mwokozi wa kiagano, na Mtoa Sheria. Majukumu aliyonayo Mungu katika ulimwengu yanaakisiwa zaidi katika majina na vyeo vingine mbalimbali vya Mungu, ikijumuisha Mchungaji (Zab. 23:1, Zab. 80:1), Mwamba wa Wokovu (Zab. 95:1), na Baba (Zab. 68:5, Zab. 89:26). Katika ulimwengu tunaweza kuwa bila hofu na salama, hata katikati ya msukosuko wa pambano kuu, kwa sababu Mungu ni mwenye enzi na mwaminifu katika yote anayofanya na kusema. Ingawa mada hizi za kiteolojia kwa vyovyote vile hazielezi kila kitu, zinaonesha njia mbalimbali ambazo Mungu anajifunua katika Zaburi. 

Tunapoendelea kujifunza Zaburi. ni muhimu kukumbuka kusoma Zaburi kwa kuzingatia tabia ya Mungu ya upendo na neema na mpango Wake wa kuuokoa na kuurejesha ulimwengu. “Kadiri tunavyojifunza zaidi tabia ya kiungu kwa kuuzingatia msalaba, ndivyo tutakavyozidi kuona rehema, upole, na msamaha vikichanganyika na usawa na haki, na ndivyo tutakavyotambua kwa uwazi zaidi ushahidi usiohesabika wa upendo usio na ukomo na huruma ya upole ipitayo huruma yenye shauku ya mama kwa mtoto wake mpotovu.” _— Ellen G. White, Steps to Christ, uk. 15._ Katika Zaburi. hata wakati watu wanakabiliwa na hukumu ya Mungu kwa uasi wao, wanaendelea kumwita Mungu kwa sababu wanajua kwamba hasira ya Mungu ni ya muda tu, lakini rehema yake ni ya milele (Zab. 103: 8).

**Masawali ya Kujadili**

`1. Kwanini kuelewa uhalisi na kuenea kwa pambano kuu ni muhimu katika kutusaidia kuelewa kwamba licha ya utawala wa juu kabisa na mamlaka ya Mungu, bado kuna misukosuko na mateso mengi katika ulimwengu wetu? Kwa nini wazo la pambano kuu linatusaidia sana?`

`2. Imani kwa Mungu kama Muumbaji inapaswa kuelekezaje uelewa wetu wa sisi wenyewe na uhusiano wetu na viumbe wengine? Nini kinatokea wakati watu wanapotanga kutoka katika ukweli huo (Zab. 106:35-42)?`

`3. Sanamu za mataifa zilikuwa na tatizo gani katika nyakati za Biblia (Zab. 115:4-8)? Vipi kuhusu sanamu za kisasa? Kwa nini bado ni za hatari katika kutembea kwetu na Bwana?`

`4. Watu wa Mungu wanapaswa kuishije wakijua kwamba hukumu ya Mungu inaanza na watu Wake? Mungu anawahukumuje watu Wake na kwa mwisho gani?`