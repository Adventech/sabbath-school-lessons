---
title:  Bwana Ametuumba
date:  14/01/2024
---

`Soma Zaburi 8 na Zaburi 100. Mungu na watu wanaelezewaje katika Zaburi hizi? Zaburi hizi zinafunua nini kuhusu tabia ya Mungu?`

Uumbaji una nafasi muhimu katika Zaburi. katika kuthibitisha enzi kuu ya Mungu. Mbingu, ambayo ni “kazi ya mikono yake,” zahubiri utukufu na uweza Wake (Zab. 19:1-4, Zab. 97:6). Jina la Mungu ni tukufu katika dunia yote (Zab. 8:1, 9). Bwana ameumba kila kitu; Yeye hana mwanzo (Zab. 93:2) na hana mwisho (Zab. 102:25-27). Yeye ni wa milele na mkuu juu ya miungu ya mataifa, ambayo ni “kazi ya mikono ya wanadamu” tu (Zab. 115: 4), hakuna zaidi. Sanamu “zina mikono, lakini hazishiki” (Zab. 115:7); lakini Bwana, “mikononi mwake zimo bonde za dunia... . na mikono yake iliumba nchi kavu” (Zab. 95:4, 5). 

Zaburi kadhaa zinaelezea uwezo wa Mungu juu ya nguvu katika asili ambazo mataifa mengine yaliamini kuwa ni ya kiungu (kwa mfano, Zaburi 29, Zaburi 93, Zaburi 104). Zaburi hizi zinathibitisha tena dai kwamba Bwana anatawala juu ya viumbe vyote na ni mkuu katika uweza na heshima. Zaburi 100:3 inagusia aina moja ya ibada ya sanamu iliyo ngumu kutambua kujitegemea, ikisisitiza kwamba Mungu alituumba, “na sio sisi wenyewe.” 

Uumbaji pia unathibitisha upendo wa Mungu. Kuwepo kwa kila kitu kilichopo ni kwa sababu ya Mungu, ambaye pia anategemeza uhai (Zab. 95:7, Zab. 147:4-9). Zingatia kwamba Mungu hakuwafanya tu watu kuwepo lakini aliifanya Israeli ya kale kuwa “watu wake na kondoo wa malisho yake” (Zab. 100:3). Wazo la “watu wake” na “kondoo wake” linadhihirisha shauku ya Mungu ya kuwa na uhusiano wa karibu na watu Wake. 

Muumbaji pekee ndiye mwenye uweza wa kuwabariki na kuwafanya watu wake waongezeke, na hivyo, ni Yeye pekee anayestahiki ibada yao na tumaini. Zaburi nyingi zinaita kila chenye pumzi, dunia yote, bahari, na vyote vilivyomo kupaza sauti kwa furaha mbele za Bwana. 

Utukufu wa Mungu unaonekana katika uumbaji, hata katika uumbaji wa duniani ulioanguka, na Zaburi zinatuelekeza kwa Mungu pekee kama astahiliye kuabudiwa.

`“Mwanadamu ni nini hata umkumbuke, na mwana wa binadamu hata umwangalie?” (Zab. 8:4). Mwitikio wako kwa Mungu kama Muumbaji wako ukoje? Mungu anapoziita nyota kwa majina yake (Zab. 147:4), unadhani Mungu anakujali zaidi kiasi gani?`