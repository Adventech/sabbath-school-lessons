---
title:  Kuzingatia Daima Agano Lake
date:  17/01/2024
---

`Mada ya hukumu ya Mungu inaleta swali muhimu: Watu wa Mungu wanawezaje kuwa na amani na Mungu na uhakikisho wa wokovu wakati wa hukumu? Soma Zab. 94:14, Zab. 105:7-10, Dan. 7:22.`

Watu wa Mungu wako salama kwa sababu Bwana aliweka makao Yake katika Sayuni (Zab. 76:1, 2) na kulithibitisha agano Lake la milele pamoja nao kama mali Yake ya thamani (Zab. 94:14, Zab. 105:8-10). Mungu haahidi tu kutowakataa watu Wake wa agano; Anafanya kazi kwa bidii ili kuwaweka salama ndani Yake. Anawasamehe dhambi zao (Zab. 103:3); Anawafundisha, kuwabariki, na kuwatia nguvu watu Wake (Zab. 25:8-11, Zab. 29:11, Zab. 105:24). Hukumu za Mungu zinatolewa ili kuwageuza watu katika haki na kudhihirisha kwamba Mungu anawajali (Zab. 94:8-15). 

Zaburi 105 yote inaonesha uaminifu wa Bwana kwa agano Lake katika historia ya Israeli. Katika yote yaliyotokea, mema na mabaya, Mungu alikuwepo. Kwa majaliwa alimwongoza Yusufu kwenda Misri na kupitia kwake aliwaokoa watu Wake na mataifa katika eneo hilo wakati wa njaa kali (Zab. 105:16-24). Bwana alimwinua Musa kuwaongoza watu Wake kutoka katika utumwa wa Misri, alioufanya kwa ishara na maajabu kwa niaba yao (Zab. 105:25-38). 

Bwana aliwapatia watu Wake Nchi ya Ahadi (Zab. 105:11, 44) na ulinzi Wake wa daima (Zab. 105:12-15). Aliwazidisha (Zab. 105:24), akawaweka huru kutoka kwa mabwana zao (Zab. 105:37, 38), na kuwapatia mahitaji yao ya kila siku (Zab. 105:39-41). Bila shaka Bwana anatawala kwa ukuu juu ya yote yanayohusisha watu Wake — ukweli ambao watunga-zaburi walitaka watu Wake wasiusahau kamwe. 

Mungu anapolikumbuka agano Lake, kunahusisha zaidi ya utambuzi au kumbukumbu kwa sababu daima kunaongoza katika kuchukua hatua (Mwa. 8:1, 1 Sam. 1:19, Zab. 98:3, Zab. 105:42-44). Vivyo hivyo, watu wanapoitwa kukumbuka maajabu na hukumu za Mungu, inamaanisha kwamba watu wanapaswa kuishi katika njia zinazomheshimu Mungu. 

Katika agano hili, wito wa msingi wa Israeli ni kudumu kuwa waminifu kwa agano kwa kuzishika sheria za Mungu (Zab. 78:57, Zab. 105:45). Watu wa Mungu pia’ wanaitwa kutoa ushahidi kuhusu Mungu kwa mataifa mengine, kwa sababu Bwana anataka mataifa yote yajiunge na watu Wake Israeli (Zab. 105:1, 2). Kwa hiyo ulimwengu uko salama katika agano linalolinda la Mungu 

Mweza wa yote na mwenye rehema (Zab. 89:28-34). 

`Tuna nini katika Yesu, kinachoonesha kwa nini ahadi hizi zilizotolewa kwa Israeli ya kale sasa zinaweza kutumika kwetu? (Tazama Gal. 3:26-29.)`