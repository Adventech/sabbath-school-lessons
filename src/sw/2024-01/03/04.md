---
title:  Mungu ni Mhukumu
date:  16/01/2024
---

`Soma Zaburi 75. Kwa nini kujisifu kwa waovu ni bure?`

Kama Mfalme mwenye enzi kuu, Bwana pia ni Mtoa Sheria (Zab. 99:7) na Hakimu (Zab. 98:9, Zab. 97:2). Waovu daima hutishia utaratibu wa haki ambao Mungu aliuanzisha ulimwenguni, lakini Bwana atauhukumu ulimwengu na kuukomesha utawala wa uovu (Zab. 75:8-10, Zab. 96:13). 

Katika Zaburi ya 75, mifano kadhaa inaelezea uharibifu usiotenguka wa waovu. Mfano wa kikombe chenye divai nyekundu (Zab. 75:8) unaelezea ukubwa wa ghadhabu ya Mungu (Yer. 25:15, Ufu. 14:10). Kukatwa kwa pembe za waovu kunaelezea mwisho wa mamlaka na utawala wao, wakati pembe za wenye haki zitainuka (Zab. 75:10). Mungu anachagua “wakati ulioamriwa” (Zab. 75:2) kwa ajili ya hukumu yake. Hukumu hii ya utekelezaji kwa dhahiri itafanyika mwisho wa wakati (Zab. 96:13; 1 Kor. 15:23-26). 

Bwana anachunguza mioyo ya watu kama sehemu ya hukumu Yake. Soma Zaburi 14:2. Inakumbusha Mwanzo 6:5, 8. Mafungu yote mawili yanaonesha kwamba utekelezaji wa hukumu ya Mungu juu ya ulimwengu unatanguliwa na uchunguzi wa Mungu wa maisha ya watu na kumtafuta yeyote anayeweza kumwokoa. Hukumu hii nyakati fulani inaitwa “hukumu ya upelelezi,” Mungu anapowatetea wenye haki na kuamua hatima ya waovu. 

Inafanyaje kazi? 

Kwanza, Mungu anawaokoa watu Wake kutoka kwa waovu (Zab. 97:10, Zab. 146:9) na kuwavika wanyenyekevu kwa wokovu (Zab. 149:4). Pili, waovu wasiotubu wanaangamizwa milele (Zab. 97:3). Baadhi ya Zaburi zinaelezea kwa ushairi ubatili wa silaha za kibinadamu dhidi ya Mwamuzi wa Kiungu (Zab. 76:3-6). Bwana pia ni Mungu mwenye kusamehe, ingawa anaadhibu makosa ya watu (Zab. 99:8). Watu wa Mungu, si waovu tu, watatoa hesabu kwa Mungu (Zab. 50:4, Zab. 135:14).

Zaburi inatoa wazo lile lile linaloelezewa katika mafungu mengine ya Biblia, kwamba hukumu ya Mungu inaanza na watu wa Mungu na kuenea duniani kote (Kum. 32:36, 1 Pet. 4:17). Mtunga-zaburi anamlilia Mungu ili amhukumu lakini anategemea haki ya Mungu ili kumtetea (Zab.7:8-11; Zab. 139:23, 24). 

`Zaburi zinatuita kufurahi katika matarajio ya hukumu za Mungu (Zab. 67:4, Zab. 96:10-13, Zab. 98:4-9). Kwa vipi hukumu ya Mungu ni habari njema kwa wale waliofunikwa na damu ya Kristo?`