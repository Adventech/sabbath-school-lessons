---
title:  Wimbo kwa Kila Majira
date:  02/01/2024
---

`Soma Zaburi 3, Zaburi 33:1-3, na Zaburi 109:6-15. Ni vipengele gani tofauti vya uzoefu wa mwanadamu ambavyo Zaburi hizi zinawasilisha?`

Zaburi zinaifanya jumuiya inayoamini kufahamu kiwango kamili cha uzoefu wa mwanadamu, na zinaonesha wazi kwamba waumini wanaweza kumwabudu Mungu katika kila majira ya maisha. Ndani yake tunaona yafuatayo: 

1. Nyimbo zinazomtukuza Mungu kwa ajili ya ukuu na uweza Wake katika uumbaji, utawala Wake wa kifalme, hukumu, na uaminifu.
2. Zaburi za shukrani zinazodhihirisha shukrani za kina kwa ajili ya baraka nyingi za Mungu. 
3. Maombolezo kwa Mungu ambayo ni vilio kutoka moyoni kwa ajili ya kukombolewa kutoka taabuni.
4. Zaburi za Hekima zinazotoa miongozo ya kivitendo kwa ajili ya kuishi maisha ya haki.
5. Zaburi za Kifalme zinazoelekeza kwa Kristo, ambaye ni Mfalme mkuu na Mkombozi wa watu wa Mungu.
6. Zaburi za Kihistoria zinazokumbusha siku za nyuma za Israeli na kuonesha uaminifu wa Mungu na kukosa uaminifu kwa Israeli ili kufundisha vizazi vijavyo visirudie makosa ya mababu zao bali kumtumaini Mungu na kudumu kuwa waaminifu kwa agano Lake. 

Ushairi wa Zaburi unadhihirisha uwezo wa kipekee wa kuvutia usikivu wa wasomaji. Ingawa baadhi ya mbinu hizi za kishairi zinapotea katika tafsiri, bado tunaweza, katika lugha yetu ya asili, kutambua nyingi kati ya hizo. 

1. Ulinganifu unahusisha kuchanganya maneno, virai, au mawazo yaliyoundwa kwa ulinganifu. Usambamba unasaidia katika kuelewa maana ya sehemu zinazofanana. Kwa mfano: “Ee nafsi yangu, umhimidi BWANA. Naam, vyote vilivyo ndani yangu vilihimidi jina lake takatifu” (Zab. 103:1). Katika ulinganifu huu, “nafsi yangu” ni “vyote vilivyo ndani yangu,” yaani nafsi kamili ya mtu. 
2. Lugha ya picha inatumia lugha ya kitamathali ili kuvutia hisia za kimwili za wasomaji (kwa mfano, kimbilio la Mungu-linaelezewa kama “uvuli wa mbawa [Zake]” (Zab. 17:8). 
3. Balagha (ufundi wa kutumia lugha) unaelezea ukamilifu kwa jozi ya sehemu zinazotofautiana. “Mchana na usiku nimelia mbele zako” inaashiria kulia bila kukoma (Zab. 88:1). 
4. Mchezo wa maneno unatumia sauti ya maneno kutengeneza mchezo wa maneno na kukazia ujumbe wa kiroho. Katika Zaburi 96:4, 5 maneno ya Kiebrania ‘elohim, “miungu,” na ‘elilim, “sanamu,”  yanatengeneza mchezo wa maneno ili kuwasilisha ujumbe kwamba miungu ya mataifa inaonekana tu kuwa ‘elohim, “miungu,” lakini ‘elilim tu, “sanamu.” 

Hatimaye, neno “sela” linaashiria nafasi fupi kati ya zaburi. ama kwa wito wa kupumzika na kutafakari ujumbe wa sehemu mahususi ya zaburi au kubadilishwa kwa ala saidizi ya muziki (Zab. 61:4).