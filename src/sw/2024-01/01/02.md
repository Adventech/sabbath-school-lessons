---
title:  Zaburi Katika Ibada ya Israeli ya Kale
date:  31/12/2023
---

`Soma 1 Mambo ya Nyakati 16:7, Nehemia 12:8, Zaburi 18:1, Zaburi 30:1, Zaburi 92:1, Zaburi 95:2, Zaburi 105:2, Wakolosai 3:16, na Yakobo 5:13. Ni matukio gani yalisababisha kuandikwa kwa baadhi ya zaburi? Ni wakati gani watu wa Mungu walitumia Zaburi?`

Zaburi zilitungwa kwa matumizi ya ibada ya faragha na ya pamoja. Ziliimbwa kama nyimbo katika ibada ya hekaluni, kama inavyopendekezwa na maelezo ya muziki yanayotaja ala (Zab. 61:1), tuni (Zab. 9:1) na viongozi wa muziki (Zab. 8:1). 

Katika Biblia ya Kiebrania, jina la Kitabu cha Zaburi. tehilim, “sifa,” linaakisi kusudi lake kuu—yaani, sifa ya Mungu. Jina la Kiingereza la Kitabu cha Zaburi limetokana na neno la Kiyunani psalmoi, linalopatikana katika tafsiri ya awali ya Kiyunani ya Biblia ya Kiebrania, (karne ya pili na ya tatu K.K.). 

Zaburi zilikuwa sehemu muhimu ya ibada ya Israeli. Kwa mfano, zilitumiwa katika kuweka wakfu hekalu, sikukuu za kidini, maandamano, na vilevile wakati wa kuteremshwa kwa sanduku la agano huko Yerusalemu. 

“Nyimbo za kukwea” (Zaburi 120-134), pia zinajulikana kama nyimbo za hija, ziliimbwa kimapokeo wakati wa kwenda kuhiji Yerusalemu kwenye sikukuu tatu za kila mwaka (Kut. 23:14-17). “Zaburi za sifa kwa ukombozi toka Misri” (Zaburi 113-118) na “Sifa Kuu” (Zaburi 136) ziliimbwa katika sikukuu tatu kubwa za kila mwaka, ikiwa ni pamoja na sikukuu za Mwandamo wa Mwezi na kuwekwa wakfu kwa hekalu. Zaburi ya sifa kwa ukombozi toka Misri ilikuwa na nafasi muhimu katika sikukuu ya Pasaka. Zaburi 113 na Zaburi 114 ziliimbwa mwanzoni mwa mlo wa Pasaka, na Zaburi 115-118 mwishoni (Mt. 26:30). “Sifa ya Kila Siku” (Zaburi 145-150) ilijumuishwa katika maombi ya kila siku katika ibada ya asubuhi ya sinagogi. 

Zaburi hazikuambatana na ibada ya watu tu, bali pia ziliwaelekeza jinsi wanavyopaswa kumwabudu Mungu katika patakatifu. Yesu aliomba kwa maneno ya Zaburi 22 (Mt. 27:46). Zaburi zilikuwa na nafasi muhimu katika maisha ya kanisa la kwanza, vilevile (Kol. 3:16, Efe. 5:19). 

`Ingawa sisi, kwa hakika, hatumwabudu Mungu katika patakatifu pa kidunia kama hekalu, tunawezaje kuzitumia Zaburi katika ibada yetu wenyewe, iwe kwa faragha au katika mazingira ya ushirika?`