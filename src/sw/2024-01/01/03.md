---
title:  Kutana na Watunga-zaburi
date:  01/01/2024
---

Mfalme Daudi, ambaye jina lake linaonekana katika vichwa vingi vya Zaburi. alikuwa mwenye bidii katika kupanga liturujia ya ibada ya Israeli. Anaitwa “mtunzi mzuri zaidi wa Zaburi wa Israeli” (2 Sam. 23:1). Agano Jipya linathibitisha utunzi wa Daudi wa Zaburi mbalimbali (Mt. 22:43-45; Mdo. 2:25-29, 34, 35; Mdo. 4:25; Rum. 4:6-8). Zaburi nyingi zilitungwa na wanamuziki wa hekaluni ambao pia walikuwa Walawi: kwa mfano, Zaburi 50 na Zaburi 73-83 na Asafu; Zaburi 42, Zaburi 44-47, Zaburi 49, Zaburi 84, Zaburi 85, na Zaburi 87- 88 na wana wa Kora; Zaburi 88 pia na Hemani, Mwezrahi; na Zaburi 89 na Ethani, Mwezrahi. Zaidi ya hao, 

Sulemani (Zaburi 72, Zaburi 127) na Musa (Zaburi 90) waliandika baadhi ya zaburi. 

`Soma Zaburi 25:1-5; Zaburi 42:1; Zaburi 75:1; Zaburi 77:1; Zaburi 84:1, 2; Zaburi 88:1-3; na Zaburi 89:1. Zaburi hizi zinafunua nini kuhusu uzoefu ambao waandishi wake walikuwa wakipitia?`

Roho Mtakatifu aliwavuvia watunga-zaburi na kutumia talanta zao katika kumtumikia Mungu na jumuiya yao ya imani. Watunga zaburi walikuwa watu wenye kujitoa kwa kweli na imani ya kina lakini wenye mwelekeo wa kuvunjika moyo na majaribu, kama tulivyo sisi wengine. Ingawa ziliandikwa muda mrefu uliopita, bila shaka Zaburi zinaakisi uzoefu fulani tunaoupitia leo. 

“Maombi yangu yafike mbele zako, Uutegee ukelele wangu sikio lako. Maana nafsi yangu imeshiba taabu, Na uhai wangu umekaribia kuzimu” (Zab. 88:2, 3). Hiki ni kilio cha nafsi katika karne ya ishirini kama kilivyokuwa kwa mtu wa miaka 3,000 iliyopita.

Zaburi zingine zinataja taabu; zingine zinajielekeza katika furaha. Watunga-zaburi walimlilia Mungu awaokoe, na wakapata fadhila yake isiyostahiliwa. Walimtukuza Mungu kwa ajili ya uaminifu na upendo Wake, na waliahidi kujitoa kwao Kwake bila kuchoka. Hivyo, Zaburi ni shuhuda za Ukombozi wa Mungu na ishara za neema ya Mungu na tumaini. Zaburi zinawasilisha ahadi ya Mungu kwa wote wanaoipokea, kwa imani, zawadi za Mungu za msamaha na maisha mapya. Hata hivyo, wakati uo huo, hawajaribu kufunika kabisa, kuficha, au kupunguza taabu na mateso vilivyoenea katika ulimwengu ulioanguka.

`Tunawezaje kupata tumaini na faraja kujua kwamba hata watu waaminifu, kama vile watunga-zaburi. walipambana na baadhi ya mambo yaleyale tunayopambana nayo?`