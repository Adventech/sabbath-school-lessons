---
title:  Maombi Yaliyovuviwa
date:  03/01/2024
---

`Soma 2 Samweli 23:1, 2 na Warumi 8:26, 27. Mafungu haya yanatufundisha nini kuhusu maombi?`

Zaburi ni maombi na sifa vilivyovuviwa vya Israeli, na hivyo, katika Zaburi sauti ni ile ya Mungu iliyochangamana na ya watu wake. Zaburi zinachukua mienendo ya uhusiano dhahiri na Mungu. 

Watunga-zaburi wanazungumza na Mungu binafsi kama “Mungu wangu,” “Ee Bwana,” na “Mfalme wangu” (Zab. 5:2, Zab. 84:3). Mara nyingi watunga-zaburi wanamsihi Mungu ‘asikie’ (Zab. 5:1), “usikie maombi yangu” (Zab. 39:12), “atazame” (Zab. 25:18), “anijibu” (Zab. 102:2), na “uniokoe” (Zab. 6:4). Kwa wazi haya ni maneno ya mtu anayemwomba Mungu. 

Uzuri wa ajabu na kuvutia kwa Zaburi kama maombi na sifa vipo katika ukweli kwamba Zaburi ni Neno la Mungu katika mfumo wa maombi ya uchaji Mungu na sifa za waumini. Hivyo, Zaburi huwapa watoto wa Mungu nyakati za urafiki wa karibu sana, kama inavyoelezewa katika Warumi 8:26, 27: “Na yeye aichunguzaye mioyo aijua nia ya Roho ilivyo, kwa kuwa huwaombea watakatifu kama apendavyo Mungu. Nasi twajua ya kuwa katika mambo yote Mungu hufanya kazi pamoja na wale wampendao katika kuwapatia mema, yaani, wale walioitwa kwa kusudi lake.” 

Yesu, pia, alinukuu katika Zaburi. kama vile katika Luka 20:42, 43, aliponukuu moja Kwa moja Zaburi 110:1 —” ‘Maana, Daudi mwenyewe alisema katika chuo cha Zaburi: “Neno la BWANA kwa Bwana wangu, / ‘Uketi mkono Wangu wa kuume, / Hata niwafanyapo adui zako kuwa chini ya miguu yako.’ ” ’ ” 

Ingawa baadhi ya Zaburi zimetokana na, au kurejelea, matukio maalum ya kihistoria na uzoefu wa watunga-zaburi wenyewe, na vilevile uzoefu wa Israeli Kama taifa, kina cha kiroho cha Zaburi kinathibitisha juu ya hali mbalimbali za maisha na kinavuka mipaka yote ya kitamaduni, kidini, kikabila na kijinsia. Kwa maneno mengine, unaposoma Zaburi. utazikuta zikitoa tumaini, sifa, hofu, hasira, sikitiko na huzuni—mambo ambayo watu kila mahali, katika kila zama, haidhuru hali zao, wanakabiliana nayo. Zinazungumza nasi sote, kwa lugha ya uzoefu wetu wenyewe.

`Je, kwa Yesu kutumia Zaburi kunapaswa kutuambia nini kuhusu umuhimu ambao zinaweza kuwa nao katika uzoefu wetu wa imani?`