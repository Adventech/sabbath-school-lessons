---
title:  Mlinzi na Mwokozi
date:  24/01/2024
---

`Soma 1 Wakorintho 10:1-4. Je, Paulo anaelezeaje kisa cha Kutoka? Ni somo gani la kiroho anatafuta kufundisha kutokana nacho?`

`Soma Zaburi 114. Ni kwa namna gani ukombozi wa kiungu wa watu wa Israeli kutoka Misri unaelezewa hapa kishairi?`

Ni taswira iliyoje ya kishairi ya ukombozi wa ajabu wa Mungu wa watoto Wake kutoka utumwa wa Misri yanatolewa katika Zaburi ya 114. Katika Agano la Kale, na hata katika Jipya, ukombozi kutoka Misri ulionekana kama ishara ya nguvu za Mungu za kuokoa watu Wake. Paulo katika mafungu haya katika waraka wa kwanza kwa Wakorintho anafanya hivyo kabisa, akiona kisa chote cha kweli kama sitiari, ishara ya wokovu katika Yesu Kristo. 

Zaburi ya 114 pia inaelezea ukombozi wa kiungu kupitia enzi ya Mungu kama Muumbaji juu ya nguvu za asili, ambao ulikuwa jinsi alivyowaokoa watu Wake wakati wa Kutoka. Bahari, mto Yordani, na milima na vilima kishairi vinawakilisha nguvu za asili na za kibinadamu zinazowapinga Waisraeli wakiwa njiani kuelekea Nchi ya Ahadi (Kum. 1:44, Yos. 3:14-17). Mungu, hata hivyo, anatawala juu ya nguvu zote hizo. 

Kwa kweli, kwa wengi wa watoto wa Mungu katika nyakati zote na mahali pote, njia ya kwenda Yerusalemu ya mbinguni imejaa hatari. Zaburi zinawatia shime kutazama ngâ€™ambo ya vilima na kuelekea kwa Muumbaji wa mbingu na nchi (Zab. 121:1). 

Kiini cha Zaburi 114 kinaelezewa na kutuliza kwa Yesu dhoruba ya bahari na tangazo Lake kwamba kanisa halina chochote cha kuogopa kwa sababu ameushinda ulimwengu (Mt. 8:23-27, Yoh. 16:33). 

Matendo makuu ya Bwana kwa niaba ya watu Wake yanapaswa kuvutia dunia nzima kutetemeka mbele Zake (Zab. 114: 7). Kutetemeka kunapaswa kueleweka kama kuonesha ishara ya kutambua na kuabudu badala ya kuwa na hofu (Zab. 96:9, Zab. 99:1). Mungu akiwa upande wao, waumini hawana cha kuogopa.

`Zipi ni baadhi ya hatari za kiroho tunazokabiliana nazo kama waumini, na tunawezaje kujifunza kuutegemea uweza wa Bwana ili kutulinda tusianguke katika hatari hizi ambazo ni halisi kwetu sasa kama zilivyokuwa kwa mtunga-zaburi?`