---
title:  Msaada Toka Patakatifu
date:  25/01/2024
---

`Soma Zaburi 3:4; Zaburi 14:7; Zaburi 20:1-3; Zaburi 27:5; Zaburi 36:8; Zaburi 61:4; na Zaburi 68:5, 35. Msaada unatoka wapi katika mafungu haya?`

Wazo la kimbilio na msaada wa kiroho na kimwili linaonekana hasa katika muktadha wa patakatifu. Patakatifu ni mahali pa msaada, pa usalama na pa wokovu. Patakatifu panatoa hifadhi kwa wenye taabu. Mungu anawalinda yatima na wajane na anawapa watu Wake nguvu kutoka katika patakatifu Pake. Wakati “tokea Sayuni, ukamilifu wa uzuri, Mungu amemulika” (Zab. 50: 2), hukumu za Mungu za haki zinatangazwa, na baraka za Bwana zinatoka (Zab. 84: 4, Zab. 128: 5, Zab. 134: 3). 

Mahali pa kimbilio katika patakatifu panapita usalama unaotolewa na mahali pengine popote ulimwenguni kwa sababu Mungu anakaa binafsi ndani ya patakatifu. Kuwepo kwa Mungu, si hekalu tu kama jengo imara, kunatoa usalama. Vivyo hivyo, mlima anapokaa Bwana, Mlima Sayuni unapita milima mingine ingawa wenyewe ni mlima wa kawaida (Zab. 68:15, 16; Isa. 2:2). 

“Kwa kuwa hamna kuhani mkuu asiyeweza kuchukuana nasi katika mambo yetu ya udhaifu; bali yeye alijaribiwa sawasawa na sisi katika mambo yote, bila kufanya dhambi. Basi na tukikaribie kiti cha neema kwa ujasiri, ili tupewe rehema, na kupata neema ya kutusaidia wakati wa mahitaji.” (Ebr. 4:15, 16). 

`Ni kwa njia zipi mafungu haya yanafanana na kile mtunga-zaburi anachosema kuhusu patakatifu?`

Utakatifu wa patakatifu pa Mungu unamsukuma mtungazaburi kukiri kwamba watu wote ni wenye dhambi na hawastahili kabisa fadhila za Mungu, na anadai kwamba ukombozi unategemea uaminifu na neema ya Mungu pekee (Zab. 143:2, 9-12). Hakuna kitu ndani yetu kinachotupa ustahili wowote mbele za Mungu. Ni pale tu watu wanaposimama katika uhusiano sahihi na Mungu kupitia toba na kukubali neema ya Mungu na msamaha ndipo wanaweza kusihi kwa ajili ya uhakikisho wa Mungu wa ukombozi. Huduma ya patakatifu iliwakilisha wokovu unaopatikana katika Yesu.