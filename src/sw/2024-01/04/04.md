---
title:  Bwana ni Kimbilio Wakati wa Shida
date:  23/01/2024
---

`Soma Zaburi 17:7-9, Zaburi 31:1-3, na Zaburi 91:2-7. Mtunga-zaburi anafanya nini nyakati za taabu?`

Mtunga-zaburi anakumbana na aina mbalimbali za taabu na, ndani yake, anamgeukia Bwana, ambaye ni kimbilio katika kila shida. Kutumaini ni chaguo la kudhamiria la kutambua ubwana wa Mungu juu ya maisha ya mtu katika hali zote. Ikiwa kutumaini hakufanyi kazi katika shida, basi hakutafanya kazi popote. 

Ushuhuda wa mtunga-zaburi. “Nitasema, Bwana ndiye kimbilio langu na ngome yangu; Mungu wangu nitakayemtumaini ” (Zab. 91:2), unatokana na uzoefu wake wa zamani na Mungu na sasa unatumika kuimarisha imani yake kwa ajili ya wakati ujao. Mtunga-zaburi anamwita Mungu Aliye Juu na Mwenyezi (Zab. 91:1, 2), akikumbuka ukuu usio na kipimo wa Mungu wake. 

Mtunga-zaburi pia anaelezea kuhusu usalama ambao mtu anaweza kuupata kwa Mungu: “_mahali pa siri_” (“hifadhi” au “mahali pa kujificha”), “uvuli” (Zab. 91:1), “kimbilio,” “ngome” (Zab. 91:2), “mbawa,” “ngao,” “kigao” (Zab. 91:4), na “makao” (Zab. 91:9). Taswira hizi zinawakilisha mahali pa salama katika utamaduni wa mtunga-zaburi. Mtu anahitaji tu kulifikiria joto lisilovumilika la jua katika sehemu hiyo ya ulimwengu ili kuthamini uvuli (au kivuli) au kukumbuka nyakati za vita katika historia ya Israeli ili kuthamini usalama unaotolewa na ngao au ngome. 

`Soma Zaburi 17:8 na Mathayo 23:37. Ni taswira gani inatumiwa hapa, na inafunua nini?`

Mojawapo ya sitiari za karibu zaidi ni ile inayorejelea kuwa “chini ya uvuli wa mbawa zako” (Zab. 17:8, Zab. 57:1, Zab. 63:7). Sitiari hii inaleta faraja na uhakikisho kwa kudokeza ulinzi wa ndege mama. Bwana anafananishwa na tai anayewalinda watoto wake kwa mbawa zake (Kut. 19:4, Kum. 32:11) na kuku akusanyaye vifaranga vyake chini ya mabawa yake (Mt. 23:37). 

`Hata hivyo, tunashughulikaje na nyakati ambapo majanga yanatokea, na hatuonekani kuona ulinzi wa Bwana? Kwa nini haya maumivu makali hayamaanishi kwamba Bwana hayupo pamoja nasi?`