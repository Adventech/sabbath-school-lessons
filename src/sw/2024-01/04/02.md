---
title:  Mifupa Yangu Haikusitirika Kwako
date:  21/01/2024
---

`Soma Zaburi 139:1-18. Kifungu hiki kinaelezeaje kishairi uweza (Zab. 139:1-6), kuwepo (Zab. 139:7-12), na wema wa Mungu (Zab. 139:13-18)? Ukuu wa Mungu unadhihirisha nini kuhusu ahadi za Mungu?`

Uliwahi kutaka kumsaidia mtu lakini hukuwa na namna? Vivyo hivyo, watu fulani walijaribu kukusaidia lakini hawakuelewa mahitaji yako. Tofauti na hata watu wenye upendo na nia njema zaidi, Mungu anatujua vizuri na hali zetu, na pia njia za kutusaidia. Kwa hivyo, ahadi Zake za msaada na ukombozi si maneno matupu bali ni uhakikisho thabiti. 

Ufahamu wa Mungu wa mtunga-zaburi ni mkubwa sana na wa kipekee kiasi kwamba hata tumbo la mama yake lisingeweza kumficha kutoka kwa Mungu (Zab. 139: 13, 15). Ujuzi wa kiungu unahusu wakati (Zab. 139:2), utu wa ndani (Zab. 139:2, 4), na nafasi (Zab. 139:3) —maisha yote ya mtunga-zaburi. Ufahamu wa ajabu wa Mungu ni matokeo ya uumbaji Wake na kuwafahamu watu kwa karibu na udhihirisho Wake katika utunzaji Wake kwao. 

Ukweli huu wa ajabu kuhusu Mungu kutujua kwa karibu haupaswi kututisha bali badala yake utupeleke kwenye mikono ya Yesu na kile alichokikamilisha kwa ajili yetu pale msalabani. Maana kwa imani katika Yesu, tumepewa haki yake, “haki ya Mungu” Mwenyewe (Rum. 3:5, 21). 

Kuwepo kwa Mungu kunasisitizwa kwa kumwelezea Mungu kama afikaye mpaka “kuzimu” (_sheol, “ kaburi”_) na “gizani” (Zab. 139:8, 11, 12), sehemu ambazo kwa kawaida hazielezewi kama mahali ambapo Mungu anakaa (Zab. 56:13). Kuwepo kwake pia kunaelezewa kama kuzitwaa “mbawa za asubuhi” (mashariki) hadi kufikia “pande za mwisho za bahari” (magharibi) (Zab. 139:9). Kile ambacho taswira hizi zinawasilisha ni ukweli kwamba hakuna mahali katika ulimwengu tunapoweza kuwa asipoweza kufika Mungu. Ingawa Mungu si sehemu ya ulimwengu, kama wengine wanavyoamini, yu karibu nao wote, kwa kuwa sio tu aliuumba bali pia anautegemeza (tazama Ebr. 1:3). 

Kama Yeye azijuaye habari zetu zote, Mungu anaweza kutusaidia na kuturejesha. Utambuzi mpya wa ukuu Wake unachochea mlipuko wa sifa na tumaini jipya ndani ya mtunga-zaburi. Anakaribisha uchunguzi wa kiungu kama njia inayoweza kuondoa maishani mwake chochote kinachotatiza uhusiano wake na Mungu. 

`Wengine wanaweza kuchukulia ukweli kwamba Mungu anawajua vizuri zaidi, hata siri zao mbaya kabisa, kama wazo la kuogofya zaidi. Kwa nini, basi, injili ndiyo tumaini letu pekee?`