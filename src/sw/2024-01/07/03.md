---
title:  Uniumbie Moyo Safi
date:  12/02/2024
---

`Soma Zaburi 51:1-5. Kwa nini mtunga-zaburi anaomba Mungu amrehemu?`

Mfalme Daudi anamimina moyo wake mbele za Bwana, akiomba msamaha wa dhambi wakati wa giza la kiroho maishani mwake (2 Samweli 12). Msamaha ni zawadi ya ajabu ya Mungu ya neema, matokeo ya “wingi wa fadhili zako” (Zab. 51:1). Mfalme Daudi anamwomba Mungu amtendee, si kulingana na kile dhambi yake inachostahili (Zab. 103:10) bali kulingana na tabia yake ya kiungu, yaani, fadhili, uaminifu, na huruma zake (Zab. 51:1; Kut. 34:6, 7). 

`Soma Zaburi 51:6-19. Msamaha wa dhambi unaelezewaje hapa? Lengo la msamaha wa kiungu ni nini?`

Msamaha wa kiungu unahusisha zaidi ya tangazo la kisheria la kutokuwa na hatia. Unaleta mabadiliko makubwa yanayofika sehemu za ndani kabisa za nafsi ya mwanadamu (Zab. 51:6, Ebr. 4:12). Unaleta uumbaji mpya (Zab. 51:10, Yoh. 3:3-8). Kitenzi cha Kiebrania bara’, kilichotafsiriwa “umba,” kinaelezea uweza wa kiungu wa kuumba (Mwa. 1:1). Mungu pekee ndiye anayeweza bara’; ni Mungu pekee anayeweza kuleta mabadiliko makubwa na ya kudumu katika moyo wa mtu aliyetubu (2 Kor. 4:6). 

Daudi anaomba kusafishwa kwa hisopo (Law. 14:2-8, Zab. 51:7). Anahisi kwamba hatia yake inamfanya atengwe kutoka mbele za Bwana, kwa namna ile ile mwenye ukoma anavyotengwa na jamii wakati hali ya uchafu inapodumu (Zab. 51:11). Anaogopa kwamba dhabihu haziwezi kumrejesha kikamilifu. kwa sababu hakukuwa na dhabihu ambayo ingeweza kulipia dhambi zake za kudhamiria za uzinzi na kuua (Kut. 21:14, Law. 20:10). 

Neema ya kiungu isiyo na masharti pekee ndiyo ingeweza kukubali “moyo uliovunjika na kupondeka” wa Daudi kama dhabihu na kumrejesha Daudi katika mapatano na Mungu (Zab. 51:16, 17). Kwa kuomba kusafishwa kwa hisopo, anataka kurudi katika kuwepo kwa Mungu. 

`Ikiwa Mungu anaweza kumsamehe Daudi kwa uzinzi, udanganyifu, na mauaji, kuna tumaini gani kwako?`