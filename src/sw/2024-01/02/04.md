---
title:  Zaburi ya Kufa Moyo
date:  09/01/2024
---

Kuomba kwa Zaburi kunafanya zaidi ya kuwawezesha waabudu kueleza kwa ufasaha sala zao kwa uhuru. Zaburi zinasimamia uzoefu wao kulingana na viwango vya Mungu na kuufanya kuwa wa kuvumilika kwa kuleta tumaini na uhakikisho mpya wa kuwepo kwa Mungu. 

`Soma Zaburi 22. Tunaweza kujifunza nini kutokana na zaburi hii kuhusu kumtumaini Mungu katikati ya mateso makubwa?`

Maneno ya kuomboleza ya Zaburi 22:1 yanaweza kuwasaidia watu wanaoteseka kueleza huzuni na hisia zao za upweke: “Mungu wangu, Mungu wangu, mbona umeniacha? Mbona U mbali na wokovu wangu, na maneno ya kuugua kwangu?” 

Maneno haya, bila shaka, yamekuwa maarufu miongoni mwa Wakristo kwa sababu yalikuwa ni maneno yale yale ambayo Yesu Mwenyewe, alipokuwa msalabani, aliyatamka, akituonesha jinsi Zaburi zilivyokuwa muhimu katika uzoefu wa Kristo (tazama Mt. 27:46). 

Hata hivyo, hata katikati ya mateso na majaribu, maneno haya pia yanaelezewa: “Nitalihubiri jina lako kwa ndugu zangu, Katikati ya kusanyiko nitakusifu.” (Zab. 22:22). 

Kwa maneno mengine, ingawa hisia hizi hasa haziwezi kupatana na mtanziko wa sasa wa mtunzi, mtunga-zaburi bado alikuwa anaelezea imani yake kwa Mungu na kutangaza kwamba, hata iweje, bado angemsifu Mungu. 

Jambo muhimu ni kwamba, kwa kutupatia maneno kwa ajili ya kuomba, Zaburi zinatufundisha kutazama zaidi ya hali yetu ya sasa na, kwa imani, kuona wakati ambapo maisha yetu yatarejeshwa kwa neema ya Mungu. 

Hivyo, kuomba kwa Zaburi huwapeleka waabudu katika upeo mpya wa kiroho. Zaburi zinawaruhusu waabudu kueelezea hisia zao na ufahamu wao, lakini hawaachwi pale walipo sasa. Waabudu wanaongozwa kuacha mizigo yao ya maumivu, kukatishwa tamaa, hasira, na kufa moyo mbele za Mungu na kumtumaini, haidhuru hali zao zikoje. 

Kuhama kutoka katika maombolezo kwenda sifa kunakoonekana katika Zaburi nyingi kunadokeza mabadiliko ya kiroho ambayo waumini wanapata wanapoipokea neema ya kiungu na faraja katika sala.

`Tunawezaje kujifunza kuona zaidi ya majaribu yetu ya sasa na, hivyo, kutumaini wema wa Mungu, haidhuru tunakabili nini sasa?`