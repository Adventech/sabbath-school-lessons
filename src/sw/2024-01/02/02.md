---
title:  Kuendeleza Matumizi ya Zaburi Katika Maombi
date:  07/01/2024
---

`Soma Zaburi 105:5, na Yakobo 5:13. Zaburi ina nafasi gani katika uzoefu wa ibada ya muumini?`

Njia rahisi ya kuingiza Zaburi katika maisha ya kila siku ni kutenga muda kila siku wa kusoma zaburi. ukianzia na Zaburi 1, na kufuata mpangilio uliotolewa katika zaburi. Nia nyingine ni kusoma zaburi zinazofanana na hali yako ya sasa, haidhuru ikoje: kuna zaburi za maombolezo. zaburi za maombolezo ya jumuiya, zaburi za shukrani, nyimbo, zaburi za toba, zaburi za hekima (_kutafuta hekima na mwongozo wa Mungu_), zaburi za kihistoria, zaburi zenye hasira na ghadhabu, na zaburi za hija. Katika kipindi cha robo hii, tutakuwa tunaangalia aina nyingi na kuzisoma Zaburi hizi katika muktadha zinaoonekana. 

Basi, tunapaswa kusomaje Zaburi? 

Kwanza soma zaburi. ukijishughulisha na tafakari rahisi, na kisha omba. Kutafakari zaburi kunahusisha kutafakari nyanja mbalimbali za zaburi: jinsi mtunga-zaburi anavyozungumza na Mungu, na sababu za sala hiyo. Zingatia jinsi hali yako inavyofanana na uzoefu wa mtunga-zaburi na jinsi zaburi hiyo inavyoweza kukusaidia kuelezea uzoefu wako. Utastaajabu mara nyingi utakavyojikuta ukiwa na uwezo wa kuitikia na kuhusiana na kile ulichosoma hapo. 

Ikiwa jambo fulani katika zaburi linakupa changamoto, tafakari, kwa mfano, ikiwa zaburi hiyo inasahihisha matumaini yako yasiyo ya kweli ya sasa kuhusu jambo fulani unalolikabili. Tafakari ujumbe wa zaburi katika kuzingatia nafsi ya Kristo na kazi ya wokovu na tumaini la muda mrefu ambalo kazi ya Kristo inatupatia. Kama tujuavyo, au tunavyopaswa kujua, inatusaidia kila wakati kutazama kila kitu katika Biblia kwa kumzingatia Kristo na msalaba. 

Pia, tafuta sababu mpya kwa ajili ya maombi ambayo Zaburi inatoa, na ufikirie juu ya umuhimu wake kwako, kanisa lako na ulimwengu. Mwombe Mungu aliweke Neno lake moyoni na akilini mwako. Ikiwa zaburi inafanana na hali ya mtu unayemjua, omba kwa niaba ya mtu huyo. Jambo muhimu ni kwamba, Zaburi zinashughulikia nyanja nyingi sana za maisha, na tunaweza Kutajirishwa kwa kusoma na kusharabu mioyoni mwetu yale zinayotuambia.

`Inamaanisha nini “neno la Kristo likae kwa wingi ndani yenu” (Kol. 3:16)? Kwa nini kusoma Biblia ni hatua ya kwanza na muhimu zaidi kwa uzoefu huo?`