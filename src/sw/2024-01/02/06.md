---
title:  Ee, Uturudishe Tena
date:  11/01/2024
---

`Soma Zaburi 60:1-5. Unafikiri zaburi hii ingekuwa ombi linalofaa kwa matukio gani? Tunawezaje kunufaika na Zaburi za maombolezo hata katika majira ya furaha ya maisha?`

Zaburi za maombolezo kwa ujumla zinaeleweka kama maombi ya watu wanaoishi katika nyakati za majaribu, yawe ya kimwili, kisaikolojia, au kiroho. Au yote matatu. 

Hata hivyo, hili halimaanishi kwamba tunapaswa kuepuka Zaburi hizi, hata katika nyakati nzuri. Wakati fulani kunaweza kuwapo na mwachano kabisa kati ya maneno ya zaburi na uzoefu wa sasa wa mwabudu. Yaani, Zaburi za maombolezo zinaweza kuwa na manufaa kwa waabudu ambao hawako katika dhiki. 

_Kwanza_, zinaweza kutufanya tufahamu zaidi kwamba mateso ni sehemu ya uzoefu wa jumla wa mwanadamu, na kwamba yanatokea kwa wote wenye haki na waovu. Zaburi zinatuhakikishia kwamba Mungu anatawala na anatoa nguvu na ufumbuzi katika nyakati za taabu. Hata katika zaburi hii, hata katikati ya taabu (“Umeitetemesha nchi,” Zab. 60:2), mtunga-zaburi anadhihirisha tumaini lake kuu katika ukombozi wa Mungu. 

_Pili_, zaburi za maombolezo zinatufundisha kuwahurumia wanaoteseka. Tunapoelezea furaha na shukrani zetu kwa Mungu, hasa hadharani, ni lazima tuwe wenye kuwajali walio maskini. Hakika, mambo yanaweza kuwa mazuri sasa hivi, lakini ni nani asiyewajua watu, wanaotuzunguka, ambao wanateseka sana? Kuomba kwa zaburi kama hizo kunaweza kutusaidia kutowasahau wale wanaopitia nyakati ngumu. Zaburi zinapaswa kuibua ndani yetu huruma na shauku ya kuwahudumia wanaoteseka kama Yesu alivyofanya. 

“Dunia hii ni nyumba kubwa ya mtu maskini mwenye ugonjwa, lakini Kristo alikuja kuponya wagonjwa, kutangaza ukombozi kwa mateka wa Shetani. Ndani Yake Mwenyewe alikuwa afya na nguvu. Alitoa uzima Wake kwa wagonjwa, walioteswa, waliopagawa na pepo. Hakumgeuzia mgongo mtu ye yote aliyekuja kupokea nguvu zake za uponyaji. Alijua kwamba wale waliomwomba msaada walikuwa wamejiletea magonjwa juu yao wenyewe; lakini, hakukataa kuwaponya. Na wakati wema kutoka kwa Kristo ulipoingia ndani ya roho hizi maskini, walisadikishwa kuhusu dhambi, na wengi waliponywa ugonjwa wao wa kiroho, pamoja na magonjwa yao ya kimwili. Injili ingali ina uweza ule ule, na kwa nini sisi leo tusishuhudie matokeo yale yale?” _— Ellen G. White, Welfare Ministry, uk. 24, 25. _

`Ni nani unayemfahamu, sasa hivi, ambaye anahitaji si tu maombi yako bali mguso wako wa huduma, vile vile?`