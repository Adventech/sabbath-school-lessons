---
title:  Sheria na Manabii
date:  13/11/2019
---

`Soma Nehemia 9:23–31. Waisraeli wanaelezwaje ukilinganisha na “wema … mwingi [wa Mungu]” (Nehemia 9:25)?`

Sehemu hii inayofuata ya ombi/hubiri inalenga katika maisha ndani ya Kanaani wakati Waisraeli walipomiliki nchi ambayo Mungu aliwapa. Walikuwa wamekabidhiwa nchi, miji, mashamba ya mizabibu, na mashamba yaliyo tayari kutumiwa, lakini yote walichukulia kuwa ni mambo ya kawaida tu. Mwishoni mwa aya ya 25, tunaambiwa kwamba “wakala, wakashiba, wakanenepa.” Kunenepa ni msemo ambao unapatikana mara chache tu katika Biblia (Kumbukumbu la Torati 32:15; Yeremia 5:28), na kila wakati una maana hasi.

Watu wangeweza “wakajifurahisha katika wema wako mwingi” Lakini hii ya kwao haikuwa kufurahi katika Mungu bali, badala yake, ni katika vyote walivyokuwa navyo. Inavyoonekana kuwa na kila kitu hakuleti kutembea karibu na Mungu. Mara nyingi tunadhani, “Iwapo tu ningekuwa na hili na lile basi ningekuwa na furaha.” Kwa bahati mbaya, tunaona kwamba Waisraeli walikuwa na kila kitu kutoka kwa Mungu, na bado “furaha” yao katika vitu vile iliwafanya tu kuwa na upendo pungufu kwa Mungu. Mara nyingi sana ni rahisi mno kwetu kulenga katika zawadi huku tukisahau kuhusu Mtoaji. Huu ni udanganyifu wa kufisha.

Kwa kweli, hii haimaanishi kwamba hatuwezi kuwa na furaha kwa ajili ya vitu ambavyo Mungu ametupa. Anatamani kwamba tufurahie zawadi zile, lakini furaha hii katika vitu anavyotupa haihakikishi uhusiano pamoja na Mungu. Kwa kweli, tusipokuwa waangalifu, vitu hivi vinaweza kuwa vikwazo.

Hata hivyo, katika sura hii, viongozi sasa wanakiri njia ambazo kwazo hawakuwa waaminifu kwa Mungu. Walipoangalia katika historia yao, walitaja hasa dhambi zile walizozitenda kama taifa. Vipengele kadhaa vinajitokeza vikiwa muhimu kwa namna ya pekee, kwa sababu vinarudiwa: (1) Israeli walitupilia mbali sheria ya Mungu, na (2) waliwatesa manabii.

Kwa maneno mengine, walitambua kwamba sheria ya Mungu na manabii wake vlikuwa ni muhimu kwa ajili ya maendeleo yao kama taifa la wacha Mungu na watu binafsi wacha Mungu. Ombi hili linasisitiza hitimisho hili kwa kusema “mtu akizitenda” amri za Mungu, “ataishi katika hizo” (Nehemia 9:29, nukuu ya moja kwa moja kutoka Mambo ya Walawi 18:5) na kwa kukazia kwamba ni Roho ndiye aliyezungumza kupitia kwa manabii. Mungu ametupa amri zake kwa ajili ya maisha tele, na aliwatuma manabii wake kutuongoza katika kuelewa ukweli wake. Tunachofanya na zawadi hizi ni hoja muhimu kwa ajili yetu sote.