---
title:  Kufunga na Kuabudu
date:  10/11/2019
---

`Soma Nehemia 9:1-3. Kwa nini watu walikuwa wanajitenga wenyewe kutoka kwa wageni wote?`

Ingawaje Nehemia alikuwa na shauku ya kuhakikisha kuwa watu walihusisha wakati huu na furaha, sasa aliliongoza kusanyiko katika kufunga. Walijinyenyekesha mbele za Mungu na kujitia mavumbi vichwani, huku wakiwa wamevaa mavazi ya gunia. Kwa sababu wageni hawakuwa na sehemu katika dhambi ya pamoja ya watu wa Israeli, Waisraeli walijitenga nao, kwa kuwa Waebrania walifahamu kuwa ilikuwa ni dhambi zao zilizotakiwa kusamehewa. Walizikiri dhambi zile za taifa lao, ambazo ziliwafanya kwenda uhamishoni.

Maombi na maungamo yao ya pamoja yalionesha ufahamu wa kina wa asili ya dhambi. Waisraeli wangeweza kukasirika kwamba wazazi wao waliotangulia waliharibu na kuliongoza taifa lao lote kwenda uhamishoni. Au wangeweza kutumia muda kulalamika kuhusu chaguzi za viongozi wao na upungufu wa utauwa uliooneshwa na vizazi vilivyotangulia, ambazo ziliwaongoza kufika hapa walipo sasa hivi-kundi dogo tu la waliorudi. Hata hivyo, badala ya kulea chuki na malalamiko, walimgeukia Mungu kwa unyenyekevu na ungamo.

Nehemia 9:3 inatoa taarifa kwamba watu wale walisoma kutoka katika kitabu cha Sheria kwa muda wa robo siku, na kwa robo nyingine waliungama dhambi na kumwabudu Mungu. Huu ni usomaji wa tatu wa Torati. Kusoma Torati ni jambo la kiini katika ungamo, ambalo ni lazima liwekwe juu ya msingi wa ukweli, ambao unakuja kutoka kwa Mungu. Kupitia katika usomaji wetu wa Biblia, Mungu anasogea karibu na sisi, na Roho Mtakatifu anaweza kuongea nasi na kutufundisha. Ukweli wa Neno lake huumba kufikiri kwetu pamoja na ufahamu wetu, hututia moyo na kutuinua juu. Waisraeli pia walihuzunika na kuomboleza, kwa sababu kutumia muda katika uwapo mtakatifu wa Mungu hutufanya kutambua uzuri na wema wake huku kukituvutia kuona jinsi ilivyo ajabu kwamba Muumbaji wa ulimwengu anachagua kuwa pamoja na sisi, hata licha ya kutokustahili kwetu. Hivyo, tunatambua kwamba bila Mungu katika maisha yetu, hatuna tofauti na wazazi wetu wa kiroho waliotangulia katika imani. Mungu peke yake anapofanya kazi ndani yetu ndipo tunapoweza kuwa kile tunachopaswa kuwa.

`Soma Danieli 9:4-19. Ni kwa njia zipi ombi lake linatumika kwetu wenyewe leo? Uhalisi wa matumizi haya unafaa kutuambia nini sisi kama mtu mmoja mmoja, na kama kanisa?`