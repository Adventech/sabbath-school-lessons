---
title:  Mambo ya Kujifunza Kutoka Siku Zilizopita
date:  12/11/2019
---

`Soma Nehemia 9:9-22. Sehemu hii ya ombi lile inatofautiana vipi na sehemu ile ya kwanza?`

Ombi hili hubadilika kutoka katika kumsifu Mungu kwa ajili ya uaminifu wake kwenda katika kusimulia tofauti ya kukosa uaminifu kwa Waisraeli katika uzoefu wao wa kule Misri na jangwani. Linatoa muhtasari wa vitu vyote mbalimbali ambavyo Mungu aliwapa Waisraeli; lakini kwa bahati mbaya, itiko la “mababu” kwa zawadi zile lilikuwa ni kiburi, ukaidi, na dharau kwa matendo ya neema ya Mungu miongoni mwao.

Kukiri kushindwa kwa mwanadamu na kukosa upendo wa kweli kwa Mungu ni hatua muhimu katika kuelekea ungamo na toba. Na ijapokuwa mafungu haya yanazungumzia watu walioishi zamani sana kabla yetu, hakuna anayeweza kukataa kwamba kila mmoja wetu ana matatizo na masuala yayo hayo.

Kwa kweli, hapa ndipo injili inapoingilia kwetu sawa na kwao. Ungamo la dhambi zetu halituokoi; ni kafara ya Kristo pekee kwa niaba yetu ndiyo inayotuokoa. Ungamo, pamoja na toba, ni ya kiini kuhusu ukubali wetu sisi wenyewe kwamba ni lazima tuhesabiwe haki na Kristo peke yake. “Pale ambapo kupitia katika toba na imani tunampokea Kristo kama Mwokozi wetu, Bwana anasamehe dhambi zetu, na kutuondolea adhabu iliyotolewa kwa ajili ya ukiukwaji wa sheria ile. Mwenye dhambi ndipo anaposimama mbele za Mungu kama mtu mwenye haki, anawekwa katika upendo wa Mbingu, na kupitia kwa Roho anakuwa na ushirika na Baba pamoja na Mwana.”—Ellen G. White, Selected Messages, book 3, uk. 191.

Wakati uo huo, kwa sababu wema wake unatusababisha kuungama dhambi zetu na kuzitubu, ni lazima kwa uweza wa Mungu tudhamirie pia kuziacha.

Jambo la msingi na muhimu ni kwamba Israeli alikuwa ni mkaidi, na Mungu alikuwa ni mwenye upendo. Kuangalia nyuma kuona kile ambacho Mungu alitenda kwa taifa la Israeli kuliwakumbusha watu kwamba kwa kuwa Mungu alikuwa ametenda mengi kiasi kile katika siku zilizopita, bado angeendelea kuwatunza wakati huu na wakati ujao. Hii ndio maana ilikuwa ni muhimu kiasi kile kwa watu siku zote kukumbuka jinsi Mungu alivyotenda katika historia yao. Waliposahau ndipo walipoingia katika matatizo.

`Kumbuka nyakati ulipokuwa na uhakika kuwa Mungu alikuwa anatenda kazi katika maisha yako. Unawezaje kutokana na hili kupata faraja kwa ajili yako pale utakapokabiliana na mapambano? Unawezaje kujifunza vyema zaidi kutumainia wema wa Mungu katika nyakati ambazo unajisikia kuvunjwa moyo kabisa, kusikitishwa, na mwenye hofu kwa ajili ya siku za usoni?`