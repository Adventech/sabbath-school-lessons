---
title:  Sifa na Ombi
date:  14/11/2019
---

`Soma Nehemia 9:32-38. Kiini cha hitimisho la ombi lile la ungamo ni nini?`

Kwa mara nyingine tena ombi linageuka kuwa sifa kwa Mungu kwa jinsi ile alivyo: mkuu; mwenye uweza, wa kuogofya, mwenye kushika maagano na rehema. Wanaelekea kuwa wakweli katika kukiri kwao wema wa Mungu kwao.

Pia wanaleta ombi kwa jinsi ya kufanya agano pamoja na Mungu, ambalo linaelezewa kwa undani katika sura ya 10. Ombi lao ni nini?

“Basi sasa, Ee Mungu, mkuu, mwenye uweza, Mungu wa kuogofya, mwenye kushika maagano na rehema: mashaka yote yaliyotupata sisi na yasihesabiwe kuwa ni madogo.” (Nehemia 9:32).

Jamii inapaswa kuonesha matendo ya kuwasifia wafalme walio juu yao. Uonevu kutoka kila upande unawasumbua kundi dogo la Waisraeli, na wamechoshwa nao. Walilazimika kuvumilia ukatili mmoja baada ya mwingine, na wana tumainia kuachiliwa kwa muda au kupewa nafuu.

Kwa jinsi ya kuvutia, wanajiita “watumwa” baada ya kutoa muhtasari wa kukosa uaminifu kwa taifa lao, wanamaliza kwa kujitaja kwa neno hilo. Watumwa, kwa kweli, huwatii wale walio juu yao. Matumizi ya neno hili, basi, humaanisha kwamba wanatambua kuwa wanahitajika kumtii Bwana kwa namna ambayo wale waliowatangulia hawakufanya. Hili ni onesho la shauku yao ya kuwa waaminifu kwa Bwana na kwa amri zake. Na, kama watumwa wa Mungu, wanamwomba aingilie kati kwa niaba yao.

Jumuia ya Ezra na Nehemia wanaeleza uzoefu wao wa sasa “katika dhiki kuu” (Nehemia 9:37), ambayo inaweza kulinganishwa na mateso ambayo Waisraeli walipata uzoefu wake kule Misri (Nehemia 9:9). Ombi lao linamsifu Mungu kwa sababu ya kuona mateso yao kule Misri na kutokuyapuuzia. Jumuia sasa wanamwomba Mungu kuingilia kati kama vile alivyofanya katika siku zilizopita, ijapokuwa hawastahili, kwa sababu hakuna hata mmoja- wafalme, wakuu, makuhani au manabii, au mababu walikuwa waaminifu. Hivyo, wanatumainia kwa neema ya Mungu kwao peke yake. Na wala si juu yao wenyewe au juu ya kazi za mababu zao, kwa tumaini kwamba Bwana ataingilia kati kwa niaba yao.

`Soma Warumi 5:6-8. Mafungu haya yanaakisi vipi kile ambacho Waisraeli walikuwa wakiomba kwa Mungu? Faraja gani unaweza kuipata kutokana na kile ambacho Waisraeli walikuwa wakiomba na kile ambacho Paulo alikuwa akisema katika Warumi?`