---
title:  Mwanzo wa Maombi
date:  11/11/2019
---

Itiko la watu kwa usomaji wa Biblia lilikuwa ni ombi refu ambalo lilisimulia tena wema wa Mungu tofauti na historia ya Israeli ya kukosa imani. Mtu anaweza kuona kwamba jibu lile linamwelekeo zaidi wa hubiri kuliko ombi, kwa sababu karibu kila aya ina kifani chake sehemu fulani katika Biblia.

`Soma Nehemia 9:4-8. Ni mada kuu zipi ombi lile lilizilenga katika aya za mwanzo, na kwa nini?`

Katika sehemu hii ya kwanza ya ombi lile, watu wanamsifu Mungu, na hasa jina lake. Katika utamaduni wa Kiebrania, jina halikuwa tu kile ambacho watu wanamwita mtu fulani, bali lilimpa mtu utambulisho wake. Hivyo, sifa kwa jina la Mungu ni muhimu kwa kuwa inaonesha kwa ulimwengu kwamba hili ni jina linalostahili sifa na heshima. Hili ni jina la Muumbaji wa Ulimwengu. Ombi linaanza na ibada kwa Mungu kama Muumbaji na kama Yeye ambaye “anavihifadhi vitu hivi vyote” (Nehemia 9:6 angalia pia Wakolosai 1:16). Neno “hifadhi” hutokana na kitenzi cha Kiebrania kinachomaanisha “kufanya kuwa hai.”

Yeye aliyeumba kila kitu ndiye aliyemchagua Ibrahimu, mwanadamu, ambaye kwa namna yoyote ile hakuwa wa pekee isipokuwa kwamba “moyoni mwake” alikuwa ni “mwaminifu.” Ibrahimu anaweza kuonekana kuwa alipungukiwa imani katika matukio mengi, lakini alipoombwa kumtoa mwanawe, hakusita (angalia Mwanzo 22). Alijifunza kuwa mwaminifu-si kwa ghafla, bali ni katika kutembea kwake kwa muda mrefu pamoja na Mungu. Katika fikra za Kiebrania, “moyo” humaanisha akili. Kwa maneno mengine, Ibrahimu alikuza uaminifu katika mawazo na matendo na alitambuliwa kwa ajili ya huo na Mungu.

Virai vichache vya mwanzo vya ombi hili vinalenga kwa Mungu kama (1) Muumbaji, (2) Mhifadhi, na (3) Mtimizaji wa Ahadi. Watu kwanza wanajikumbusha kuhusu kwamba Mungu ni nani: Yeye ni mwaminifu ambaye ametuumba, anatuhufadhi, na daima anatimiza ahadi zake kwetu. Kuwa na hayo katika akili kunatusaidia kuweka maisha yetu katika matumaini na kujifunza kumtumainia Yeye hata katika hali zilizo ngumu kabisa, pale inapoweza kuonekana kwamba yuko mbali nasi na hahusiki na changamoto zetu.

`Kwa nini fundisho la Mungu kama Muumbaji ni la kiini kiasi kile kwa imani yetu? Hata hivyo, ni fundisho gani lingine lililo muhimu kiasi hicho ukilinganisha na hili hapa, ambalo ndani yake tunaamriwa na Mungu kutumia moja ya saba ya maisha yetu kila juma katika kumkumbuka Yeye kama Muumbaji wetu?`