---
title:  Kutenda Kazi Kubwa
date:   24/10/2019
---

`Soma Nehemia 6:1-13. Kwa nini Nehemia anaona kazi anayoifanya kule Yerusalemu kuwa ni "kazi kubwa" (Nehemia 6:3)? Majaribio ya kumsimamisha wakati huu yalikuwa ni yapi?`

Sura ya sita huelezea habari za majaribio ya kutaka kumuua Nehemia. Sanbalati na Geshemu walimtumia ujumbe Nehemia mara kwa marakumwita aende kwao kwa kisingizio cha kufanya mkutano. Hata hivyo, mkutano huo ulikuwa ufanyike katika nchi tambarare ya Ono, ambayo ilikuwa katika eneo la adui, na hivyo ikatoa dhamira halisi ya mwaliko ule. Sanbalati, Tobia na Geshemu waliona dirisha la fursa ambalo lingedumu tu hadi ukuta umekamilika na malango kufungwa. Wayahudi wana ulinzi wa mfalme wa Uajemi, na kwa hiyo maadui zao hawawezi kuwashinda kupitia katika shambulio kamili la ana kwa ana. Lakini kama wangemuondoa kiongozi, wangedumaza maendeleo na huenda hata kuwakomesha wayahudi milele. Hawakati tama. Hata kama Nehemia haitiki wanaendelea kujaribu. Lazima ilikuwa inamvunja moyo Nehemia kulazimika kushughulika na upinzani kutoka kila kona. Anawajibu kwa kusema, "Hii ni kazi kubwa ninayoifanya mimi" (Nehemia 6:3).

Katika viwango vya dunia, Nehemia alikuwa akifanya kazi kubwa kama mnyweshaji wa mfalme, ambayo ilikuwa ni kazi ya fahari, mojawapo ya kazi za juu kabisa katika nchi aliyokuwa akitumika kama mshauri wa mfalme. Lakini vipi kuujenga mji uliokuwa katika magofu, mji ambao haukuwa na umuhimu wowote dhahiri kiulimwengu? Hiyo ndiyo anayoiita kazi kubwa? Nehemia alichukulia kazi kwa ajili ya Mungu kuwa ni "kubwa" na muhimu zaidi kwa sababu alitambua kwamba heshima ya jina la Mungu ilikuwa hatarini kule Yerusalemu.

Pia, Mungu alipoweka huduma ya patakatifu alianzisha ukuhani. Ili kudumisha hekalu kuwa mahali patakatifu na pa pekee akilini mwa watu, aliruhusu makuhani peke yao kufanya kazi ndani ya hekalu. Peke yetu, tuna wakati mgumu kuweza kuona utakatifu wa Mungu; kwa hiyo, Mungu alifanya maandalizi ya kuwasaidia Waisraeli kuja katika uwapo wa Mungu kwa kicho. Nehemia alifahamu kwamba nyua za hekalu zilikuwa ni kwa ajili ya kila mtu, lakini sio vyumba vya ndani. Kwa maneno yake, kuhusu kukutana ndani ya hekalu, Shemaya anajionesha siyo tu kuwa ni nabii wa uongo kwa kupendekeza kitu ambacho kilikuwa kinyume na maelekezo ya Mungu, bali pia anajidhihirisha kuwa ni msaliti.

`Ni njia zipi ambazo kwazo sisi, leo, pasipokuwa na patakatifu pa duniani, tunaweza kuhifadhi wazo la utakatifu wa Mungu?utambuzi wa utakatifu wa Mungu, ukitofautisha na hali yetu ya dhambi unawezaje kutulazimisha kwenda msalabani?`