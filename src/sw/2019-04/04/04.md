---
title:  Kusimama kwa Kazi
date:   22/10/2019
---

`"Maadui" walifanya nini katika Ezra 4:6-24 ili kuzuia kazi kule Yerusalemu?`

"wenyeji wa nchi" waliandika barua za kushitaki dhidi ya Waisraeli na kazi yao kwanza kwenda kwa Dario (Ezra 5 na 6), kasha kwa mfalme Ahasuero pamoja na Artashasta pia. Walifanya kila kitu kilichokuwa chini ya uwezo wao ili kuzuia kazi kule Yerusalemu.

Watu wa mataifa yaliyowazunguka walidai kuwa iwapo mji ule ungejengwa upya, mfalme angepoteza uwezo wake juu yake kwa sababu Yerusalemu siku zote palikuwa ni mahali pa uasi na matatizo katika siku za nyuma. Kwa bahati mbaya mfalme Artashasta alishawishika kuamini kuwa wayahudi walikuwa wanajenga kwa sababu tu walitaka kupata uhuru wao na kwa hiyo kuchochea mapambano. Aliamuru kazi ikome, na watu walituma jeshi ili kuzuia ujenzi zaidi wa mji ule. Mbinu hii ya mabavu ilisababisha kazi ya Mungu kusimama.

`Soma Ezra 4:23. Kwa nini wayahudi walisimama kujenga? Je hawakujua kwamba Mungu aliwataka kuujenga upya mji ule? Kitu gani kiliingilia kati?`

Iko wazi kwamba wayahudi walitambua kwamba Mungu alikuwa amewaita kuujenga upya mji ule pamoja na hekalu, lakini kwa sababu ya upinzani wenye nguvu, waliogopa. Huenda walikuwa na udhuru kama vile "Muda huu si wakati sahihi," au "ikiwa kweli hiki ndicho Mungu alitaka tukifanye, lazima angetoa mbinu," au "inawezekana hatukutakiwa kabisa kurudi hapa." Pale ambapo upinzani unaingia katika njia ya kutenda kile ambacho tunaamini kuwa Mungu anatuita tupate kukitenda, tunakuwa na mwelekeo wa kuhoji na kutilia mashaka uongozi wa Mungu. Tunaweza kujiridhisha sisi wenyewe kirahisi kuwa tulikuwa tumefanya kosa. Hofu inaweza kupoozesha akili zetu, na mawazo yetu yakageukia kukata tamaa na kukosa msaada badala ya kulenga katika uwezo wa Mungu.

`Je umewahi kupata uzoefu wa kitu kama hicho, kushawishika kwamba Mungu alikuita kutenda jambo fulani, na kisha, kukaribisha mashaka pale mambo yalipokuwa magumu? (Fikiria, kwa mfano, kuhusu Yohana mbatizaji.) unajifunza nini kutokana na uzoefu huo?`