---
title:  Maelezo ya Jumla Kuhusu Wafalme na Matukio
date:   30/09/2019
---

Kundi la kwanza la waliorudi walipewa kazi ya kulijenga upya hekalu la Mungu. Tutajifunza kuhusu upinzani juu ya ujenzi wa hekalu hili katika masomo ya baadaye. Sasa, tutajadili mfuatano wa wafalme wa Uajemi katika kipindi kirefu cha kujengwa hekalu na kujengwa upya Yerusalemu. Ni muhimu kufahamu historia inayohusiana na visa vya Ezra na Nehemia, kwa kuwa inatoa utambuzi wa kina wa jumbe zao.

`Soma Ezra 4:1-7. Ni akina nani walikuwa wafalme tofauti waliotajwa ambao katika kipindi cha utawala wao upinzani juu ya ujenzi wa hekalu ulitokea?`

Ifuatayo ni orodha ya wafalme wa Uajemi, kulingana na mfuatano wao wa kutawala, ambao wanaunganishwa na vitabu vya Ezra na Nehemia. Inaanza na Koreshi, ambaye alianzisha Ufalme wa Uajemi na kuishinda

- Babeli katika mwaka wa 539 K.K.
- Koreshi II “Mkuu” (559–530 K. K.)
- Cambyses II (530–522 K. K.)
- Dario I (522–486 K. K.)
- Tashasta I (485–465 K. K.) (ambaye pia anafahamika kama Ahasuero katika kitabu cha Esta)
- Artashasta I (465–424 K. K.)

Kadiri tunavyojifunza vitabu hivi, ni muhimu sana kujua kwamba kutokea kwa wafalme hawa hakutajwi katika kitabu cha Ezra kwa mfuatano wa walivyotawala. Kwa mfano Ezra 4:6-24 imeingizwa kati kabla ya sura ya 5, ambayo inaendeleza kisa cha upinzani wa ujenzi wa hekalu. Kwa hiyo, barua zinazowahusu Ahasuero (Xerxes I) na Artashasta I zilizoelezwa katika Ezra 4 zilitokea baada ya matukio yaliyorekodiwa katika sura 5 na 6, yanayoshughulika na Dario I. Mfuatano huu unaweza kuonekana kuwa unawatatiza wasomaji, na unaweza kuwa ndio sababu ya mkanganyiko ambao watu wamekuwa nao kwa karne nyingi juu ya vitabu hivi. Kadiri tutanavyosonga mbele robo hii, kufahamu mpangilio wa matukio kutatusaidia kuboresha ufahamu wetu wa jumbe za Ezra na Nehemia.

`Ni mara nyingi kiasi gani umekuta mambo katika Biblia ambayo yamekutatiza? Unawezaje kujifunza kumtumainia Mungu, na Neno lake, hata pale unapokutana na mambo ambayo hayaelekei kuwa na maana? Kwa nini ni muhimu kwako kufanya hivyo? (Angalia Isaya 55:8, 9.)`