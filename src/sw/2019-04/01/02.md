---
title:  Marejeo ya Kwanza ya Waliokuwa Uhamishoni
date:   29/09/2019
---

`Soma Yeremia 25:11, 12 na 29:10 na Danieli 9:1, 2. Ni lini marejeo ya kwanza ya waliokuwa uhamishoni yalitokea? Unabii gani ulikuwa unatimizwa na marejeo haya?`

Bwana alimshawishi Koreshi apate kuruhusu marejeo ya kwanza, katika utimizaji wa unabii wa Yeremia wa miaka 70. Yeremia aliandika kwamba nchi ya Yuda ingebaki ukiwa kwa miaka 70 ikiwa chini ya Babeli (hili lilitokea, kuanzia 606/605 K.K. hadi 537/536 K.K), lakini Mungu angelifungua milango kwa ajili ya kurudi kwa mateka. Danieli aliposoma maandiko ya Yeremia, alitambua kuwa muda ulikuwa umewadia kwa ajili ya marejeo yale yaliyoahidiwa.

Katika Danieli 9, Danieli alifadhaika kwa sababu miaka ile 70 ilikuwa karibu kutimia pasipo badiliko lolote dhahiri, na ufalme huu mpya wa Waajemi ulikuwa umeingia katika utawala. Aliomboleza na kumgeukia Mungu, akisihi kwa ajili ya rehema na utimizwaji wa ahadi Yake. Katika sura iyo hiyo (Danieli 9:24-27), Mungu alimhakikishia Danieli kwamba anaangalia kila kitu na kuwa ana mpango wa siku za usoni, pamoja na Mkombozi ambaye angelikufa kwa ajili ya watu ili kuwa upatanisho kwa dhambi zao, ataleta haki, na kutimiliza mfumo wa utoaji kafara. Kwa kweli, Mungu alikuwa anasema, “Danieli, usihangaike. Maadam Mkombozi wa kweli (Yesu) atakuja hakika, pia nitamtuma mkombozi kwa ajili yenu sasa.” Muda mfupi baadaye, Mungu alimsukuma Koreshi, mfalme wa Uajemi, kutoa amri ya kuwaruhusu mateka wale. Mungu siku zote ni mkweli kwa ahadi zake (angalia Danieli 10 kuona jinsi Mungu alivyoingilia kati ili kupata usitawi wa watu wake katika nchi yao ya asili.)

Ezra 1 inarekodi tangazo la mfalme Koreshi kwamba taifa la Israeli lilikuwa huru kurudi Yerusalemu na kujenga nyumba ya Bwana. Amri ile ilitolewa muda fulani kati ya miaka ya 539-537 K.K. Siyo tu kwamba Koreshi anawaruhusu waende, lakini pia anahakikisha kuwa wanarudi na zawadi na matoleo, yakijumuisha vyombo vya awali vya hekalu lile, vilivyoibiwa na Nebukadneza. Tukio hili linatukumbusha kuhusu Waisraeli wakitoka Misri miaka mingi iliyotangulia, ambapo Mungu aligusa mioyo ya watu kuwapa zawadi za kuagana. Kundi hili la kwanza kurudi katika Yuda lilikuwa na watu takriban 50,000, ambao inaelekea walikuwa kwa sehemu kubwa wanawake na watoto kutoka katika maeneo mengine.

`Ni unabii wa kihistoria upi mwingine umetimizwa sawa kabisa kama ilivyotabiriwa katika Neno, na tunawezaje kupata faraja kutoka kwao kwamba Mungu anafahamu siku za usoni na kwamba tunaweza kutumainia ahadi zake?`