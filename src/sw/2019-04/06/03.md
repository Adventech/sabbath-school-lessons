---
title:  Kusomwa na kusikilizwa kwa Sheria
date:   04/11/2019
---

Ezra "akaileta torati" mbele ya kusanyiko ili apate kuisoma. Je alisoma kitu gani kwao? Je alirudia rudia kusoma amri kumi tu kwa nusu siku? Kutajwa kwa kitabu cha torati kunapaswa kueleweka kwamba ni vitabu vitano vya Musa, Mwanzo hadi Kumbukumbu la Torati. vilivyofahamika kama Torati ya Waebrania. Neno "torati” kwa hiyo linahusisha sehemu tu ya kile kilichojumuishwa katika usomaji ule; ingelikuwa bora kulifasiri kama “maelekezo/ mafundisho." Ni maelekezo ya Mungu yanayotuwezesha kuijua njia tunayopaswa kuiendea ili tusije tukakosea lengo. Ezra aliposoma, watu walisikia kuhusu historia yao kama watu wa Mungu, ikianza na Uumbaji hadi wakati wa Yoshua. Kupitia katika visa, nyimbo, mashairi, baraka, na sheria, walikumbushwa kuhusu mapambano yao katika kumfuata Mungu na uaminifu wa Mungu kwao. Torati hujumuisha “sheria," lakini ni zaidi ya hapo; inajumuisha historia ya watu wa Mungu na kwa namna ya pekee hudhihirisha uongozi wa Mungu. Matokeo yake, iliwapa jamii ile asili yao na utambulisho wao.

`Soma Nehemia 8:3; Kumbukumbu la Torati 4:1, 6:3, 4; Yoshua 1:9; Zaburi 1:2; Mithali 19:20; Ezekieli 37:4; na Mathayo 17:5. Mafungu haya yanatufundisha nini kuhusu jinsi ambavyo tunapaswa kujihusisha na Neno la Mungu?`

Kwamba watu walitamani kusikia Neno la Mungu kwa sehemu kubwa inaelekea kuwa ilikuwa ni matokeo ya Ezra kusoma na kufundisha Neno la Mungu tangu alipowasili Yerusalemu miaka 13 kabla. Alijitoa kwa ajili ya kazi ya Mungu na kudhamiria kuleta uboreshaji. Neno la Mungu lilikuwa halisi kwa watu walivyozidi kulisikia kutoka kwa Ezra. Kama matokeo yake, walifanya uamuzi wa wazi wa kulisikia na kulisikiliza kwa sababu walivutiwa kusikia kutoka kwa Mungu. Hivyo, katika tukio hili, waliiendea Torati kwa kicho na hamu ya kujifunza.

Kuzama kabisa katika Neno husababisha kuwa na shauku ya juu sana na Mungu katika maisha yetu.

`Unajihusishaje na Neno la Mungu? Yaani, ijapokuwa unadai kuliamini, kudai huko kunafanywaje kuonekana katika maisha yako, katika maana ya jinsi unavyojitahidi kutii kile kinachofundishwa na Neno hili? Maisha yako yangekuwa na tofauti gani kama usingetii Biblia?`