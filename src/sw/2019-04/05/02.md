---
title:  Malalamiko ya Watu
date:   27/10/2019
---

`Soma Nehemia 5:1-5. Kitu gani kinatokea hapa? Watu wanalalamika dhidi ya kitu gani?`

Jumuia ya Wayahudi wanaonekana kuungana chini ya uongozi wa Nehemia dhidi ya shinikizo kutoka nje. Lakini mambo si mazuri kwa ndani ya taifa ambalo linastahimili mateso na kujihami dhidi ya mashambulizi ya kigeni. Licha ya mwonekano wa nje wa uimara na juhudi za mshikamano dhidi ya adui, jumuia hii kwa ndani imevunjikavunjika. Viongozi pamoja na matajiri wamekuwa wakiwatumia maskini na wale walionyimwa haki za kimsingi za kijamii kwa faida yao wenyewe, na hali imekuwa mbaya kiasi kwamba familia zinalalamika kwa ajili ya kutaka msaada. Baadhi ya familia zilikuwa zinasema kwamba hawakuwa na chakula chochote cha kuwalishia watoto wao; zilikuwa zikilalamika kwamba kwa sababu ya njaa walikuwa wameweka rehani mali zao na sasa hawakuwa na chochote: familia zingine waliomboleza kwamba ilibidi wakope fedha kwa ajili ya kodi ya Waajemi na hata watoto wao walifanywa kuwa watumwa.

Inaonekana kuwa chanzo kikuu cha tatizo hili kilikuwa ni njaa na malipo ya kodi ambayo yalisababisha familia zile maskini kutafuta msaada kutoka kwa majirani zao. Serikali ya Waajemi ilihitaji kodi ya talanta 350 za fedha kila mwaka kutoka kwa jimbo la Yuda (angalia maoni katika Nehemia 5:1-5 katika Andrews Study Bible, uk. 598). Iwapo mtu hakuweza kulipa kiasi kilichotajwa cha kodi ya lazima, familia kwa kawaida wangeweka rehani mali yao au kukopa fedha kwanza. Iwapo, hata hivyo, wasingeweza kupata fedha hiyo mwaka uliofuatia, ndipo walipopaswa kufanya jambo fulani kuhusu deni hilo ambalo sasa walikuwa wanawiwa. Kwa kawaida utumwa wa deni ndio ulikuwa uchaguzi unaofuatia. Tayari walikuwa wamekwisha kupoteza ardhi yao, na sasa iliwabidi kumpeleka mwanafamilia fulani, kwa kawaida watoto, kumtumikia mkopeshaji ili kulifanyia kazi lile deni.

Kuna nyakati katika maisha ambapo tunajikuta wenyewe katika matatizo kwa sababu ya matokeo ya matendo yetu sisi wenyewe; kwa kweli, pia kuna nyakati ambapo tunaishia kuwa wagonjwa au kuwa na matatizo ya kifedha kutokana na makosa yetu sisi wenyewe. Kisa cha hapo juu kinasimulia wakati ambapo sera za serikali ziliwaumiza watu, zikiwaletea umaskini uliozidi. Walishikwa na mzunguko wa umaskini uliokuwa ukizidi kuongezeka, pasipokuwa na njia ya kutokea.

`Inavutia kiasi gani kwamba, wakati ule, kama ilivyo sasa, watu wanapambana na ukandamizaji wa kiuchumi. Ni ujumbe gani tunapaswa kuchukua kutoka katika ukweli kwamba hii ni mada ambayo Biblia inaiongelea mara nyingi?`