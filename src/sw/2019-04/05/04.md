---
title:  Nehemia Anachukua Hatua
date:   29/10/2019
---

Inavyoonekana, karipio kwa wakuu na watawala-" Mnatoza watu riba, kila mtu ndugu yake" (Nehemia 5:7)- halikuleta matokeo yaliyotarajiwa. Hivyo Nehemia hakuachia pale bali aliendelea kupambana kwa ajili ya walioonewa miongoni mwao. Angeliweza kusema tu kwamba alijaribu kuwafundisha wakuu na watawala lakini haikufaa kitu, na hivyo alilazimika kuliachia suala lile. Hata hivyo, hawa walikuwa ni matajiri na wenye nguvu katika nchi ambao angekuwa anapambana dhidi yao. Lakini hakuridhika hadi suluhisho la tatizo lile lilipotekelezwa, hata kama alikuwa ametengeneza maadui wenye nguvu katika mchakato huo.

`Soma Nehemia 5:7-12. Hoja za Nehemia dhidi ya kile kilichokuwa kinaendelea ni zipi? Anatumia nini kuwashawishi watu kurekebisha kosa lile?`

Nehemia anaitisha kusanyiko kubwa-watu wote wa Israeli wanaletwa pamoja kushughulika na suala hili. Kwa sehemu kubwa anaamini katika uwezekano kuwa ikiwa watu wote wapo, viongozi wale wataaibishwa, huenda hata kuogopa kuendelea na uonevu wao.

Hoja ya awali ya Nehemia imejikita katika utumwa. Wayahudi wengi, huenda kwa sehemu kubwa Nehemia akijumuishwa, walinunua uhuru kwa ajili ya Wayahudi wengine waliokuwa katika utumwa kwa wageni. Sasa, anawauliza wakuu na watawala iwapo wanaona ni jambo la kukubalika kununua na kuuza watu wao wenyewe. Je inaleta maana kwa Waisraeli kuwanunua Wayahudi na kuwaacha huru ili waishio kuwa watumwa wa watu wao wenyewe?

Watawala wale hawakutoa jibu lolote kwa sababu wanaona kuwa hoja hii ina maana; kwa hiyo Nehemia anaendelea. Anawauliza, â€œJe! Haiwapasi ninyi kwenda katika kicho cha Mungu wetu, kwa sababu ya mashutumu ya makafiri adui zetu?" (Nehemia 5:9). Kisha, Nehemia anakiri kwamba yeye mwenyewe amekuwa akikopesha fedha na nafaka kwa watu. Kwa kutangaza, "Tafadhali na tuliache jambo hili la riba" (Nehemia 5:10), alithibitisha sheria ile iliyokataza desturi hii kati ya Mwebrania na Mwebrania na kuonesha kwamba chini ya utawala wake, angelipenda watu kuwa wenye kutaka kusaidiana kila mtu na mwenzake. Kwa ajabu, jibu ni la kauli moja. Watawala wanakubali kurejesha kila kitu kwa watu wale.

`Je umewahi kumtenda mtu yeyote ovu? Wengi wetu, kama tutakuwa wakweli, tungeweza kujibu "Ndio." Ni kitu gani kinakuzuia, katika kiwango chochote kinachowezekana, kulipa fidia hata sasa?`