---
title:  Kuitwa Kwa Ezra na Nehemia
date:   13/10/2019
---

Tunaweza kusema kuwa Ezra alichaguliwa kwa sababu mbalimbali:

1. Alikuwa tayari kwenda.
2. Alikuwa ni kiongozi na
3. Alikuwa ni mwandishi stadi na mwalimu.

Kuna sababu za nyongeza ambazo tunaweza kuzipata pia. Lakini kuna aya moja ambayo huenda inaelezea kwa jinsi iliyo bora kabisa kwa nini Ezra alipewa kazi hii.

`Ezra 7:10 inasema nini kuhusu Ezra? Ezra angewezaje kuandaa au kuuelekeza moyo wake kutafuta "sheria ya Bwana" na kuitenda?`

Neno lililotumika kwa ajili ya kuandaa au kuelekeza ni kun katika Kiebrania. Neno hili linaweza kufasiriwa kuwa "andaa, elekeza, kuwa thabiti, kuweka imara, kuwa imara, au kuwa na hakika." Kwa hiyo, maana halisi ya kauli hii inaelekea kumaanisha kuwa Ezra alielekeza moyo wake kwa uthabiti au alithibitisha moyoni mwake kumtafuta Mungu.

Baada ya kufika Yerusalemu, Ezra alionesha mfano wa kile ambacho kinamaanishwa na kujitoa wakfu kwa Mungu, na alifundisha neno la Mungu katika Yerusalemu kwa miaka kumi na mitatu. Inawezekana ilionekana kwake kuwa hakuwa analeta badiliko lolote katika miaka ile kumi na mitatu, lakini ndipo, baada ya kuta kukamilika, watu waliita kusanyiko si kwa sababu walilazimishwa na mtu yeyote, bali ni kwa sababu walitaka kulifanya hilo. Neno la Mungu ambalo walikuwa wakilisikia kutoka kwa Ezra liliota mizizi.

`Kwa nini Nehemia alichaguliwa? Soma Nehemia 1:1-11.`

Nehemia alikuwa na moyo unaomjali Mungu na watu. Aliumia moyoni alipokuta kuwa kazi ile ya Yerusalemu ilisimama. Nehemia alikuwa na shauku kwa ajili ya kazi ya Bwana, na kama vile Ezra, alijitolea kufanya kazi ile. Mungu alijibu maombi na matamanio yao. Nyakati zingine tunapata wazo kuwa iwapo tunapendezwa na kitu fulani basi ni lazima kuwa hakitoki kwa MUNGU, kwa sababu Mungu atatupa kazi ngumu tu ambayo huenda hatutapenda kuitenda. Lakini iwapo tunatembea pamoja na Mungu, shauku ya kutenda kitu fulani tunachokipenda mara nyingi tunapewa na Mungu. Mungu anatutaka kuwa na upendo kwa kile tunachokitenda kwa ajili yake.

`Ni kwa njia zipi umepata uzoefu wa ukweli kwamba Mungu anakuita kutenda kwa ajili yake mambo ambayo unayapenda?`