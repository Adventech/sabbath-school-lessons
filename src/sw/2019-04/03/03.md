---
title:  Mpangilio wa muda wa unabii
date:   14/10/2019
---

Katika somo la kwanza la robo hii, tulijifunza jinsi ambavyo Mungu alimwita Zerubabeli (kama 538 K. K.) na Ezra (457 K. K.) kwa ajili ya huduma maalum. Katika somo la pili, tulitafakari wito wa Mungu kwa Nehemia (444K. K.). Tunapaswa kutambua kuwa kuitwa huku kulifanyika kwa kupatana na ufahamu wa Mungu wa mambo ya siku za usoni. Kwa mfano, Zerubabeli alisukumwa na Mungu kutenda kazi maalum katika kuitikia mwisho wa miaka ile 70 ya utumwa ambayo Yeremia alitabiri.

`Ni katika mwaka gani Ezra aliitwa katika huduma? Ilikuwa ni mwaka ule ule ambao ndani yake Artashasta alitoa amri. Mwaka ule ni muhimu jinsi gani katika unabii? Angalia Danieli 9:24-27.`

Danieli 9:25 inasema "tangu kuwekwa amri ya kutengeneza na kuujenga upya Yerusalemu hata zamani zake masihi aliye mkuu; kutakuwa na majuma saba; na katika majuma sitini na mawili." Juma la mwisho la unabii huu linatajwa katika aya ya 27. Maadam juma moja lina siku saba, hivyo juma la kinabii ni sawa na miaka saba (Hesabu 14:34; Ezekieli 4:5, 6). Kwa hiyo, unabii huu unazungumzia majuma 70, ambayo ni sawa na miaka 490. Swali ambalo lazima lijibiwe ni kwamba, tarehe ya kuanzia ni ipi kwa ajili ya majuma 70 haya ya kinabii? Fungu linasema kuwa itakuwa ni kuanzia wakati amri inapotolewa ya kuijenga upya Yerusalemu.

Kulikuwako na jumla ya amri tatu kuhusiana na urejeshwaji wa Wayahudi. Koreshi, Dario, na Artashasta wote walitoa amri ya urejeshwaji. Hata hivyo, ni Artashasta peke yake anajumuisha fikra juu ya mji wenyewe wa Yerusalemu, na ni amri hii peke yake inahusianishwa na kumsifu Mungu kwa ajili ya kuingilia kati Kwake (Ezra 7:27, 28). Tunahesabu mwanzo wa unabii wa majuma 70 kuanzia mwaka wa 457 K.K., mwaka wa saba wa mfalme Artashasta kama inavyotajwa katika Ezra 7:7-26.

Kwa nyongeza, kwa sababu mwaka 457 K.K. pia ndio mwanzo wa unabii wa siku 2,300 wa Danieli 8:14 (angalia somo la kesho), amri hii inatumika kama mahali pa kuanzia kwa ajili ya tabiri hizi mbili za kinabii. Majuma 70 yanaisha katika mwaka 31 B.K., ambao ndipo Yesu alikufa juu ya msalaba.

`Pitia tena unabii wa Danieli 9:24-27. Unadhihirishaje, kwa usahihi wa kushangaza, huduma ya Yesu? Unabii kama huu unawezaje kuweka imani yetu kuwa thabiti?`