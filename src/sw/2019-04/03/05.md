---
title:  Uteuzi wa Mungu
date:   16/10/2019
---

Kuna mazungumzo mengi sana kuhusu Mungu kututeua au kutuchagua kufanya jambo fulani. Wengi wana mawazo tofauti juu ya kinachomaanishwa na uteuzi. Biblia inasema nini kuhusu kuteuliwa kwetu?

`Soma Warumi 8:28, 29. Mungu ametuita kwenda wapi? Anatuchagua kwa ajili ya nini?`

Fungu hili linasema hasa kwamba Mungu aliwachagua wanadamu tangu asili wapate kufananishwa na mfano wa mwana wake. Halisemi kwamba Mungu anatuchagua tangu asili kuokolewa au kuhukumiwa, na kwamba hatuna uchaguzi katika suala hili. Kwa maneno mengine, uteuzi ni kwa kusudi la kubadilishwa kwetu. Tunapaswa kubadilishwa ili tumwakisi mwana wa Mungu. Badiliko hili kisha linaahidiwa katika aya inayofuata (Warumi 8:30), ambapo Paulo, mwandishi, anasema kwamba wale ambao Mungu anawaita pia anawahesabia haki (anatufanya kuwa wenye haki) na kuwatukuza (anawatakasa). Hivyo hatuachwi tujitakase wenyewe, ila, Mungu anaahidi kukamilisha badiliko hili kwa uweza wake.

`Soma Warumi 9. Ni aina gani ya uteuzi au wito wa Mungu unaoelezewa katika sura hii?`

Katika Warumi 9 Paulo anajadili uteuzi wa Mungu kwa ajili ya kazi maalum. Waisraeli walichaguliwa kuleta habari njema kuhusu Mungu kwa ulimwengu. Msemo "nimempenda Yakobo, bali Esau nimemchukia" (Warumi 9:13), kwa kawaida unaeleweka vibaya kumaanisha kwamba Mungu alimpenda mmoja tu wa hao ndugu wawili. Hata hivyo, katika muktadha wa fungu hili, Paulo anasema kwamba Yakobo alichaguliwa lakini Esau hakuchaguliwa. Yakobo alichaguliwa kwa ajili ya nini? Kuwa baba wa Taifa la waisraeli. Hivyo, kuna aina mbili za uteuzi/uchaguzi ambao Mungu anafanya. Kwanza Mungu anamchagua kila mmoja wetu kwa ajili ya wokovu na anatutaka kubadilishwa kuwa katika mfano wa Yesu. Pili, Mungu anawachagua watu mbalimbali kwa ajili ya kazi maalum.

Kwa nini inapaswa kutia moyo kujua kwamba ulichaguliwa tangu asili kwa ajili ya wokovu? Kwa nini hilo, hata hivyo, halimaanishi kwamba chaguzi zako haziwezi kukusababisha kuukosa wokovu huo ambao Mungu anautoa?