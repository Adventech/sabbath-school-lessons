---
title:  Koreshi, Masihi
date:  26/06/2025
---

Koreshi alipouteka nyara mji wa Babeli, miaka ya watu wa Mungu kukaa utumwani ilikuwa imekwisha, na Waajemi wakawaruhusu warudi katika nchi ya ahadi na kujenga upya hekalu. Chini ya Koreshi, Ufalme wa Uajemi ukawa mkubwa zaidi katika historia, kwa kile mwanahistoria Tom Holland anachokiita “msongamano mkubwa zaidi wa maeneo ambao ulimwengu umewahi kuouna.”_—Dominion (New York: Basic Books, 2019) uk. 25._

Kama ilivyokuwa desturi ya Waajemi, Koreshi hata aliitwa “Mfalme Mkuu” au “Mfalme wa wafalme.”

Koreshi alikuwa kivuli cha kile kitakachotokea wakati Kristo atakaporudi kwa ajili ya kanisa Lake: Yeye ndiye Mfalme anayekuja kutokea mashariki (linganisha na Mt. 24:27), akipigana vita dhidi ya Babeli, na kuwaweka huru watu Wake ili kutoka Babeli hatimaye na kunidi katika nchi ya ahadi. (Tazama Ufu. 19:11-16.) Hii ndiyo sababu Mungu anamrejelea Koreshi kama “Masihi Wake” (Isa. 45:1); siyo tu kwamba Mwajemi huyu mashuhuri aliwakomboa watu wa Mungu, kampeni yake dhidi ya Babeli pia ni mfano wa kuja kwa Kristo mara ya pili.

`Soma 2 Mambo ya Nyakati 36:22, 23. Kisa cha Koreshi kinafananaje na kile cha Nebukadneza? Kinatofautiana kwa njia zipi? Amri hii ina umuhimu gani? Hata hivyo, iliathirije ujio mzima wa kwanza wa Yesu karne nyingi baadaye?`

Mpangilio wa asili wa vitabu vya Agano la Kale umebadilishwa katika siku zetu kukomea katika kitabu cha Malaki, lakini hapo kwanza, hapa ndipo Agano la Kale lilipokomea-na tamko hili kutoka kwa Koreshi. Kitabu kinachofuata katika mfululizo wa vitabu vinavyotambulika vya Maandiko kitakuwa ni kitabu cha Mathayo, kinachoanza na kuzaliwa kwa Kristo, ambaye Koreshi ni mfano Wake. Koreshi alipanga mipango ya kujengwa upya kwa hekalu la duniani; Yesu alizindua huduma Yake katika patakatifu pa mbinguni—ambayo ilifika hadi wakati wa ujio Wake na ukombozi wetu.

Koreshi, bila shaka, hakuwa mfano mkamilifu wa Kristo; hakuna mfano unaolingana kikamilifu na halisi, na ni lazima tuwe waangalifu tusichunguze sana kila maelezo madogo madogo. Lakini, anatumika kama mfano wa “Mwokozi.”

`Inavutia kiasi gani kwamba Mungu alimtumia mfalme mpagani kwa namna ya pekee kufanya mapenzi Yake, Yaani, hata licha ya jinsi mambo yanavyoonekana kwetu kwa nje, tunawezaje kujifunza ukweli kwamba, kwa muda mrefu, Bwana atatimiza matukio ya wakati wa mwisho kama ilivyotabiriwa?`