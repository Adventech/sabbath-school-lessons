---
title:  Mhukumu wa Ulimwengu Wote
date:  04/06/2025
---

Kabla tu ya kuangamizwa kwa Sodoma, kuna kisa cha kidadisi kinachotokea katika tambarare za Mamre. Mungu anamtokea Ibrahimu, akiongozana na malaika wawili. Ibrahimu anapowaona, anawaalika wageni wa mbinguni kupata chakula, na ni wakati huo ambapo Mungu anaahidi kwamba Ibrahimu na Sara watapata mwana ambaye kupitia kwake angezaliwa Masihi. Yesu, kwa hakika, alitoka katika ukoo wa Ibrahimu (Linganisha na Gal. 3:16). Kisha kwa ghafla kisa kinageukia suala la miji miovu ya tambarare.

`Soma Mwanzo 18:17-32. Tunajifunza nini kuhusu tabia ya Mungu na jinsi ambavyo hatimaye anapanga kukabiliana na uovu katika sayari yetu kutoka katika aya hizi?`

Hatumdai Mungu maelezo, lakini anachagua kutoweka wazi nia na mipango Yake kwa wanadamu. “Hakika Bwana MUNGU hafanyi neno lo lote,” nabii Amosi anatuambia, “bila kuwafunulia watumishi wake manabii siri yake” (Amo. 3:7).

Kabla ya Mungu kuangamiza Sodoma na Gomora, Anatangaza kwamba jambo pekee sahihi ni kumjulisha Ibrahimu kuhusu kile kitakachotokea, kuhusu kile ambacho anaweza kutazamia kushuhudia hivi punde.

Mungu anabaki na Ibrahimu huku malaika wawili wakienda katika mji huo mwovu ili kuwaita wale watakaotii onyo lao. Mtu hawezi kujizuia kuwaza juu ya malaika wa kiunabii wanaofanya kazi hiyo hiyo katika siku za mwisho, wakiwaita wale watu wa Mungu waishio Babeli watoke humo (Ufu. 14:6—12, Ufu. 18:14). Onyo la mwisho linapotolewa, Mungu anajadiliana na Ibrahimu juu ya kile kinachokaribia kutokea na kwa hiari anakubali kujibu maswali ya mzee huyo.

“Hasha usifanye hivyo, ukamwue mwenye haki pamoja na mwovu,”

Ibrahimu anauliza, “ “Hasha Mhukumu ulimwengu wote asitende haki?” ” (Mwa. 18:25). Ibrahimu hachunguzi tu kisa cha Sodoma, lakini pia anachunguza tabia ya Mungu. Vivyo hivyo, kabla ya mwisho kuja, Mungu anafungua vitabu vya mbinguni (Ufu. 20:4, 11-15) na kuturuhusu kuchunguza ushahidi kabla hatimaye hajaleta moto duniani. Yaani, tutakuwa na miaka elfu moja ya kupata majibu ya maswali mengi ambayo kwa sasa hayana majibu.

`Kabla ya Bwana kuleta hukumu ya mwisho juu ya waliopotea, anatupa miaka elfu kuelewa kile kitakachotokea kwa nani na kwa nini, Hili linatuambia nini kuhusu tabia Yake na jinsi alivyo wazi kuchunguzwa na viumbe vilivyoumbwa viumbe vinavyomtegemea Yeye kabisa ili kuishi na ambao hawana haki ya asili ya kujua mambo haya?`