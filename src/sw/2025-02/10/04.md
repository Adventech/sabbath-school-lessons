---
title:  Kisa cha Sodoma na Gomora
date:  03/06/2025
---

Kuna simulizi lingine muhimu la Agano la Kale ambalo Petro analirejelea moja kwa moja anapoelezea matukio ya siku za mwisho: kuangamizwa kwa Sodoma na Gomora. Miji hii ya tambarare imekuwa hadithi ya kale kwa uovu wao na kuwa mfano wa kwanza wa maeneo yanayokaliwa na idadi kubwa ya watu yaliyoharibiwa kwa moto kutoka mbinguni.

`Soma 2 Petro 2:4-11, Yuda 5-8, na Ezekieli 16:46-50—na uzingatie maelezo yote. Ni hali zipi za kimaadili zilizosababisha kuangamizwa wa miji hiyo na kuna ufanani gani leo, vilevile?`

Onyo linalotolewa kwa watu wa siku za mwisho wa sayari hii kupitia simulizi la Sodoma na Gomora liko wazi: hatimaye, waovu pia wataangamizwa kwa moto, kama inavyoelezewa waziwazi katika Ufunuo 20. Dhambi ina udanganyifu wa ajabu kwa kuwa inatupofusha tusione hali ya mioyo yetu wenyewe, ikificha makosa yetu chini ya kujikubali wenyewe, wakati uovu unaotendwa na wengine mara nyingi unaonekana dhahiri kwetu. Katika sura ile ile ambapo Mungu alizungumza kuhusu kiasi cha upendo aliomwaga juu ya taifa Lake, anapaswa pia kulionya taifa hilo kwamba, ingawa halikufanya dhambi zilezile (Eze. 16:41), kwa hakika limekuwa ovu zaidi kuliko Sodoma.

Israeli walikuwa wakifanya “mambo ya kikahaba” (Eze. 16:41), wakifanya uzinzi wa kiroho. Hebu fikiria mshangao wa watu wa Mungu waliposikia kwamba wao ni waovu zaidi kuliko watu waliokuwa maarufu sana kutokana na uovu wao.

Hili si jambo geni, si kwa Israeli ya kale tu bali kwa wanadamu wote. Katika Warumi 1:18-32, Paulo anawasilisha orodha ndefu ya maovu ya wanadamu ambayo ingeweza kuandikwa katika magazeti ya leo. Maelezo ya Paulo juu ya dhambi ya Wamataifa hayakukusudiwa kuleta hisia za kuwa bora zaidi kati ya Wayahudi bali ili kwamba watu wa Mungu hatimaye waweze kuelewa uzito wa dhambi zao wenyewe. Nathani alifanya vivyo hivyo alipozungumza na Daudi: alisimulia kisa cha tajiri aliyeiba mwana-kondoo kutoka kwa maskini. Kisa hiki kilifanya “hasira ya Daudi ikawaka sana” (2 Sam. 12:5), kwa sababu udhalimu ulionekana dhahiri; hata hivyo, ilihitaji tamko la Nathani, “wewe ndiwe mtu huyo!” (2 Sam. 12:7) ili kumfanya Daudi ajione mwenyewe katika simulizi hilo.

Ni muhimu kukumbuka kwamba Biblia haikuelekezwa hasa kwa ulimwengu wa nje bali kwa watu wa Mungu mwenyewe. Tunapoona dhambi mbaya sana za wengine zikielezewa katika kifungu kama Ufunuo 13 au 17, ni onyo kwamba sisi pia, tunaweza kuangukia mtego huohuo.