---
title:  Hasira ya Mwana-kondoo
date:  01/06/2025
---

`Soma Ufunuo 6:12-17. Zingatia maelezo ya mwitikio wa watu hawa kwa kuona matukio ya siku za mwisho yakitokea ghafla. Unaona nini kuhusu mwitikio wao?`

Inafurahisha kutambua kwamba waliopotea hawalii kwa sauti, “Ni jambo gani hili?” au “Ni nani aliye nyuma ya hili?” Wanaonekana kujua kinachoendelea. Wanamrejelea Yesu kama “Mwana-Kondoo,” ambalo lingehitaji kujua jambo fulani kuhusu kisa cha Kristo. Pia wanaonekana kufahamu kwamba “siku iliyo kuu ya hasira Yake imekuja,” na kwamba wako katika hali isiyo na tumaini: “Ni nani awezaye kusimama?”

Kabla ya mwisho, injili inapelekwa kwa kila taifa duniani (Mt. 24:14) na ujumbe wa malaika watatu unatolewa kwa sayari yote. Hata hivyo, kutakuwa na watu watakaokutwa hawapo tayari—si kwa kukosa habari bali kwa sababu ya kukataa kwao kuamini na kutii. Hii itakuwa sababu ya watu kama hao kupotea katika siku za mwisho.

`Soma Mathayo 24:36-44. Ni masomo gani ambayo Yesu anatuambia tunapaswa kuyapata kutoka katika kisa cha Nuhu?`

Yesu anaelekeza katika kisa cha Gharika ili kutuonya kwamba ujio Wake wa mara ya pili utawashtukiza wengi. Kama vile Ujio wa Pili wa Kristo, Gharika haikuushtukiza ulimwengu kwa sababu ya kutokuwa na habari. Nuhu alihubiri kwa miaka 120 kwa ulimwengu ambao ulikataa kuamini. Waliambiwa kitakachotokea. Hawakuamini tu.

Wakati huo huo, watu wengi hujiaminisha kwamba kupita kwa muda mrefu kunamaanisha kwamba unabii ni wa uongo. Akitumia kisa cha Gharika kama muktadha, Petro anaandika “watakuja na dhihaka zao watu wenye kudhihaki, wafuatao tamaa zao wenyewe, na kusema, Iko wapi ahadi ile ya kuja kwake? Kwa maana, tangu hapo babu zetu walipolala, vitu vyote vinakaa hali iyo hiyo, tangu mwanzo wa kuumbwa” (2 Pet. 3:3,4). Kila mwaka unapopita, hisia hii itazidi tu kuongezeka.

`Katika uzoefu wa kila mtu, Ujio wa Pili wa Yesu (au wakati mwingine, Kuja Mara ya Tatu) si zaidi ya muda mfupi tu baada ya kifo na sote tunajua jinsi maisha yanavyopita haraka. Mtazamo huu unaweza kutusaidiaje kushughulika na “kucheleweshwa”?`