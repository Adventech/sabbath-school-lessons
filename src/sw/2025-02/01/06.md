---
title:  Kisitiari au Kihalisi
date:  03/04/2025
---

Mojawapo ya mambo muhimu ambayo wanafunzi wa unabii wanapaswa kushughulika nayo ni jinsi ya kuamua ikiwa lugha ya Biblia inapaswa kuchukuliwa kihalisi au kisitiari, Mtu huamuaje ikiwa mwandishi alikuwa anatumia lugha ya ishara, na mtu anajuaje ishara hiyo iliwakilisha nini? Njia muhimu ya kufanya hivyo ni kuona jinsi mfano huo, ishara, ilivyotumiwa katika Biblia yote, kinyume na kuangalia jinsi ishara inavyotumiwa katika nyakati za sasa. Kwa mfano, wengine wanaona ishara ya dubu katika Danieli 7 kuwa inaelezea Urusi, kwa sababu sanamu hiyo hutumiwa mara nyingi leo kama alama ya Urusi, Hii si njia nzuri au salama ya kufasiri ishara za kiunabii.

**Tazama maandiko yafuatayo, ukiruhusu Biblia kujifafanua yenyewe (kufasili maneno yake yenyewe). Ni ishara gani ya kiunabii inayofanana katika maandiko hayo katika kila kisa na Biblia inasema inawakilisha nini?**

`Dan. 7:7, Dan. 8:3, Dan. 7:24`

`Ufu. 1:16, Efe. 6:17, Ebr. 4:12`

`Ufu. 12:1; Ufu. 21:2; Efe. 5:31, 32; Yer. 6:2`

Kwa kufuata kanuni rahisi kwamba Biblia lazima iruhusiwe kufasili maneno yake yenyewe, siri nyingi nyuma ya ishara zinazotumika katika unabii zinatoweka. Kwa mfano, tunaona kwamba pembe inaweza kuwakilisha mamlaka ya kisiasa au taifa. Upanga unaweza kufananishwa na Neno la Mungu. Na, ndiyo, mwanamke anaweza kuwakilisha kanisa. Hapa tunaweza kuona dhahiri Biblia ikijifafanua yenyewe.

Kinachobaki kujibiwa, hata hivyo, ni kwa nini Mungu amezungumza kwa mifano badala ya kusema kwa wazi? Kwa nini, kwa mfano, Petro alirejelea mji wa Rumi kwa fumbo kama Babeli, katika 1 Petro 5:13?

Kunaweza kuwa na sababu nyingi kwa nini Mungu amechagua kuwasiliana kwa njia ya mifano katika unabii. Kwa upande wa kanisa la Agano Jipya, kwa mfano, kama kitabu cha Ufunuo kingeitaja Rumi kwa wazi kama mwenye kutenda maovu mengi, mateso mabaya ambayo tayari kanisa lilikuwa linayapitia yangekuwa mabaya zaidi. Kwa sababu zozote zile, tunaweza kuamini kwamba Mungu anataka tuelewe kile ishara zinachomaanisha.

`Hata kama baadhi ya ishara na unabii vinabaki kuwa siri, kwa namna gani kuzingatia kile tunachoelewa kunaweza kuimarisha imani yetu?`