---
title:  Danieli —Yafunge Maneno Haya
date:  01/04/2025
---

`Soma Danieli 12:4. Bwana alikuwa anamwambia nini Danieli hapa? (Tofautisha hili na Ufu. 22:10).`

Ni jambo la kawaida kusikia wahubiri wakitumia Danieli 12:4 kutabiri kuongezeka kwa maarifa ya kiteknolojia na kisayansi kabla tu ya kuja kwa Kristo. Wengi pia wanaitumia kueleza maendeleo ya usafiri wa haraka yaliyotokea katika karne moja hivi. Vitabu vyetu vingi vimechukua njia hii. Ingawa kwa hakika ni tafsiri za kimantiki, inaweza kumaanisha kitu kingine, pia.

Soma kifungu hicho tena. Maelekezo ya malaika kwa Danieli yanaanza na amri ya ‘kufunga maneno na kukitia muhuri kitabu. Jambo linalozungumziwa ni kitabu cha Danieli chenyewe. Yumkini, basi, je, maarifa hayo ambayo yangeongezeka kwa ghafula mwishoni mwa wakati yangeweza kuwa maarifa ya kitabu cha Danieli chenyewe?

Hili linafanya kitabu cha Danieli-kuwa tofauti kwa kiasi fulani na Ufunuo, kwa kuwa Yohana aliambiwa asitie muhuri kitabu chake (Ufu. 22:10). Ufunuo ilikusudiwa kueleweka tangu mwanzo, kwa sababu “ ‘wakati huo umekaribia.' ” Kinyume chake, kitabu cha Danieli kingeeleweka kwa wazi zaidi wakati fulani kwa wakati wa mbeleni ambao ulikuwa haujafika.

Kwa karne nyingi, Wakristo wenye fikara nyingi wamejaribu kukifafanua kitabu cha Danieli na wengine walipiga hatua kubwa. Uelewa wa Danieli uliongezeka kwa kasi, hata hivyo, baada ya mwisho wa unabii wa miaka 1,260, uliomalizika mwaka wa 1798, wakati wafafanuzi wengi ulimwenguni kote walipoanza kufikia hitimisho kwamba kitu cha kushangaza kingetokea mnamo 1843. Hata hivyo, aliyetambulika zaidi ya wote, alikuwa William Miller, ambaye mahubiri yake yalianzisha Vuguvugu Kuu la Ujio wa Yesu la karne ya kumi na tisa na kuanzisha msururu wa matukio ambayo yangeanzisha kanisa la “masalio” na ufahamu wazi wa ujumbe wa malaika watatu.

Kuanzishwa kwa harakati (vuguvugu) yetu ya ulimwengu wote, kwa maneno mengine, ni utimilifu wa utabiri wa Danieli kwamba “_maarifa yataongezeka_” katika “_wakati wa mwisho._”

Kinyume chake, na bila kuamua wokovu wa watu, fikiria juu ya “giza” ambalo sehemu kubwa ya ulimwengu wa Kikristo imo ndani yake. Kitu cha msingi kama Sabato ya siku ya saba, iliyoanzishwa bustanini Edeni, inapuuzwa, hata kutupiliwa mbali, kwa kuunga mkono Jumapili, siku iliyotokana na upagani wa Kirumi. Au fikiria juu ya kukosa ufahamu kabisa juu ya kifo, kwa Wakristo wengi kuamini wazo la kipagani kwamba wafu mara moja wanapanda na kwenda katika hali ya maisha mengine, ambalo kwa wengine linamaanisha jehanamu iwakayo milele. Tofauti na hilo, tunapaswa kuwa wenye shukrani—na kunyenyekezwakwa ujuzi wa kweli.