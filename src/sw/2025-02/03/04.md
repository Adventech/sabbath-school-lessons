---
title:  Mke Kahaba wa Hosea
date:  15/04/2025
---

Ombi la Mungu kwa nabii Hosea linaweza kuwa mojawapo ya kazi za ajabu zaidi kuwahi kupewa mmoja wa watumishi Wake: kuoa kahaba kwa kukusudia! Lakini Mungu alikuwa akimtumia Hosea ili kutusaidia kuelewa, kwa mtazamo Wake mwenyewe, maumivu ya dhambi na uasi wa mwanadamu. Mungu kwa upendo alikuwa amemchagua mke, Israeli, ambaye alivunja uaminifu wa ndoa tena na tena, lakini, cha kushangaza sana, alimtwaa tena na kumrejesha.

`Linganisha Hosea 1:2; Hosea 3:1; Ufunuo 17:1, 2; na Ufunuo 18:1–4. Ukahaba unaotajwa hapa ni upi? Kanisa la Kikristo linaweza kujifunza masomo gani kutokana na kisa cha Hosea? Ni kwa njia gani kanisa limerudia dhambi za Agano la Kale?`

Biblia inafunua kwamba makosa ya Israeli katika Agano la Kale yangerudiwa kwa kiasi kikubwa na kanisa la Kristo la Agano Jipya. Watu wa Mungu wa agano walipotoka sana kabla ya uhamisho wao, wakileta desturi za ibada ya sanamu ya mataifa jirani katika taifa la Mungu la agano. Mapema katika karne ya nne, kanisa la Kikristo, likiona faida inayoweza kuwepo, lilijipendekeza kwa mfalme wa Rumi, Konstantino na kumwalika aanze kutatua migogoro ya kanisa. Katika kila kisa, watu wa Mungu walitangatanga nje ya uhusiano wao Naye ili kupata “ufumbuzi” wa matatizo yaliyojitokeza.

Uchaguzi wa Mungu wa maneno unafanya ionekane dhahiri kwamba hajaribu tu kutuonesha kile tulichokosea bali jinsi kinavyomfanya ajisikie. Wale ambao wamesalitiwa na wenzi wao wanaweza kuanza kuelewa hisia za uharibifu ambao kukosa kwetu uaminifu kwa Kristo kunaweza kuchochea katika nyua za mbinguni. Huenda sehemu ya kushangaza zaidi ya kisa cha Hosea ni umbali aliofika nabii ili kumkomboa mke wake mkaidi.

Tunapoona kilio cha mwisho kwa jamii ya wanadamu, kuwaita watu wa Mungu kutoka Babeli, inafaa kuona kwamba anawaita watu Wake mwenyewe na si wageni. Anawajua kwa karibu. Anawapenda. Na kadiri dunia inapoelekea saa yake mbaya zaidi, bado analipa bei ya ukombozi ambayo aliilipa ili kutununua tena kwa damu Yake mwenyewe. Msalaba wa Kristo, zaidi ya kitu kingine chochote, unapaswa kutuonesha jinsi Bwana anavyotaka kuwaokoa watu Wake wakaidi.

`Ni njia zipi leo ambazo kanisa lolote, hata letu wenyewe, linaweza kuwa linafanya uasherati wa kiroho?`