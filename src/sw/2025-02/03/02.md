---
title:  Mwili Mmoja
date:  13/04/2025
---

Sitiari chache za kibiblia zinakazia uhusiano wa karibu sana Mungu anaotamani kuwa nao na wanadamu zaidi ya ile ya ndoa. Sitiari hii inatumika mara kwa mara katika masimulizi ya Biblia—na inajitokeza kwa wazi sana katika Ufunuo kiasi kwamba ni muhimu kwa wanafunzi wa Biblia kufahamu kile Mungu anachomaanisha anapoitumia katika Neno.

`Soma Mwanzo 2:23-25 na Waefeso 5:29—32. Ni kwa njia zipi ndoa ya kibinadamu inaakisi uhusiano wa Kristo na wanadamu?`

Katika tukio ambapo Yesu alikuwa akizungumza na Mafarisayo, alinukuu simulizi la Mwanzo juu ya ndoa ya Adamu na Hawa, ambapo Mafarisayo waliuliza swali haraka, “Jinsi gani basi Musa aliamuru kumpa hati ya talaka, na kumwacha? ” (Mt. 19:7).

Musa, kwa hakika, alichukuliwa kama nabii mwasisi wa taifa. Hebu fikiria kumhoji Mwanzilishi wa taasisi ya ndoa wakimtega kwa kumtumia nabii Wake mwenyewe. Mbinu yao hiyo ndiyo hasa waliyokuwa wakiitumia kwa Yesu: mara nyingi walijaribu kuthibitisha kwamba mafundisho Yake yalihitilafiana na Maandiko.

Ndoa ya maisha yote, yenye uaminifu ilikuwa ndiyo mpango mkamilifu uliowekwa na Mungu wakati wa kuanzishwa kwa jamii ya wanadamu. Wanadamu walioanguka, cha kusikitisha, waliharibu zawadi hii ya msingi kutoka kwa Mungu.

Yumkini, kwa kuzingatia umuhimu ambao Maandiko yanaipatia ndoa, si nasibu kwamba taasisi hii daima imekuwa ikishambuliwa bila huruma. Pamoja na Sabato, ni mojawapo ya zawadi mbili tulizopewa katika Bustani ya Edeni, na zote mbili zilikusudiwa kudhihirisha shauku ya Mungu ya kuwa na uhusiano wa karibu na viumbe Wake.

Ndoa, muunganiko wa karibu wa watu wawili wasio wakamilifu, daima utasababisha mvutano. Ndoa kati ya kanisa na Kristo ni muunganiko wa Mwokozi mkamilifu na bibi-arusi asiye mkamilifu. Hata hivyo, tunaweza kujifunza kuhusu upendo wa Mungu kutokana na kile ambacho ndoa nzuri hutoa.

`Zifuatazo ni kanuni tatu za ndoa. Kwanza, msamehe mwenzi wako, hata kama hastahili, kama vile Kristo anavyotusamehe, hata kama hatustahili. Pili, mkubali mwenzi wako, udhaifu wake na yote, kama Kristo anavyotukubali sisi, udhaifu wetu na yote. Tatu, kama vile Kristo alivyotutanguliza, mtangulize mwenzi wako. Kanuni zote hizi tatu zenye msingi wake katika injili zinawezaje kutusaidia siyo tu kuelewa jinsi Mungu anavyohusiana nasi bali pia kusaidia ndoa yoyote?`