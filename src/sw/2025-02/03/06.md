---
title:  Kahaba Ahukumiwa
date:  17/04/2025
---

`Soma Ufunuo 19:1-9. Mambo mawili yanaadhimishwa kwa wakati mmoja; mwisho wa Kahaba na ndoa ya Kristo na bibi arusi Wake. Inawezekanaje kwamba matukio yote mawili kwa hakika ni udhihirisho wa tabia ya Mungu ya haki na upendo kwa wakati mmoja?`

Kukosa uaminifu kunaambatana na gharama iletayo maumivu makali, Kuvunjika kwa uhusiano kunaathiri maisha ya watoto na watu wengine. Hata mwanandoa mwenye subira zaidi kati ya wanandoa waliokosewa anaweza hatimaye kugundua kwamba kuna wakati ambao haiwezekani tena kufanya uamuzi tofauti, ambapo ndoa haiwezi kurekebishwa tena. Wakati ulimwengu wetu unafikia mahali ambapo mioyo imekuwa migumu sana kiasi kwamba hakutakuwa na toba tena, hakuna haja katika kuendeleza historia na kuruhusu mateso yasiyoweza kudhibitiwa ya dhambi kuendelea. Ingawa kuna huzuni juu ya waliopotea, wale walioteseka chini ya ulimwengu huu uliojaa dhambi wanaweza kusherehekea kwamba hatimaye yamekwisha—na kwamba ulimwengu unarejeshwa kwa namna Mungu alivyokusudia awali. Wakati huu hakutakuwa na kumwacha Mungu, kwa sababu tumejifunza, kwa njia ngumu, kwamba Mungu alikuwa sahihi kuhusu uharibifu unaotokana na kujitenga Naye.

`Soma Ufunuo 21:1-4. Taswira ya ndoa hapa ina maana gani, na kwa nini imejaa tumaini na ahadi? Uhakika wetu wa tumaini lililotolewa katika aya hizi ni upi?`

“Ndoa, muungano wa maisha, ni ishara ya muungano kati ya Kristo na kanisa Lake. Roho ambayo Kristo anadhihirisha kwa kanisa ndiyo roho ambayo mume na mke wanapaswa kudhihirisha kila mmoja kwa mwenzake.”_—Ellen G. White, Testimonies for the Church, vol. 3, vol. 7, uk. 46._

Kristo alipatwa na maumivu yasiyoelezeka wakati jamii ya wanadamu ilipomkataa na kuipatia miungu mingine upendo ambao ni Wake. Walakini, hata hivyo, alijitoa kwa ajili yetu, akilipia Yeye mwenyewe kukosa kwetu uaminifu na uzinzi wetu ili kwamba, tukitubu na kuviacha, tupate ahadi ya uzima wa milele.

`Soma 1 Petro 1:18, 19. Tunaambiwa nini katika aya hizi kinachotupatia uhakika wa mwisho unaoelezewa katika Ufunuo 21:1-4?`