---
title:  Hamani na Shetani
date:  11/06/2025
---

Katika kisa cha Esta, tunakutana na Hamani, ambaye anatamani sana cheo na mamlaka. Anapewa daraja la juu la umashuhuri katika ufalme, juu ya wakuu wengine wote (Est. 3:1).

Tukisoma Ezekieli 28:11-15 na Isaya 14:12-15 kuhusu Lusifa, tunaweza kupata ufanani fulani na Hamani, mpinzani mwovu wa watu wateule wa Mungu, anayekataa kusujudia ukuu wa Mungu. Makusudi ya juu ya Shetani yanafunuliwa katika kisa cha majaribu ya Kristo, ambapo anampandisha Yesu juu ya mlima mrefu ili kumwonesha milki zote za ulimwengu (Mt. 4:8-11). Kristo, kama tulivyoona, alikuja kuukomboa ulimwengu na kuudai kama Wake—na alifanya hivyo kama mmoja wetu. Yesu ndiye mkombozi wa jamaa, na bila shaka bei aliyolipa ili kuukomboa ulimwengu ilikuwa ya juu sana.

Katika kitabu cha Ufunuo, tunaona kwamba tamaa ya Shetani ya mamlaka na ibada inauleta ulimwengu huu katika zahama yake ya mwisho. Udanganyifu wake unausadikisha ulimwengu “kustaajabia” na kumfuata mnyama (Ufu. 13:3, 4), isipokuwa idadi fulani ya watu wanaokataa kumwabudu. Kwa watu hawa, anatumia nguvu.

Hamani anaona kwamba Mordekai—mmoja wa wateule wa Mungu—hakumwonesha heshima au kukubali kile alichoamini kuwa haki yake ya “kuabudu.” “Anaghadhabika sana” (Est. 3:3, 6) na anaazimia kuwaangamiza jamaa yote ya Mordekai kutoka katika ufalme wote.

`Soma Esta 3:1-14, Ufunuo 12:14-17 na Ufunuo 13:15. Unaona ufanani gani kati ya vifungu hivi? Maelezo ya Yohana kuhusu kanisa la masalio wa Mungu yanafananaje na maelezo ya Hamani kuhusu watu wa Mungu?`

Shetani amedai ulimwengu huu kuwa wake, lakini kuwepo kwa watu wanaodumu kuwa waaminifu kwa Mungu wanaoshika amri Zake—hukanusha madai yake ya kuwa na mamlaka kamili. “Sabato itakapokuwa suala kuu la pambano pote katika Jumuia ya Kikristo, kukataa kunakoendelea kwa walio wachache kukubali kutimiza matakwa ya umma kutawafanya wawe watu wa kuchukiwa sana.” _—Ellen G. White, Signs of the Times, Februari 22, 1910._

`Fikiria juu ya mambo “madogo” ambayo yanajaribu imani yako sasa. Ikiwa unafanya maridhiano katika hayo, “mambo madogo.” utafanyaje jaribu kubwa litakapokuja?`