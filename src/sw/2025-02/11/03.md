---
title:  Ruthu na Boazi
date:  09/06/2025
---

Naomi aliomba jina lake libadilishwe kuwa Mara, kwa sababu ya uchungu uliokuwa umeangukia maishani mwake (tazama Ruthu 1:20). Uhusiano wetu na Mwumbaji wetu umeharibiwa na dhambi kwa namna isiyoweza kurekebishwa, na kutulazimisha kuwa na umaskini wa kiroho. Matarajio yetu yametiwa giza, na tunatumia maisha yetu kukusanya kile tunachoweza kutoka kwenye kingo za shamba, tukiishi kwenye mabaki ya furaha ambayo bado yanaweza kupatikana katika ulimwengu uliovunjika. Lakini yote yanabadilika tunapopata ugunduzi wa ajabu: Mungu hajatusahau.

`Soma Ruthu 2:5-20. Kwa nini huu ni wakati muhimu sana katika simulizi hili? Unafikiri kwa nini ugunduzi wa Naomi wa utambulisho wa mfadhili wao ulikuwa habari njema sana?`

Naomi asingeweza kumiliki ardhi ya mumewe Elimeleki bila kupata msaada kutoka kwa familia ya mumewe. Anatumai kwamba Ruthu anaweza kuolewa na jamaa ya karibu ya mume wake aliyekufa na kuzaa mtoto kwa jina la Elimeleki. Mungu alifanya iwezekane kwa watu katika Israeli kurudisha urithi wao katika Nchi ya Ahadi: jamaa wa karibu alihitajika kukomboa urithi wa Elimeleki. Boazi hakuwa tu mkulima mwema; alikuwa jamaa ya Elimeleki ambaye angeweza kuikomboa ardhi.

Kugundua kwamba Boazi hakuwa tu mtu mwema na mkarimu bali Jamaa wa karibu ilikuwa habari njema zaidi: umaskini ambao wanawake hawa wawili walikuwa nao haukupaswa kudumu milele.

Kwa muda mrefu Wakristo wamemchukulia Boazi kama mfano wa Kristo, ambaye si tu Mwumbaji wetu, bali alichagua kuwa jamaa yetu binadamu halisi, mwenye nyama na damu, moja ya sababu kwa nini tena na tena alijiita “Mwana wa Adamu” (Mt. 12:8, Mk. 8:31, Lk. 22:22, Yn. 3:14).

Watu wengi sana humfikiria Mungu kwa namna ya kikatili: “labda ataturuhusu kuingia mbinguni ikiwa tutapatia kwa usahihi mambo yote yaliyo katika orodha ya maadili, lakini atafanya hivyo kwa shingo upande kwa sababu tumepita kwa mbinu za kiufundi.” Taswira ya Kristo iliyofunuliwa kwa Boazi inaondoa kabisa dhana kama hizo. Mungu hatutambui tu; licha ya umaskini wetu mkubwa wa kiroho, anatutaka tuwe bibi arusi Wake.

`Jaribu kutafakari siyo tu Mwumbaji kuwa sehemu ya uumbaji Wake mwenyewe lakini kisha kufa kwa ajili yake. Ukweli huu wa kustaajabisha unapaswa kuathiri vipi jinsi tunavyoyatazama maisha yetu wenyewe?`