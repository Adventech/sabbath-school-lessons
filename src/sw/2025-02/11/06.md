---
title:  Kwa Ajili ya Wakati Kama Huo
date:  12/06/2025
---

Kuna mwelekeo wa kusikitisha miongoni mwa baadhi ya Wakristo kufikiria sana mambo magumu ya unabii wa Biblia. Tunaona kwamba nyakati za majaribu ziko mbele na kuchunguza unabii kunaweza kujengwa katika msingi wa hofu, kukazia fikra taabu badala ya utatuzi ulioahidiwa kwa kisa husika. Wakati Mungu hadanganyi kuhusu wakati ujao na ni mwaminifu kuhusu matukio yatakayotokea kati ya sasa na mwisho wa pambano kuu, ni muhimu daima kusoma kisa hadi mwisho.

Kuna mpangilio wa jumla katika unabii ambapo Mungu anafunua ukweli kuhusu machafuko yaliyoletwa na uasi wetu wa kibinadamu na anatuonesha matokeo yake. Lakini basi daima anashikilia tumaini. Wengine wametazama utabiri wa zahama ya mwisho “wakati wa taabu ya Yakobo”—kwa hofu na kutetemeka. Bila shaka, nyakati za mwisho hazitakuwa rahisi kwa watu wa Mungu. Lakini kama vile utabiri wa nyakati ngumu unavyoaminika, ndivyo ilivyo kwa ahadi ya ukombozi.

Katika Ufunuo 12, Shetani anamfuata bibi-arusi wa Kristo ili kulipa kisasi kwa chuki, lakini Mungu anaingilia kati ili kumwokoa. Kisa cha Esta pia kinamwonesha malkia mrembo akitimiza wajibu muhimu katika mfululizo wa matukio hayo na Mungu anamtumia kwa namna yenye nguvu kuwaokoa watu Wake.

`Soma Esta 4:13, 14; Esta 5:1-3; na Esta 9:20-28. Ni masomo gani tunawezakupata kutoka katika vifungu hivi kuhusu taabu yetu katika nyakati za mwisho za historia ya dunia?`

Mungu aliinua kanisa Lake la masalio kwa kipindi maalum katika historia. Siku 1,260 za Zama za Giza zilipokaribia mwisho, Mungu alimtoa bibi-arusi Wake kutoka mafichoni (linganisha na Ufu. 12:14) ili kupeleka ujumbe Wake wa mwisho wa rehema kwa ulimwengu: ujumbe wa malaika watatu. Tupo hapa “kwa ajili ya wakati kama huo” (Esta 4:14).

Esta aligundua kuwa hakuwa peke yake kukabiliana na mateso yaliyokuwa yakielekezwa kwa watu wake na Hamani: alipata kibali kutoka kwa mfalme, na watu wake hatimaye wakakombolewa. Na sisi vilevile hatuko peke yetu tunapoingia katika nyakati za mwisho za historia ya dunia—Mfalme yuko upande wetu na watu wa Mungu watakombolewa, vilevile.

`Mambo yalienda vizuri, angalau katika kisa hiki, kwa watu wa Mungu. Hata hivyo, si mara zote hutokea hivyo, sivyo? Kwa nini basi, ni lazima daima tuwe na mtazamo wa muda mrefu wa mambo ili kudumisha tumaini tulilo nalo katika Kristo?`