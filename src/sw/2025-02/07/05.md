---
title:  Mungu Katikati ya Watu Wake
date:  14/05/2025
---

Kufuatia uongozi wa kuwepo kwa Mungu katika wingu, Waisraeli walisimama katika safari yao ya kwenda katika Nchi ya Ahadi na kusimamisha hema takatifu, kisha makabila yalipiga kambi zao kuizunguka—makabila matatu kila upande. Kuwepo kwa Mungu kulishuka mpaka ndani ya Patakatifu pa Patakatifu na kukaa katikati ya watu Wake.

**Kulikuwa na Kabila moja kuu katika kila moja ya pande nne za maskani. Kwa mujibu wa Hesabu 2, haya makabila manne makuu yalikuwa ni akina nani?**

`Hes.2:3 (Mashariki):`

`Hes.2:10 (Kusini):`

`Hes.2:18 (Magharibi):`

`Hes. 2:25 (Kaskazini):`

Ona kwamba kila kabila kuu lilipeperusha “beramu” yake lenyewe, au bendera maalum, ili kuonesha walikuwa nani. Wakati ambapo Maandiko hayasemi wazi kile kilichokuwa kwenye kila bendera, kuna mapokeo ya kupendeza—kutokana na sifa za kila kabila zinazoelezewa katika Mwanzo 49 na Kumbukumbu la Torati 33 —ambazo huweka mojawapo ya nyuso nne kwa kila moja ya pande nne za dira. “Kwa mujibu wa mapokeo ya marabi, bendera ya Yuda ilikuwa na uso wa simba, ya Reubeni ilikuwa na sura ya mtu au kichwa cha mtu, na ya Efraimu uso wa ng’ombe, na ya Dani uso wa tai; kwa namna ambayo wale viumbe wenye uhai wanne waliounganishwa katika sura za makerubi walioelezewa na Ezekieli waliwakilishwa katika bendera hizi nne.’_—Carl Friedrich Keil na Franz Delitzsch, Commentary on the Old Testament, vol. 3. 1 (Peabody, MA: Hendrickson, 2011), uk. 660._

Inawezekana kuyapatia mapokeo umuhimu kupita kiasi, bila shaka, lakini bado inafurahisha kulinganisha mapokeo haya ya kale na maelezo ya Biblia kuhusu Yerusalemu Mpya. Mfano wa kuvutia unatokea: kuna milango inayowakilisha makabila matatu matatu kwa pande zote nne za mji (Ufu. 21:12, 13).

Maelezo juu ya kambi ya Israeli na Yerusalemu Mpya yanasisitiza ukweli mmoja muhimu: Mungu anakusudia kuwavuta wanadamu karibu na kiti Chake cha enzi. Kitabu cha Ufunuo kinatufundisha kwamba “Bwana Mungu Mwenyezi na Mwana-Kondoo ndio hekalu lake” (Ufu. 21:22).

`Bila shaka, hatuishi katika kambi ya Israeli. Lakini ni kwa njia zipi, katika maisha yetu wenyewe sasa, tunaweza kusogea karibu katika kuwepo kwa Mungu?`