---
title:  Anguko Ia Lusifa
date:  15/05/2025
---

Inaonekana kutoeleweka kwamba Lusifa aliwahi kushikilia nafasi ya kerubi afunikaye, akiwa na nafasi ya juu karibu na kiti cha enzi cha Mungu. Kwa hakika kuweko kwake kungesaidia kufunua utukufu wa Mungu kwa ulimwengu. Badala yake, alianza kufikiria juu utukufu wake mwenyewe, si utukufu wa Mwumbaji wake; au, kwa usahihi zaidi, alianza kufikiria kwamba hakuwa anapewa heshima aliyostahili.

`Soma Ezekieli 28:11-17 na Isaya 14:12-14. Nini kilisababisha anguko la Lusifa? Linganisha vifungu hivi na Ufunuo 14:1–12. Tofauti kati ya anguko la Lusifa na nafasi ya juu ya mwanadamu katika Kristo inakuwezeshaje kuelewa kile kinachotokea katika Ufunuo 14?`

Angalia jinsi Lusifa alivyoondolewa kutoka katika mlima mtakatifu, wakati waliokombolewa wanasimama juu ya Mlima Sayuni pamoja na Mwana-Kondoo wa Mungu. Inasemekana kwamba Lusifa alikuwa katika bustani ya Edeni; jamii ya wanadamu pia iliwahi kuwa huko, lakini tofauti na hatima ya Shetani, wanadamu watarejeshwa katika paradiso kwa njia ya Kristo. (Tazama Ufu. 22:1-3.)

Katika muktadha huu, nukuu ifuatayo kutoka kwa Ellen G. White inaelimisha sana: “Mbingu itajawa shangwe, kwa maana nafasi zilizo wazi mbinguni kutokana na anguko la Shetani na malaika zake zitajazwa na waliokombolewa na Bwana.” _—The Advent Review and Sabbath Herald, Mei 29, 1900._

Na wako huko, mbinguni, kwa sababu ya injili pekee. Kwa hakika, mada ya injili, ya ukombozi, inapatikana kwa jinsi iliyo dhahiri katika chumba cha enzi katika Ufunuo 4 na 5. Kwa mfano, malaika wanapaza sauti: “ ‘ “Wastahili wewe kukitwaa hicho kitabu na kuzifungua muhuri zake; kwa kuwa ulichinjwa, ukamnunulia Mungu kwa damu yako watu wa kila kabila na lugha na jamaa na taifa” ’ ” (Ufu. 5:9). Ni taswira iliyoje ya injili, kifo cha Yesu kwa ajili ya ukombozi wa wanadamu!

Ona, pia, jinsi lugha inavyoakisi ujumbe wa malaika wa kwanza, ambapo tumeitwa kuhubiri “injili ya milele . . . kwa hao wakaao juu ya nchi, kwa kila taifa, na kabila, na lugha, na jamaa” (Ufu. 14:6). Ni udhihirisho dhahiri kiasi gani wa utimilifu wa kile Kristo alichoufanyia ulimwengu. Hakuna mwanadamu katika historia yote ya dunia ambaye Kristo hajamfia. Wanahitaji tu kutambua hilo na kuchagua kukubali.

`Wajibu wetu ni upi kama kanisa na kama mtu mmoja mmoja, katika kuwajulisha watu kuhusu kile Kristo alichowafanyia?`