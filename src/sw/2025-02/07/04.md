---
title:  Kama Kaa la Moto Uwakao
date:  13/05/2025
---

Makerubi, ama kama viumbe hai (Eze. 10:8) au ishara zao za dhahabu (Kut. 25:18), wanaonekana kote katika Agano la Kale. Mara nyingi wanaelezewa wakiwa wamesimama karibu sana na kiti cha enzi cha Mungu, wakiangaza utukufu Wake kwa ulimwengu. Makerubi pia wametariziwa katika pazia mbele ya Patakatifu pa Patakatifu (Kut. 26:1). Katika kitabu cha Zaburi, uweza mkuu wa Mungu juu ya uumbaji unaelezewa kishairi kama Mungu akibebwa juu ya upepo na makerubi (Zab. 18:10). Mungu aliamuru kwamba juu ya sanduku la agano wawekwe makerubi wawili wa dhahabu tupu na mabawa yao yakinyooshwa kuelekeana (Kut. 25:18-20).

`Soma Ezekieli 1:4-14. Unaona ufanani gani kati ya kifungu hiki na matukio yanayoelezewa katika Isaya 6:1-6 na Ufunuo 4:1-11?`

Ezekieli anaoneshwa udhihirisho wa ajabu wa uweza wa Mungu. Ni tukio la kutatanisha kwa kuanzia, kulinganisha na hali mbaya ambayo watu wa Mungu walijikuta wakiishi nayo wakati huo: wateule hawako katika nchi ya ahadi bali katika utumwa wa Babeli. Ezekieli anapochunguza tukio lililowekwa mbele yake, anatazama juu na kuona kiti cha enzi cha Mungu juu kabisa.

Angalia ufanani muhimu na maono mengine ya “kiti cha enzi.” Viumbe hai ambao Ezekieli anawashuhudia wanazo nyuso sawa na za viumbe hai katika maono ya Yohana: simba, tai, ng’ombe na mwanadamu.

Viumbe hao wa ajabu wenye nyuso nne hawakutajwa bayana katika maelezo ya awali ya Ezekieli; lakini baadaye, katika tukio lingine la chumba cha enzi (tazama Eze. 10:1-21), wanaitwa “makerubi,” na pia tunapata kaa la moto kutoka katika maono ya Isaya ya maserafi. Nyuso zao zinafanana na viumbe hai wanaotajwa katika maono ya Yohana.

Wakati wowote tunapoona kiti cha enzi cha Mungu—iwe katika mfano wa sanduku la agano, ambalo lilitumika kama mahali pa Mungu pa kukutania na Musa (Kut. 25:22), au maono ya kustaajabisha ya manabii—daima makerubi wapo. Wanahusiana kwa karibu na kiti cha enzi cha Mungu. Viumbe wote wa Mungu vilikusudiwa kuakisi utukufu Wake—iwe tunazungumza juu ya jamii ya wanadamu walioumbwa kwa mfano Wake au malaika wanaohudumu kuzunguka kiti Chake cha enzi chenye utukufu.

`Mtakatifu, mtakatifu, mtakatifu ni Bwana Mungu Mwenyezi. Unajilinganishaje dhidi ya utakatifu ambao Ezekieli anashuhudia hapa? Jibu lako linakuambia nini kuhusu hitaji lako la injili?`