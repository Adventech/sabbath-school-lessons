---
title:  Makerubi Wawili
date:  12/05/2025
---

Mara tu wazazi wetu wa kwanza walipofukuzwa bustanini, Mungu alitoa tumaini la Masihi (Mwanzo 3:15). Kisha akaweka ishara yenye nguvu katika malango ya Edeni: makerubi wawili wenye kung’aa sana kati yao. Tunapaswa kutambua kwamba tukio hili linafanana sana kwa karibu na sanduku la agano, ishara ya kiti cha enzi cha Mungu (Kut. 25:18).

`Soma Mwanzo 3:21-24, Makerubi walipewa kazi gani—na kwa nini?`

Wakati kwa hakika makerubi walipewa jukumu la kuwazuia wenye dhambi wasiufikie mti wa uzima (Mwa. 3:22), walikuwa pia ishara ya tumaini, ya ahadi, kwamba siku moja wanadamu wangerudishwa katika paradiso. “Bustani ya Edeni iliendelea kuwepo duniani kwa muda mrefu baada ya mwanadamu kutengwa kutoka katika njia zake za kupendeza. Jamii ya wanadamu walioanguka dhambini waliruhusiwa kwa muda mrefu kuyatazama makazi yao waliyoishi hali wakiwa hawana hatia, kuingia kwao humo kulizuiliwa tu na malaika walinzi. Katika lango la Paradiso lililolindwa na makerubi, utukufu wa Mungu ulidhihirishwa. Mahali hapa alikuja Adamu na wanawe ili kumwabudu Mungu. Hapa walifanya upya nadhiri zao za utii wa sheria ile ambayo kwa kuiasi walifukuzwa Edeni. . . . Lakini katika wakati ule wa urejeshwaji wa mwishoni, patakapokuwepo “mbingu mpya na nchi mpya” (Ufunuo 21:1), Edeni itarejeshwa ikiwa imepambwa kwa utukufu mwingi zaidi kuliko ilivyokuwa hapo mwanzo.” _—Ellen G. White, Wazee na Manabii. Sehemu ya Kwanza, uk. 54, 55._

Maneno katika Mwanzo 3:24 pia yanavutia: Biblia inaonesha kwamba Mungu “aliweka” makerubi upande wa mashariki wa bustani ya Edeni, na neno la asili la Kiebrania lililotumika ni _shakan_, neno mzizi la “hema” takatifu (tazama Kut. 25:9, Hes. 3:26), ambapo kuwepo kwa Mungu kulikaa kati ya watu Wake. Ingawa neno la jumla _Shekina_, linalomaanisha kuwepo kwa Mungu, halipo katika Biblia, lenyewe pia, linanatokana na neno hili ambalo mara nyingi hutafsiriwa “_hema_.” Tafsiri sisisi ya shakan inaweza kusomeka, “Mungu aliweka hema ya makerubi upande wa mashariki wa Bustani ya Edeni.”

Katika Biblia, makerubi wanahusishwa na kuwepo kwa Mungu (tazama 1 Nya. 13:6, Zab. 80:1 na Isa. 37:16), hasa na kiti Chake cha enzi, ambacho ni mahali ambapo jina Lake linatangazwa. Hatupaswi kushindwa kuona kwamba wazee 24 wanaotumika mbele ya kiti cha enzi cha Mungu katika Ufunuo 4 na 5 wanaimba sifa Zake na kutangaza haki Yake ya kutawala kama Yeye aliyeviumba vitu vyote (Ufu. 4:11). Hili linaweza kutusaidia kuelewa mandhari ya chumba cha enzi na wajibu/ nafasi yetu kama watenda dhambi waliosamehewa katika uhusiano na Muumba wetu.