---
title:  Amri ya Kwanza Kabisa
date:  27/04/2025
---

Bustani ya Edeni ilikuwa darasa kwa watu wa kwanza wa Mungu, mahali ambapo mwingiliano wao na viumbe ungewafundisha bila kikomo wao na watoto wao kuhusu Mwumbaji. “Wanandoa hawa watakatifu hawakuwa tu watoto chini ya uangalizi wa pekee kama ule wa baba kutoka kwa Mungu,” Ellen G. White alionesha, “lakini pia walikuwa wanafunzi waliokuwa wakipokea maagizo ya Mwumbaji mwenye hekima yote. ... Siri za ulimwengu unaoonekana–“hizo kazi za ajabu za Huyo Mkamilifu wa maarifa” (Ayu. 37:16)—ziliwapa chanzo kisichokoma cha mafundisho na furaha. ” _—Wazee na Manabii, Sehemu ya Kwanza, uk. 50,51._

`Soma Mwanzo 2:9-17. Ni amri gani ilikuwa ya kwanza, katazo, ambalo Mungu aliwapa wanadamu na kwa nini ilikuwa muhimu sana?`

Kutumiwa kwa mara ya kwanza kwa mzizi wa kitenzi tswh, “kuamuru,” ambayo Mungu aliwapa wanadamu ni katika Mwanzo 2:16,17 amri ya kutokula matunda ya mti wa ujuzi wa mema na mabaya. Ujuzi fulani unawezaje kukatazwa? Je, si jambo la manufaa kupata uzoefu na kujua zaidi?

Si kwa mujibu wa Maandiko: Mungu alikusudia kuwaelimisha watu Wake kikamilifu huku akiwaepusha na mateso ya muda mrefu ambayo ujuzi fulani ungesababisha, kama vile ambacho kingetokea baadaye wakati watu wangechagua kujitawala badala ya kutawaliwa na Bwana Mwenyewe.

Miaka elfu moja baadaye, wakati Israeli ilipoomba mfalme, Bwana aliweka wazi matokeo (Kama tulivyogundua juma lililopita), Naye akawajulisha watu Wake kwamba uamuzi wa kujiondoa katika utawala Wake wa moja kwa moja ungedumu hadi mwisho wa wakati.

Kadiri wafalme wa Israeli walivyozidi kuwa waovu zaidi mmoja baada ya mwingine, watu wa Mungu wa agano wakawa watu wa kiulimwengu sana, na kuondolewa kabisa katika kusudi lao, kiasi kwamba akawapa hata zaidi kile walichotaka: serikali ya kibinadamu.

Kukiendea kitabu cha Danieli tukiwa na usuli huu akilini kunaweza kuelimisha: si tu kwamba mwendo wa falme unaoelezewa katika maono ya kitabu hicho ni shtaka la “mataifa” — Wamataifa—pia ni shtaka la kushindwa kwa Israeli, kukataa kwao kufuata mitswot (amri) zake. Karne nyingi za kutawaliwa, badala ya uhuru uliotolewa kwa mara ya kwanza katika Edeni, zingekuwa darasa jipya ambapo mioyo iliyo tayari ingeweza kushuhudia tofauti kubwa kati ya falme za ulimwengu huu na ufalme wa Mungu.

`Fikiria juu ya aina za maarifa, hata sasa, ambayo wengi wetu tungekuwa na hali bora bila kujua. Hili linatusaidiaje kuelewa kile kilichokatazwa katika Edeni?`