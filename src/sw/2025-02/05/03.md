---
title:  Danieli 2
date:  28/04/2025
---

Ilikuwa wakati wa utumwa wa Babeli, kupitia kwa nabii Danieli, ambapo Mungu alitoa maelezo ya kuvutia zaidi tuliyo nayo kuhusu uhusiano kati ya watu Wake na falme za ulimwengu huu. Watu wake hawakuwa huru tena; sasa wangekuwa wanavuna matokeo ya chaguzi zao. (Na, yumkini, kujifunza kutokana nayo?)

`Soma Danieli 2:31-35, inayotoa mtazamo mpana wa matukio ya historia ya ulimwengu hadi mwisho wa wakati. Ni kweli zipi muhimu tunazoweza kujifunza kutokana na unabii huu wa kustaajabisha?`

Mwishoni mwa karne ya kumi na tisa, watu wengi walikuwa wanaweka imani mpya katika maendeleo ya mwanadamu. Maonesho ya Paris (1900), kwa mfano, yalikuwa udhihirisho wa kushangaza wa msimamo wa kutegemea mazuri kwa wakati ujao. Kwa hakika, pamoja na maendeleo yetu yote ya kiteknolojia na kisayansi, mengi ya matatizo mabaya zaidi ya wanadamu yangekoma! Wanadamu walipoingia katika karne ya ishirini, miongoni mwa watu wengi wenye fikara nyingi walikuwa na msimamo huu wa kutegemea mazuri kwa kiasi kikubwa kwamba dhana/ mawazo ya Kuelimika—kama vile ukamilifu wa kibinadamu na uwezo wa mantiki —yangeleta enzi mpya ya ajabu kwa wanadamu.

Hata hivyo, Vita vya Kwanza vya Dunia vilikatiza ndoto hizo haraka, na kufikia mwisho wa karne ya ishirini, tulikuwa tumepoteza zaidi ya watu milioni 200 katika vita. Tunaweza kuwa na maendeleo katika maana ya kiteknolojia, lakini kwa hakika si katika maadili. Kwa kumnukuu Dkt. Martin Luther King Jr., tumeelekeza vyema makombora lakini tumewaelekeza vibaya watu. Na huo ni muunganiko wa kutisha sana.

Wanafunzi wengi wa unabii wameona kwamba metali katika Danieli 2 zinaanza na yenye thamani zaidi kwenda kwa yenye thamani ndogo zaidi: dhahabu inaishusha fedha thamani, fedha inaishusha thamani shaba, na shaba hadi chuma, hadi tunaishia kwenye chuma na udongo tu.

Charles Darwin, Karl Marx na wengine, wanafikra mahiri wa karne ya kumi na tisa walijaribu kutuaminisha kwamba wanadamu kwa namna fulani wanapiga hatua kwenda juu—kwamba tunabadilika kibiolojia na kijamii. Na ingawa kwa namna fulani maisha ya mwanadamu yamestawi (angalau katika kiwango cha kimwili) ni nani kwa hakika anatazamia wakati ujao wa ulimwengu huu, jinsi unavyotawaliwa na kudhibitiwa sasa, kwa matarajio makubwa kuhusu amani, usalama na ustawi?

`Yesu alionya, “ ‘Nanyi mtasikia habari za vita na matetesi ya vita.... Kwa maana taifa litaondoka kupigana na taifa, na ufalme kupigana na ufaline. Kutakuwa na njaa, na tauni, na matetemeko ya nchi mahali mahali’ ” (Mt. 24:6, 7). Licha ya maonyo hayo, tunawezaje kupata faraja kwa kujua kwamba tumeonywa kabla kwa habari ya hayo?`