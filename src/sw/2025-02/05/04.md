---
title:  Danieli 7
date:  29/04/2025
---

Ndoto ya Danieli 2 iliwasilishwa kwa mfalme wa Babeli kwanza. Maono ya Danieli 7, kinyume chake, yaliwasilishwa kwa nabii Mwebrania, sehemu ya watu wa Mungu wa agano. Danieli anaoneshwa mada ileile kama Nebukadneza, lakini kwa mtazamo tofauti. Badala ya sanamu, anaona mfuatano wa mataifa yakiinuka kutoka baharini, matokeo ya upepo unaovurugavuruga maji. Mataifa haya yalikuwa katika hali ya vita daima na kusababisha mabadiliko ya kudumu ya mamlaka kati yao. Aya kama vile Zaburi 65:5-8; Isaya 17:12, 13; na Yeremia 46:7, 8 zinatumia ufanani wa mafuriko na mawimbi kuelezea msukosuko kati ya mataifa. Kinyume chake, Nchi ya Ahadi ilikuwepo, angalau kwa kipindi fulani cha wakati, kama kisiwa cha amani na usalama katikati ya bahari ya falme za Wamataifa—taifa takatifu lililowekwa juu ya msingi imara wa serikali ya Mungu, kinyume na mataifa kaidi yaliyolizunguka.

`Soma Danieli 7:1-3. Kuna harakati nyingi katika tukio hili. Ni masomo gani tunaweza kupata kutoka kwa taswira hii, kama vile mnyama aliyeinuka kwanza kutoka baharini?`

Danieli anatazama machafuko ya vita vya Wamataifa kutoka ufuoni, kwa ghafula wanyama wanaanza kuja juu ya nchi—katika eneo lake! Matatizo ya Wamataifa yalikuwa sasa matatizo ya watu wake. Walikuwa wamechagua kuishi kama Wamataifa, kwa hiyo sasa wangeishi pamoja na (na chini ya) Wamataifa. Kuanzia kwa utawala wa Babeli, watu wa agano la Mungu hawakupata tena uhuru kamili au wa kudumu.

Huku kupoteza uhuru kwa watu wa Mungu leo kutaendelea hadi mwisho wa wakati, hatimaye Kristo atakaporejeshwa mahali Pake anapostahili kama Mfalme wetu. Katika Agano Jipya, watu wa Mungu waliendelea kuteseka chini ya utawala wa Ufalme wa Kirumi na kisha chini ya mateso ya pembe ndogo, mrithi wa Rumi ya kipagani.

Ingawa, kihistoria, baadhi ya mataifa yamekuwa bora kuliko mengine, na enzi zingine zimekuwa na amani zaidi kuliko zingine, sehemu kubwa ya historia ya mataifa, jamaa na falme imekuwa ikitoka katika msiba mmoja hadi mwingine, kutoka kwa mkandamizaji mmoja hadi mwingine. Na mara nyingi haya yote hufanywa chini ya watawala wanaodai kuwa na nia njema tu kwa watu wao. Ni tofauti iliyoje na utawala ambao Mungu alikuwa ameutaka kwa ajili ya watu Wake, kama tu wangeuchagua.

`Warumi 3:10-19 inasaidiaje kueleza mengi sana kuhusu ulimwengu wetu? Kwa namna gani aya ya 19, hasa, inaonesha kwa nini tunahitaji sana injili katika maisha yetu?`