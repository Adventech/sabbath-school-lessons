---
title:  Kuelewa Upendo wa Mungu
date:  07/04/2025
---

Sehemu ya kurithi asili ya dhambi ina maana kwamba mtazamo wetu wa ulimwengu umetiwa doa na mielekeo yetu wenyewe kuelekea ubinafsi na kiburi. Tunauona ulimwengu kwa mtazamo wetu wenye ukomo, badala ya mtazamo wa Mungu wenye kujua yote (kwa hakika). Huenda hakuna wazo ambalo limepotoshwa zaidi na wanadamu wenye dhambi kuliko lile la “upendo.” Utamaduni maarufu huelekea kukuza uelewa wa upendo wenye mtazamo wa kujitosheleza nafsi badala ya wengine, Mtazamo huu wa ubinafsi juu ya mada hii unafanya iwe vigumu kwetu kuelewa jinsi Mungu anavyoichukulia mada hii.

Kuelewa asili ya upendo ni ufunguo muhimu wa kuelewa unabii wa Biblia. Moja ya mada kuu katika pambano kuu ni kuwepo kwa kutokuelewana kwa kiasi kikubwa kuhusu tabia ya Mungu. Ellen G, White, hata hivyo, anahitimisha muhtasari wake wa Pambano kuu kwa kuandika: “Ulimwengu wote uko safi. Mdundo wa upatanifu na furaha unapiga katika uumbaji Wake wote. Kutoka kwake Yeye aliyewaumba wote, unatiririka uzima na nuru na furaha, kote katika nafasi isiyokuwa na ukomo. Kutoka kwa atomu ndogo hadi ulimwengu mkubwa sana, vitu vyote, vyenye uhai na visivyo na uhai, katika uzuri wake na furaha kamilifu visivyokuwa na kivuli, vinakiri kuwa Mungu ni pendo.”_— Pambano Kuu, uk. 558._

`Soma Mwanzo 22:1-13. Kutajwa kwa mara ya kwanza kwa “upendo” katika Biblia ni katika Mwanzo 22:2. Kisa hiki kinatufundisha nini kuhusu asili ya upendo wa Mungu?`

Mara kwa mara, pamoja na kupata wazo linapotajwa kwa mara ya kwanza katika Biblia, inaweza kuwa na manufaa kupata sehemu ya dhana hiyo hiyo inapotajwa kwa mara ya kwanza katika vitabu husika vya Biblia—hasa katika Injili. Katika Mathayo 3:17, Marko 1:11, Luka 3:22 na Yohana 3:16 tunapata “upendo” unapotajwa kwa mara ya kwanza katika kila kitabu cha Injili.

Kwa mfano, kutajwa kwa “upendo” kwa mara kwanza katika Yohana (Yn. 3:16) kunaelimisha hasa: inaonekana kudokeza kisa cha Isaka juu ya madhabahu. Imani ya Ibrahimu kwa Mungu ilikuwa kiasi kwamba alimtumaini, akachagua kuamini kwamba Mungu angeweza kumfufua mwanawe ikiwa angekamilisha dhabihu (Ebr. 11:19). Ilionesha kabla upendo wa Mungu kwa jamii ya wanadamu. Alitupenda kiasi cha kufikia hatua ya “kumtoa Mwanawe pekee” (tazama Mwa. 22:2, 12, 16)—na, kisha, akamfufua kutoka ufuni. Hivyo, tunapewa ufunuo wa aina ya upendo, upendo wa kujitoa kafara, Mungu alionao kwetu.

`Tunaanzaje hata kuanza kudhihirisha kwa wengine aina ya upendo wa kujitoa kafara ambao Mungu anao kwetu? Kwa nini, kwa wengi wetu, aina hii ya upendo si wa msingi kwetu hasa?`