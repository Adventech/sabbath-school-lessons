---
title:  Kanuni ya “Kutajwa kwa Mara ya Kwanza’’
date:  06/04/2025
---

Programu nyingi za kitaaluma huanza na kozi ya uchunguzi wa jumla (mara nyingi hupewa namba “101”), kozi inayoshughulika na kanuni pana na za msingi zitakazojenga msingi wa masomo zaidi unapozama zaidi katika somo husika. Vivyo hivyo, unaposoma Biblia nzima, unagundua haraka kwamba Mungu pia ana kozi ya uchunguzi wa jumla katika kitabu cha Mwanzo, ambapo Anatoa utangulizi wa mawazo ambayo yatachunguzwa kwa kina zaidi katika sehemu yote iliyobaki ya Biblia.

Kwa ujumla, mara ya kwanza wazo au ishara inapotajwa katika Biblia—hasa ikiwa katika sura za kwanza za Mwanzo—utagundua kwamba inaweka ufahamu wa jumla wa dhana hiyo, utakaokusaidia kuelewa jinsi inavyotumiwa baadaye.

Baadhi ya wanafunzi wa Biblia wanarejelea hii kama “sheria ya kutajwa kwa mara ya kwanza,” ingawa ingeitwa kwa usahihi zaidi kanuni (au kielelezo) badala ya sheria, kwa sababu kwa hakika si kwamba haiwezi kubadilishwa na yapo mambo mengi yasiyofuata kawaida katika sheria hiyo. Kielelezo kinachoonekana kujitokeza, katika kujifunza Biblia kwa ujumla na katika unabii wa Biblia, ni kwamba Mungu huwapatia watoto Wake taarifa polepole kadiri muda unavyokwenda, akianza na dhana ya msingi na kuikuza mara nyingi miaka inavyopita, au hata karne nyingi.

`Soma Isaya 40:7, 8; Malaki 3:6; na Waebrania 13:8. Ni kanuni gani unaweza kupata kutoka katika maandiko haya ambayo ingekutegemeza vizuri katika kujifunza kwako unabii?`

Sehemu kubwa ya ulimwengu wa kisasa inazungumza juu ya “hali ya kuonekana kama ukweli (ukweli wa kinadharia)” badala ya “ukweli,” kwa sababu inachukuliwa kwamba “ukweli” ni kitu kinachoweza kubadilika kwa wakati. Au, katika baadhi ya matukio, dhana hasa ya “ukweli” yenyewe inatiliwa shaka.

Mungu anapothibitisha ukweli, hata hivyo, Yeye habadili mawazo Yake. Mara Anapoanza kuwafundisha watu Wake ukweli, tunaweza kutumaini ukweli kwamba kurudiwa kwa kanuni au mada ileile ya Biblia hakubadili maana yake lakini, kinyume chake, kunafafanua zaidi maana hiyo. Kwa hiyo, ni jambo la maana sana katika kujifunza unabii, kujenga ufahamu mzuri wa kitabu cha Mwanzo, ambapo unapata dhana nyingi muhimu zikifafanuliwa kwa mara ya kwanza na kisha kutumia ufahamu huo wa msingi unapochunguza sehemu zingine za Biblia.

`Kwa nini ni muhimu sana kwamba tusimruhusu yeyote au kitu chochote, haidhuru ni rahisi/tulivu au hata chenye mantiki, kudhoofisha imani yetu katika Biblia na kweli zisizoweza kukosea ambazo inafundisha? Ni njia zipi za hila ambazo kudhoofisha huku kunaweza kutokea?`