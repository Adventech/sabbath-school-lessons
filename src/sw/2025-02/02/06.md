---
title:  Nyoka
date:  10/04/2025
---

Suala la ibada ni mada kuu katika kitabu cha Ufunuo. Mkosaji na mwezeshaji wa mifumo ya uongo ya ibada anatambulishwa kama “joka” (Ufu. 13:2-4), kerubi huyu aliyeanguka kuelezewa kama nyoka si kwa bahati mbaya. Kwani inaturejesha katika Bustani ya Edeni, ambapo nyoka aliingia paradiso na kuwashawishi Adamu na Hawa wamfuate katika uasi dhidi ya Mwumbaji.

`Linganisha Mwanzo 3:1-5 na Ufunuo 12:1-9. Zipi ni baadhi ya mada zinazofanana katika kila simulizi? Maelezo juu ya nyoka yanayopatikana kwenye utangulizi katika Mwanzo yanatusaidiaje kuelewa baadhi ya masuala ambayo hapo awali yalisababisha vita mbinguni inayotajwa katika Ufunuo?`

Kuna masimulizi mawili katika Maandiko ambapo Shetani anaupotosha ulimwengu wote. Katika Mwanzo, wakati ambapo walikuwapo watu wawili tu; na kisha katika simulizi linalotolewa katika Ufunuo 12 na 13, ambapo Shetani anatambulishwa kama yule “audanganyaye ulimwengu wote” (Ufu. 12:9) na kama yule aiwezeshaye mamlaka ya mnyama na kufanya “dunia yote” kumstaajabia na kumfuata (Ufu. 13:2, 3). Mojawapo ya mada inayopatikana katika unabii wa Biblia ni asili isiyobadilika ya pambano kuu. Tabia ya Mungu na Neno Lake havibadiliki na wala tamaa ya Shetani haibadiliki.

Jambo jema ni kwamba, kwa sababu asili ya pambano kuu haibadiliki na kwa sababu tunarejea iliyo wazi katika Maandiko ya kiunabii, Wakristo wanaweza kuchunguza mielekeo na kuanza kutambua mahali mitego ya kiroho inapoweza kuwa. Mungu daima atakuwa vile alivyo na ndivyo ilivyo kwa Shetani. Shetani anaweza kuvaa mavazi ya kujigeuza elfu moja, lakini miaka elfu ya historia ya mwanadamu walioanguka, pamoja na matukio ya kiunabii yaliyoandikwa katika Ufunuo, vinadhihirisha kwamba yeye kamwe hauachi mkakati aliotumia Edeni. Mungu ametuahidi hekima na utambuzi (Yakobo 1:5), na tukiwa na uhakika wa Maandiko, hatutaukubali uongo wa Shetani. Ingawa, cha kusikitisha, wengi wameukubali na wengi sana —walio wengi—wataukubali vilevile.

`Zingatia jinsi utamaduni unavyobadilika kadiri muda unavyopita. Kanuni za kijamii zinabadilika; mambo yaliyokuwa yanakubalika hapo awali hayakubaliki tena, na kinyume chake. Kwa kuzingatia kwamba masuala ya msingi na wahusika katika pambano kuu hawabadiliki, ni mambo gani Mkristo anapaswa kuzingatia katika kuchunguza mandhari ya kitamaduni inayobadilika? Kwa mfano, uongo wa awali aliousema Shetani, kama vile hamtakufa, na mtakuwa kama miungu—unaweza kuupata wapi ukisimuliwa katika utamaduni wako leo?`