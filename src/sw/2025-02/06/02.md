---
title:  Kafara Zisizo na Maana?
date:  04/05/2025
---

Wakati fulani kutofautisha mawazo mawili kunaweza kuelimisha sana. Tunaweza kujifunza mengi kuhusu asili ya kafara kwa mtazamo wa kibiblia tangu pale Mungu alipokataa kafara za watu Wake.

`Linganisha Isaya 1:2-15 na Isaya 56:6, 7 na Zaburi 51:17. Ni masomo gani muhimu kuhusu Kafara yanafundishwa hapa?`

Tukio hili la kutisha katika historia ya Israeli halikuwa mara ya kwanza kwa Mungu kukataa kafara; kitu kama hicho kilitokea karibu na mwanzo wa historia ya wokovu, wakati dhabihu ya Habili ilipokubaliwa na kutambuliwa na Mungu, na ya Kaini haikukubaliwa. Kisa hicho cha awali kinatupa fursa nyingine ya kutofautisha kafara zinazokubalika na zisizokubalika. (Tazama Mwa. 4:3–7 na Ebr. 11:4.)

Katika siku za Isaya, Israeli walifanya kwa namna isiyo ya dhati, wakitimiza matakwa ya kidini kwa akili wakijaribu tu kumpendeza Mungu, huku wakiishi wapendavyo. Kafara zao zilijikita katika ubinafsi, kama ilivyokuwa ya Kaini, na si katika mtazamo wa kujisalimisha na utii kwa Mungu.

Ni roho ile ile inayohuisha falme za ulimwengu huu: roho ya kujitosheleza nafsi. Kaini angeishi apendavyo na kumfanyia tu Mungu kaida kwa namna yake mwenyewe. Mtu anaweza tu kudhani kwamba alimwona Mungu kama usumbufu, kizuizi cha kuweka njia yake mwenyewe, lakini alimwogopa kiasi cha kufanya tu kwa namna isiyo ya dhati.

Habili, hata hivyo, alitoa kafara ambayo Mungu aliitaka, kafara iliyodhihirisha ahadi ambayo Mungu aliitoa ya Masihi ajaye (Mwa. 3:15): mwana-kondoo, akielekeza mbele katika tendo la wokovu la Kristo pale Kalvari.

“Habili alitambua kikamilifu kanuni kuu za ukombozi. Alijiona kuwa mwenye dhambi, na aliiona dhambi na adhabu yake, kifo, vikisimama kati ya nafsi yake na ushirika wake pamoja na Mungu. Alileta mnyama wa kuchinjwa, uhai uliotolewa kafara, hivyo kukubali madai ya sheria iliyokuwa imevunjwa. Kupitia damu iliyomwagwa aliitazamia kafara ambayo ingekuja katika siku zijazo, Kristo akifa katika msalaba wa Kalvari; na huku akitumainia upatanisho ambao ungefanyikia hapo, alikuwa na ushahidi kwamba alikuwa mwenye haki, na dhabihu yake ilikubaliwa.”_ –Ellen G. White, Wazee na Manabii, Sehemu ya Kwanza, uk. 69._

`Ni kiasi gani tunapaswa kujilinda dhidi ya “kufanya mambo kwa namna isiyo ya dhati” tu! Kila mmoja wetu anawezaje kupata uzoefu wa maana hasa ya kutegemea kabisa kifo cha Yesu kama tumaini letu pekee la wokovu?`