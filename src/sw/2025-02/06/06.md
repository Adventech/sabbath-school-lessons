---
title:  Kwa Kuwa Wewe Ndiwe Uliyeviumba Vitu Vyote!
date:  08/05/2025
---

Katika matukio machache, manabii wameletwa karibu na Mungu vya kutosha Katika maono kiasi kwamba waliruhusiwa kuona kiti cha enzi cha Mungu. Ezekieli alikiona juu ya anga (Eze. 1:26); Isaya alitembelea hekalu la mbinguni ili kuliona (Isa. 6:1), na katika mojawapo ya maelezo ya wazi kabisa yaliyotolewa kwetu, Yohana alichukuliwa huko katika maono katika Ufunuo 4 na 5. Mifano ya Agano la Kale katika huduma ya patakatifu ilioneshwa kwamba kulikuwa na njia moja tu ambayo kwayo wanadamu wangeweza kuingia katika kuwepo kwa Mungu: damu ya Kristo. (Tazama Law. 16:2, 14 , kwa mfano.)

`Soma Isaya 6:1-5 na Ufunuo 4:7-11, Ni vipengele gani vya maono haya mawili vinafanana? Zingatia mpangilio wa matukio: Ni mada gani inawasilishwa kwanza? Nini kinafuata? Ni ukweli gani kumhusu Mungu unakaziwa katika maono haya?`

Katika kila moja ya maono haya ya chumba cha enzi, kitu cha kwanza kinachotokea ni kwamba viumbe wa mbinguni wanasisitiza utakatifu wa Mungu. Katika maono ya Isaya, tukio hilo ni la kuvutia: hekalu limejaa moshi na “misingi ya vizingiti vya mlango” ilitikiswa wakati maserafi wakitangaza utakatifu wa Mungu. Katika maono ya Yohana, makerubi wanatoa tangazo lile lile, “Mtakatifu, mtakatifu, mtakatifu.” (Tazama Ezekieli 10:14, 15 ili kujua viumbe hai wanaolezewa kuwa makerubi.) Kila nabii alioneshwa mandhari yenye mng’ao wa utukufu wa Mungu.

Kisha tunaoneshwa mwitikio wa nabii kwa tukio hilo. Isaya analia kwamba yeye ni mtu mwenye midomo michafu (Isa. 6:5), na Yohana analia kwa sababu anakabiliwa na ukweli wa kuhuzunisha kwamba hakupatikana anayestahili (Ufu. 5:4). Kustahili kwa Mungu kunapodhihirishwa kwetu moja kwa moja, ndipo hatimaye tunaanza kuelewa hali ya mwanadamu: hatustahili kabisa, na tunamhitaji Kristo kama Mkombozi wetu.

Shetani ametoa shutuma nyingi dhidi ya Mungu, akitoa hoja kwamba Yeye ni dikteta/dhalimu, mbinafsi na asiye na huruma, lakini hata muda mfupi katika chumba cha enzi cha Mungu unafichua uongo wa Shetani. Ni katika kumwona Kristo jinsi alivyo kweli, “ ‘MwanaKondoo aliyechinjwa’ ” (Ufu. 5:12), kunakotuwezesha kumwona Baba jinsi alivyo kweli. Ni faraja iliyoje kujua kwamba kwa kumwona Yesu, tunaona jinsi Baba alivyo (Yn. 14:9). Na ufunuo mkubwa zaidi wa jinsi Baba alivyo unaonekana kwa Yesu kufa msalabani kwa ajili yetu.

Basi, Msalaba, unapaswa kutuonesha mambo mawili: kwanza, ni kiasi gani Mungu anatupenda hata akajitoa sadaka kwa ajili yetu; pili, unapaswa kutuonesha jinsi tulivyo wenye dhambi na wenye hali ya kuanguka kiasi kwamba ni kwa njia ya msalaba tu tunaweza kuokolewa.