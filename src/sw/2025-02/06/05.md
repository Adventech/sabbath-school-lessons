---
title:  Yesu Hekaluni
date:  07/05/2025
---

Kuna mvutano katika kisa chote cha wokovu. Mungu anatamani kurudisha ushirika ambao tuliufurahia pamoja Naye na anayo shauku ya kuwa karibu nasi. Lakini kuwaleta wenye dhambi mbele Zake kunaweza kuwaangamiza. “Maana huwi Mungu apendezwaye na ubaya,” Daudi anaandika, “Mtu mwovu hatakaa kwako” (Zab. 5:4). Wakati huo huo, Daudi pia anaandika, “Bali mimi, kwa wingi wa fadhili zako, Nitaingia nyumbani mwako; Na kusujudu kwa kicho, Nikilielekea hekalu lako takatifu” (Zab. 5:7).

`Soma Hagai 2:7-9. Hekalu la pili lilipokuwa likijengwa, nabii Hagai alitoa ahadi ya kushangaza: hekalu jipya lingekuwa na utukufu zaidi kuliko lile lililotangulia. Unabii huo ulimaanisha nini?`

Hekalu la kwanza lilipowekwa wakfu na Sulemani, udhihirisho wa utukufu wa Mungu—uwepo wa Mungu uliofuatana na wana wa Israeli wakielekea Kanaani ulilijaza hekalu, na hivyo makuhani hawakuweza kubaki ndani ya hekalu kukamilisha kazi yao ya huduma (1 Fal. 8:10, 11). Hekalu la pili lilipowekwa wakfu, sanduku la agano, lililowakilisha kiti cha enzi cha Mungu, halikuwepo kwa sababu Yeremia alikuwa amelificha. Kuwepo halisi kwa Mungu hakukulijaza hekalu wakati huu. Lilikuwa jambo la kuvunja moyo. Ahadi ya Hagai ingewezaje kutimia?

llikuwa ni katika hekalu la pili ambapo Yesu, kufanyika mwili kwa Mungu, alionekana katika Nafsi, katika mwili na damu. Mungu mwenyewe alikuwa ametoka nyuma ya pazia na kuwa mmoja wetu na kujiunga nasi katika ulimwengu huu uliovunjika. Kwa sababu Mwana wa Mungu sasa alikuwa Mwana wa Adamu, tungeweza kuuona uso Wake, kusikia sauti Yake na kushuhudia, kwa mfano, alipomgusa mwenye ukoma aliye najisi na kumponya (Mt. 8:3). Badala ya kutuleta karibu katika mwelekeo Wake, Mungu alituleta karibu Naye kwa kuja katika mwelekeo wetu. Alishuka, binafsi, kwetu. Si ajabu Biblia ilisema kuhusu Yesu: “Tazama, bikira atachukua mimba, naye atazaa Mwana, nao watamwita jina lake Imanueli, Yaani, Mungu pamoja nasi” (Mt. 1:23). Fikiria hili linachomaanisha: Mwumbaji wa ulimwengu alijishusha si tu ili Kuishi kati yetu bali kufa kwa ajili yetu.

`Msalaba ni udhihirisho mkubwa zaidi wa upendo wa Mungu. Ni kwa njia zipi zingine tunaweza kuona na kupata uzoefu wa uhalisi wa upendo wa Mungu?`