---
title:  Damu ya Mafahali na Mbuzi
date:  05/05/2025
---

Wengine wamekosoa dhana nzima ya kafara, wakidai kwamba ni ya kikatili, kuchukiza, na kwa namna fulani, isiyo ya haki. Lakini, hiyo ndiyo hoja hasa. Kifo cha Kristo kilikuwa cha kikatili, cha kidhalimu na kisicho haki—asiye na hatia anawafia wenye hatia. Hicho ndicho kilicholeta utatuzi wa tatizo la dhambi. Na kifo hicho, cha Kristo, ndicho ambacho kafara hizi zote za kidhalimu, za kikatili na zisizo za haki zilielekeza kwacho.

`Soma Waebrania 10:3-10. Kifungu hiki kinatufundisha nini kuhusu kafara ambazo watu wa Mungu walitoa katika Agano la Kale? Ikiwa wenye dhambi hawakuweza kuokolewa kwazo, kwa nini walizitoa hasa?`

Wana-kondoo na wanyama wengine wa kafara walikuwa ishara tu zinazoelekeza mbele katika kafara ya upatanisho ya Mwana-Kondoo wa Mungu. Zilikuwa matendo ya imani, zikiwapa wenye dhambi njia ya wazi ya kudhihirisha imani katika kazi ya Masihi ajaye. Mara nyingi tunarejelea aina hizi za ishara kama mifano, inayotimizwa na halisi, au kutokea kwa kitu au tukio ambalo zilikuwa kivuli chake. Wengine hata wameelezea kafara kama “unabii mdogo” wa kifo cha Yesu msalabani. Kaida zinazohusiana na kafara zilikuwa kidogo kama kulipia safari. Unaponunua tiketi ya treni au tiketi ya basi au ile ya ndege, hautapokea mara moja safari uliyoilipia. Badala yake, unapewa tiketi au kibali cha kupanda katika chombo cha usafiri: ishara au ahadi ya safari ijayo. Unaweza kuweka vyote unavyotaka juu ya kipande hicho cha karatasi, lakini hakitakufikisha mahali popote. Mara tu unapopanda katika chombo cha usafiri na safari inaanza, hata hivyo, umepata kile ulicholipia, na ile tiketi ya karatasi inakuwa haihitajiki tena.

Ndivyo ilivyokuwa kwa wanyama wa kafara. Walikuwa na wajibu muhimu wa kutimiza, lakini kafara halisi ilipotolewa, hazikuwa na maana yoyote—uhalisi ulionekana wakati pazia linalotenga Patakatifu na Patakatifu pa Patakatifu katika hekalu la duniani lilipopasuka katikati wakati wa kifo cha Yesu. “Pazia la hekalu likapasuka vipande viwili toka juu hata chini” (Marko 15:38). Mfumo mzima wa kafara, hekalu na vyote, vilielekeza mbele katika kifo cha Yesu msalabani. Mara tu Yesu alipotimiza ahadi yake pale msalabani na kufufuka akiwa mshindi dhidi ya kifo, mifano hiyo haikuhitajika tena.

`Fikiria jinsi dhambi ilivyo mbaya kabisa kiasi kwamba kifo cha Yesu pekee, Neno aliyefanyika mwili (tazama Yn. 1:1-3, 14), kingeweza kuifidia. Hili linapaswa kutuambia nini kuhusu mtazamo wetu juu ya dhambi unavyopaswa kuwa?`