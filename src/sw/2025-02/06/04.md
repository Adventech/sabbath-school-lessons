---
title:  Mwana-kondoo wa Pasaka
date:  06/05/2025
---

Kitabu cha Ufunuo kinamrejelea Yesu kama “Mwana-Kondoo” karibu mara thelathini. Tangu siku za awali kabisa katika mpango wa ukombozi, watu wa Mungu wametumia wana-kondoo kama ishara ya Masihi ajaye. Habili alitoa “wazao wa kwanza wa wanyama wake” (Mwa. 4:4), na kabla ya Israeli hawajaondoka Misri kwenda nchi ya ahadi, waliagizwa kukomboa kila mzaliwa wa kwanza au mnyama kwa mwana-kondoo wa mwaka mmoja (Kut. 12:5).

`Soma Kutoka 12:1-11; Isaya 53:7, 8; 1 Wakorintho 5:7; na Ufunuo 5:6. Aya hizi zinatufundisha nini kuhusu Yesu kama kafara ya Pasaka? Hilo lina maana gani kwa kila mmoja wetu?`

Miaka mingi baada ya kifo, ufufuo na kupaa kwa Kristo, Petro alitafakari juu ya kile kilichotokea, naye akaandika, “Nanyi mfahamu kwamba mlikombolewa si kwa vitu viharibikavyo, kwa fedha au dhahabu; mpate kutoka katika mwenendo wenu usiofaa mlioupokea kwa baba zenu; bali kwa damu ya thamani, kama ya mwana-kondoo asiye na ila, asiye na waa, yaani, ya Kristo” (1 Pet. 1:18, 19).

Yesu aliishi maisha ya kibinadamu yaliyokidhi utakatifu wa Mungu; sisi wengine tumetenda dhambi na jinsi tunavyoishi maisha yetu ya dhambi kihalisi husema uongo kuhusu asili ya Mwumbaji wetu.

Yesu, hata hivyo, akawa “Adamu wa mwisho” (1 Kor. 15:45). Pale tuliposhindwa, aliishi maisha makamilifu. Katika ubinadamu Wake, Alikuwa kila kitu ambacho jamii ya wanadamu ilipaswa kuwa. Aliakisi utukufu wa Mungu kikamilifu. “Aliyeniona," alimwambia Filipo, “amemwona Baba” (Yn. 14:9).

Yesu, wakati huohuo, alisulubishwa wakati wa Pasaka, akithibitisha zaidi kwamba Yeye ni Mwana-Kondoo halisi. Katika Yohana 18:19, 20, Yesu alisema kwamba “alisema waziwazi” kuhusu mafundisho Yake. Kwa njia inayofanana, kuhusu mwana-kondoo wa Pasaka katika Kutoka 12:5, 6, wana wa Israeli waliagizwa kuchagua mwana-kondoo kwa ajili ya Pasaka na ‘kumweka,’ au kumweka hadharani katika siku za kabla ya kafara. Kuhani mkuu alipomwuliza Yesu juu ya mafundisho Yake, alirejelea ukweli kwamba Yeye Mwenyewe alikuwa hadharani hekaluni kuonekana kwa kila mtu. Maisha Yake, kazi Zake, mafundisho Yake vyote vilidhihirisha Yeye alikuwa nani hasa. Yeye ni Mwana-Kondoo asiye na waa/kasoro, udhihirisho wenye nguvu zaidi wa haki na utukufu wa Mungu.

`Ni kwa njia zipi tunaweza kuakisi vizuri zaidi tabia kamilifu ya Yesu katika maisha yetu wenyewe?`