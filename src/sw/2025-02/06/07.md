---
title:  Jifunze zaidi
date:  09/05/2025
---

Maandiko yanaweka wazi kwamba Kristo pekee Ndiye anayestahili kutupatia wokovu. Maisha Yake yalikuwa maisha pekee ya kibinadamu yasiyo na dhambi, mfano pekee wa maisha yaliyotoa utoshelevu mkamilifu kwa utukufu wa Baba. Yeye ni Mwana-Kondoo wa Mungu asiye na waa, na sasa ni kiongozi wa jamii ya wanadamu kama usalama wetu wa milele. Wakati huo huo, alijitwika hatia yetu, akitosheleza hukumu ambayo ni mwitikio wa Mungu kwa uovu. Yohana anaposhuhudia tukio la kushangaza la viumbe wa mbinguni wakikizunguka kiti cha enzi cha Mungu, anaambiwa aache kulia kwa sababu “ ‘Simba wa kabila la Yuda . . . ameshinda’ ” (Ufu. 5:5).

Fikiria, pia, jinsi dhambi ilivyo mbaya na jinsi jamii ya wanadamu ilivyoanguka hasa, kiasi kwamba kifo cha Yesu pekee, Mungu Mwenyewe, anajitoa kafara kutatua tatizo la dhambi. Bila shaka, ikiwa kungekuwa na njia nyingine ambayo Mungu angeweza kutuokoa, bila kukiuka kanuni za serikali Yake ya kiungu, bila shaka angefanya hivyo.

“Amri ya Mungu iliyovunjwa ilidai kifo cha mwenye dhambi. Katika ulimwengu wote alikuwepo mmoja tu ambaye angeweza, kwa niaba ya mwanadamu, kutimiza madai ya sheria. Kwa vile amri ya Mungu ni takatifu kama alivyo Mungu Mwenyewe, ni Yule tu aliyesawa na Mungu ndiye angeweza kufanya upatanisho kwa ajili ya kuiasi. Hakuna mwingine yeyote isipokuwa Kristo ndiye angeweza kumkomboa mwanadamu aliyeanguka ili atoke katika laana ya dhambi na kumrejesha tena katika upatanifu na Mbingu. Kristo angejitwika Mwenye hatia na aibu ya dhambi—dhambi imchukizayo sana Mungu mtakatifu kiasi kwamba ni lazima ingemtenga Baba na Mwanawe. Kristo angefikia vina vya huzuni ili aikomboe jamii ya wanadamu walioharibiwa.” _— Ellen G. White, Wazee na Manabii, Sehemu ya Kwanza, uk. 56._

**Masawali ya Kujadili**

`1. Yohana anamwona Mwana-Kondoo akiingia katika chumba cha enzi akionekana kana kwamba “amechinjwa.” Ufunuo 13:8 inatujulisha kwamba Yesu “amechinjwa” tangu kuwekwa misingi ya ulimwengu. Tunaweza kujifunza nini kuhusu Mungu kupitia ukweli kwamba mpango wa wokovu ulikuwa tayari umewekwa kabla hatujauhitaji?`

`2. Wakanamungu wengi wanaamini kwamba tuko peke yetu katika ulimwengu usio na wema, usiojali. Kinyume chake, Biblia inazungumzia si tu juu ya Mungu bali kwamba aliupenda ulimwengu sana kiasi kwamba alishuka kuja humo na hata kuufia. Kwa namna gani tunapaswa kuuona ulimwengu kwa namna tofauti na nafasi yetu ndani yake, tofauti na wale ambao hawamwamini Mungu kabisa? Kwa maneno mengine, ni kwa namna gani uhalisi wa Msalaba unapaswa kuathiri yote tunayofanya?`

`3. Kwa nini maisha, kifo na ufufuo wa Kristo vilikuwa njia pekee ambayo kwayo wanadamu wangeweza kuokolewa? Tena, gharama kama hiyo inatuambia nini kuhusu jinsi dhambi ilivyo mbaya hakika?`