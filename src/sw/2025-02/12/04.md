---
title:  Kuabudu Sanamu, Tena
date:  17/06/2025
---

Wanafunzi wa Biblia wameona kwa muda mrefu uhusiano uliopo kati ya Danieli 3 na kile Ufunuo inachofundisha kuhusu matukio ya siku za mwisho. Na kwa kusudi zuri, pia, kwa sababu Danieli 3—kwa amri, yenye adhabu ya kifo, ya “kuiabudu sanamu” (Dan. 3:15) inaakisi kile Ufunuo inachofundisha kuhusu amri, inayoambatana na adhabu ya kifo, ya kuabudu sanamu nyingine. “Akapewa kutia pumzi katika ile sanamu ya mnyama, hata ile sanamu ya mnyama inene, na kuwafanya hao wote wasioisujudu sanamu ya mnyama wauawe” (Ufu. 13:15).

`Soma Ufunuo 13:11-17; Ufunuo 14:9, 11, 12; Ufunuo 16:2; Ufunuo 19:20; na Ufunuo 20:4. Kuna tofauti gani hapa inayopambanisha amri za Mungu na amri za wanadamu?`

Watu wa Mungu wameitwa kumwabudu “ “Yeye aliyezifanya mbingu na nchi, na bahari na chemchemi za maji,' ” yaani, Mwumbaji, kinyume na mnyama na sanamu yake. Wale vijana watatu wa Kiebrania, wakikabiliwa na tishio kama hilo, walikataa kuabudu kitu chochote isipokuwa Mungu yule yule Mwumbaji. Kwa hiyo, ingawa hali zilikuwa tofauti kati ya kile kilichotokea katika uwanda wa Dura, kwa amri ya kuabudu sanamu, tofauti na Mwumbaji, na kile kitakachotokea katika ulimwengu kwa wito wa kuabudu sanamu tofauti na Mwumbaji—kanuni hiyo ni ileile.

`Soma Warumi 1:18-25. (Tazama uhusiano uliopo kati ya Warumi 1:18 na Ufunuo 14:9, 10 kuhusu “ghadhabu ya Mungu.”) Kwa njia ipi, basi, suala la kuabudu sanamu ni udhihirisho mwingine wa kanuni hiyohiyo inayohusu ni nani wanadamu hatimaye wanamtii?`

Ibada haimaanishi kusujudu na kufukiza uvumba, ingawa inaweza kumaanisha hivyo. Tunaabudu chochote kinachoshikilia utii wetu wa mwisho. Unapokumbuka Mungu ni nani, Mwumbaji wetu na—baada ya kile alichotufanyia katika Yesu—Mkombozi wetu pia, basi bila shaka Yeye pekee ndiye anayepaswa kuabudiwa. Kitu kingine chochote ni ibada ya sanamu. Yumkini hili linasaidia kueleza maneno magumu ya Yesu hapa: “ “Mtu asiye pamoja nami yu kinyume changu; na mtu asiyekusanya pamoja nami hutapanya'” (Mt. 12:30). Matukio ya mwisho yatakuwa tu udhihirisho wa kushangaza wa ukweli huu.