---
title:  Kuabudu Sanamu
date:  16/06/2025
---

Haidhuru ni kwa kiasi gani Nebukadneza alikuwa mwaminifu kwa Danieli na Mungu wake, kwa kuvutiwa na kile Danieli alichofanya mwanzoni (tazama Danieli 2, hasa aya ya 46-48), haukudumu.

`Soma Danieli 3:1-12. Ni maana gani inaweza kupatikana katika uhakika wakwamba sanamu hiyo ilikuwa dhahabu tupu na kwamba mfalme alitaka kwamba iabudiwe?`

Mfalme alikaza ukaidi wake kwa ujumbe wa Mungu kwa kutengeneza sanamu ya dhahabu tupu. Ujumbe? Babeli haitaanguka kamwe na Nebukadneza atakuwa mfalme daima. Na yeyote akithubutu kupinga wazo hilo atauawa. Inatumika kama ukumbusho wenye nguvu kwamba tamaa yetu ya kibinadamu kujitawala binafsi inaweza kutupofusha haraka ili tusione ukweli kuhusu jinsi pambano kuu litakavyotokea bila shaka.

Kwa namna fulani, Nebukadneza anadhihirisha sifa za Lusifa: alikuwa na tamaa, alijiona kuwa wa thamani kuliko wengine na mwenye kiburi sana kiasi cha kuasi waziwazi dhidi ya mamlaka ya Mungu. Kwa njia zingine, bila shaka, kuna tofauti kubwa: Hatimaye Nebukadneza alikuja kumwamini Mungu wa kweli, na inaelekea kwamba tutakutana naye katika ufalme ambao mwanzoni alipambana sana kuupinga.

`Soma Danieli 3:17, 18, maneno ya wale vijana watatu wa Kiebrania wakisimama kwa ujasiri dhidi ya mfalme. Hili linatufundisha nini kuhusu imani na kile ambacho wakati fulani inaweza kudai kutoka kwetu?`

Fikiria jinsi ambavyo wanaume hao watatu waliweza kujitetea kimantiki kutoka katika hali hii hatari. Hata hivyo, je, hawakuwa washupavu wasio na akili, walio tayari kuchomwa moto wakiwa hai kwa kutokusujudu tu? Je, wasingeweza kuigiza tu, wakiinama ili kufunga gidamu za viatu huku wakimwomba Mungu wao wenyewe? Je, kweli kile walichokuwa wakikabiliwa nacho kilistahili? Ni wazi, walifikiri hivyo, ingawa maneno yao yalionesha kwamba walijua kwamba wasingeweza kuokoa maisha yao.

`Tunawezaje kuepuka mantiki rahisi inayotupatia fursa za kufanya maridhiano katika imani yetu? Andiko hili linasema nini ambacho kinashughulikia jaribu kama hilo: “ “Aliye mwaminifu katika lililo dogo sana, huwa mwaminifu katika lililo kubwa pia; na aliye dhalimu katika lililo dogo, huwa dhalimu katika lililo kubwa pia” ” (Lk.16:10)?`