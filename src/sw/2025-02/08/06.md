---
title:  Wafundishe Wakosaji Njia Yako
date:  22/05/2025
---

Baada ya Bwana kumtokea Isaya katika tukio la chumba cha enzi katika Isaya 6:1-8, baada ya Isaya kuambiwa kwamba “uovu wake umeondolewa” na “dhambi yake imefunikwa,” ndipo alijibu wito wa Mungu kwa kusema, “ “Mimi hapa! Nitume mimi' ” (Zsa. 6:8). Yaani, mara alipojua kwamba amepatana na Mungu, na licha ya kujua makosa yake, alikuwa tayari kufanya kazi kwa ajili ya Bwana.

Je, si sawa na kwetu sisi? Tunawezaje kutangaza wokovu kwa wengine ikiwa sisi wenyewe hatuna huo? Na tunaweza kuwa nao, kwa imani katika Yesu na kile alichotutendea.

`Soma Zaburi 51:7-15. Daudi anaahidi kufanya nini baada ya kusamehewa na kutakaswa dhambi yake?`

Kuitwa katika kuwepo kwa Mungu, hatimaye, ni kutumwa kurejea nje. Katika hekima yake, Mungu amewaagiza waliokombolewa kutumika kama sauti Yake kuu kwa ulimwengu ulioanguka. Wakati fulani, mguso wa watu Wake duniani utahisiwa kwa namna yenye nguvu. Ufunuo 18:1 inatuambia kwamba ombi Lake la mwisho kwa sayari iliyoanguka litaangaza nchi yote.

“Mara tu mtu anapokuja kwa Kristo ndani ya moyo wake inaumbwa shauku ya kuwajulisha wengine ni rafiki wa thamani kiasi gani amepata katika Yesu; ukweli unaookoa na kutakasa hauwezi kufungwa moyoni mwake. Ikiwa tumevikwa haki ya Kristo na kujazwa furaha ya Roho Wake akaaye ndani yetu, hatutaweza kunyamaza. Ikiwa tumeonja na kuona ya kuwa Bwana yu mwema tutakuwa na kitu cha kusema. Kama Filipo alipompata Mwokozi, tutawaalika wengine kuja Kwake.”_—Ellen G. White, Steps to Christ, uk. 78._

Katika Ufunuo 14, ujumbe wa malaika watatu umejengwa juu ya “injili ya milele” (Ufu. 14:6). Yaani, hata kabla ya kutangazwa kuhusu kumwabudu Yeye “ “aliyezifanya mbingu na nchi, na bahari na chemchemi za maji' ” (Ufu. 14:7), au kuhusu anguko la Babeli (Ufu. 14:8), au kuhusu kumwabudu “mnyama na sanamu yake” (Ufu. 14:9) msingi wa injili, wa wokovu katika Yesu, unatangazwa. Na hiyo ni kwa sababu maonyo na ujumbe wa wale malaika watatu havina maana yoyote bila tumaini na ahadi walivyo navyo wale wanaotangaza ujumbe huu ndani ya Yesu na kile alichowafanyia. Pasipo “injili ya milele,” kwa kweli hatuna chochote cha thamani cha kuuambia ulimwengu.

`Tafakari zaidi ukweli kwamba, hata kabla ya kutangazwa kwa ujumbe wa malaika watatu kuanza, tunaelekezwa katika “injili ya milele.” Hili linapaswa kutuambia nini kuhusu jinsi ukweli huu ulivyo msingi wa yote tunayoamini?`