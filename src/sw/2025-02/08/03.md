---
title:  Juu ya Mlima Sayuni
date:  19/05/2025
---

Katika Ufunuo 14, tunawaona watu wa Mungu wamesimama juu ya Mlima Sayuni. Mlima Sayuni wa asili ulikuwa magharibi tu ya mji wa kale wa Yerusalemu ya leo na ulichukuliwa kama makao ya kiti cha enzi cha Mungu, au kuwepo Kwake, kati ya watu Wake. Baada ya muda, mlima wa hekalu, ulio juu ya Mlima Moria, ulikuja kuhusishwa na Mlima Sayuni pia.

Kwa maneno mengine, maelezo haya muhimu kuhusu masalio wa Mungu wa siku za mwisho yanawasilishwa katika lugha ya patakatifu, kama ilivyo kwa matukio mengi muhimu katika kitabu cha Ufunuo. Ashukuriwe Mwana-Kondoo, watu wa Mungu wako juu ya Kilima Chake kitakatifu!

`Soma Zaburi 15 na Zaburi 24, ambapo Daudi anauliza swali muhimu zaidi: “Ni nani atakayefanya maskani yake katika kilima Chako kitakatifu?” Linganisha jibu lake katika Zaburi hizi na maelezo ya watu wanaosimama juu ya Sayuni katika Ufunuo 14:1-5. Unapata ufanani gani? Mtu anajiungaje na kikundi hiki? Ni nini maana ya ukweli kwamba jina la Baba limeandikwa katika vipaji vya nyuso zao? (Ufu. 14:1).`

Maelezo juu ya wale walioruhusiwa kufika mbele za Mungu yanayopatikana katika Zaburi ya Daudi ni magumu sana kwa wenye dhambi tu kutimiza. Ni nani kati yetu anayeweza kusema kwa uaminifu kwamba siku zote tumekwenda kwa unyoofu? Au daima tumezungumza ukweli ndani ya mioyo yetu (Zab. 15:2)? Hakuna hata mmoja wetu anayeweza kusema kwamba “hatutaondoshwa milele” (Zab. 15:5). Tukisema kwamba hatujawahi kutenda dhambi, Biblia inafundisha, kweli haimo ndani mwetu (1 Yoh. 1:8).

Hitimisho pekee ni kwamba Mwana-Kondoo ndiye anayetuwezesha kusimama juu ya Sayuni. Mwana-Kondoo hatajwi katika Zaburi ya Daudi, lakini anatokea mara katika maelezo yanayopatikana katika Ufunuo 14. Ni karibu kana kwamba Ufunuo 14 inajibu swali la Daudi. Sasa kwa kuwa Mwana-Kondoo wa Mungu amethibitishwa juu ya Mlima Sayuni, katika patakatifu, tunaweza pia kuwepo pale kwa sababu ya haki Yake kamilifu tunayohesabiwa kwa imani. Tunaweza kuwa na “ujasiri wa kupaingia Patakatifu pa Patakatifu kwa damu ya Yesu, kwa njia mpya na iliyo hai aliyoianzisha kwa ajili yetu, kupitia katika pazia, yaani, mwili wake” (Ebr. 10:19, 20). Bila damu Yake tungekuwa na tumaini gani? Hakuna, kwa kweli.

`Fikiria juu ya ahadi zote za Biblia za ushindi dhidi ya dhambi. Kwa nini, hata pamoja na ahadi hizo, bado tunajikuta tunapungukiwa na mfano kamili Yesu aliotuwekea na kwa nini tunahitaji maisha Yake makamilifu? kama mbadala wetu?`