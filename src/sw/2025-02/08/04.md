---
title:  Sheria Mioyoni Mwetu
date:  20/05/2025
---

Masalio waliokusanyika juu ya Mlima Sayuni wanalo jina lililoandikwa kwenye vipaji vya nyuso zao: jina la Baba na la Mwana-Kondoo. (Iwapo haya ni majina mawili tofauti si dhahiri; Yesu ndiye mfano halisi wa Baba!) “Jina” katika Maandiko linamaanisha zaidi ya lebo ambayo kwayo watu huitana; linawakilisha tabia. Hata leo, tamaduni nyingi bado zinasema kwamba mtu ana “jina zuri” wakati watu wanafikiria kuwa tabia zao zina sifa za juu.

`Soma Kutoka 33:18-23, Kutoka 34:1-7 na Zaburi 119:55. Musa alipoomba kuona utukufu wa Mungu, Mungu aliahidi kumwonesha nini? Kisha Mungu alipotangaza jina Lake kwa Musa (Kut. 34:5), ni nini kilifuata?`

Wengine wanaelewa utukufu wa Mungu kama nuru ing'aayo isiyoweza kufikiwa, ambayo kwa hakika ni maelezo yanayofaa. Lakini utukufu wa Mungu ni zaidi ya udhihirisho wa wazi tu; Utukufu Wake ni tabia Yake. Ndivyo ilivyo kwa jina la Mungu.

Biblia inapowaelezea masalio wenye jina la Mungu limeandikwa katika vipaji vya nyuso zao, si suala la kuwa na herufi halisi zilizoandikwa hapo; ni suala la kuwa na tabia ya Mungu iliyoandikwa katika akili yako, moyo wako na hivyo sasa katika maisha yetu tunaakisi upendo na tabia ya Mungu. Umevutwa karibu na Mungu na unampenda jinsi alivyo na kile alichokufanyia.

Inapendeza sana, pia, kwamba Mungu anapojieleza kwa Musa, anafanya hivyo ikiwa ni pamoja na Musa kupokea nakala nyingine ya Amri Kumi, ambayo pia ni nakala ya tabia Yake. Vivyo hivyo, watu wenye “jina” la Mungu katika Ufunuo 14 wanaelezewa kama wale “wazishikao amri za Mungu.” Kisha ona maneno yanayopatikana katika kitabu cha Waebrania: “ “Hili ni agano nitakaloagana nao baada ya siku zile, anena Bwana, Nitatia sheria zangu mioyoni mwao, Na katika nia zao nitaziandika; Dhambi zao na uasi wao sitaukumbuka tena kabisa” ” (Ebr. 10:16, 17). Ni udhihirisho ulioje wa injili: ingawa sheria ya Mungu inaakisiwa katika maisha yetu, bado tunahitaji dhambi zetu zisikumbukwe “tena kabisa.”

Jina la Mungu ni tabia Yake. Sheria Yake ya maadili ni nakala ya tabia Yake. Na wale ambao wamekusanyika juu ya kilima kitakatifu cha Mungu katika siku za mwisho wanajazwa na upendo kwa Mungu, upendo unaodhihirishwa kwa utii kwa sheria Yake.

`Ikiwa tunaokolewa kwa imani na si kwa sheria, basi sheria ya Mungu ina Umuhimu gani? (Tazama 1 Yohana 5:3).`