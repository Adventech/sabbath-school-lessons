---
title:  Wito wa Ibrahimu
date:  21/04/2025
---

Katika sura ya kumi ya Mwanzo, tunaona kuanzishwa kwa mataifa mbalimbali. Neno linalotafsiriwa kwa kawaida “mataifa” ni goyim, ambalo pia linaweza kurejelea Wamataifa. Mwanzo 10 inatuambia kwamba jamii ya wanadamu iligawanywa katika nchi, lugha, familia na “mataifa” (Mwa. 10:5; tazama pia Ufu. 14:6).

Takribani mara tu baada ya kuanzishwa kwa dhana hii, Mungu anamwita Ibrahimu kutoka katika mojawapo ya mataifa hayo ili kuwa tofauti nao na kile wanachowakilisha.

`Soma Mwanzo 12:1-9. Kwa nini Mungu alimwita Abramu (baadaye Ibrahimu) kutoka katika nchi yake ya asili?`

Mungu alikusudia kumtumia Ibrahimu kuanzisha taifa ambalo lingesimama tofauti na falme za wanadamu. Hawakupaswa kuwa na mfalme mwingine isipokuwa Mungu Mwenyewe. Watu walipaswa kuonesha kile ambacho kingetokea ikiwa wanadamu wangerudi kwa Mwumbaji wao. Israeli ilianzishwa kuwa baraka kwa “ ‘jamaa zote za dunia’ ” (Mwa. 12:3). Mungu alikuwa amewamwagia nuru na fadhila ambavyo havikuwa vimeonekana ulimwenguni tangu, huenda, kabla ya Gharika.

`Soma Kumbukumbu la Torati 4:5–9. Bwana alikuwa akiwaambia nini wana wa Ibrahimu, taifa ambalo lilikuwa utimilifu wa ahadi ambayo Mungu alikuwa amempa Ibrahimu?`

Huyu hakuwa mtu mmoja aliyeshuhudia katika jamii moja; hili lilikuwa taifa zima ambalo, kwa kufanya kazi pamoja na kwa ushirikiano na Mungu, lingeweza kuudhihirisha utukufu wa tabia Yake. Angalia, pia, katika maneno waliyoambiwa kwamba haikuwa tu “amri na hukumu” ambazo Mungu alikuwa amewapa ndizo ziliwafanya wawe wa pekee sana, bali uaminifu wao kwazo ndiyo ungesababisha mataifa mengine kusema," ' “Hakika taifa hili kubwa ni watu wenye hekima na akili” ' ” (Kum. 4:6). Ingawa kweli walizopewa watu zilikuwa za ajabu, kushindwa kwao kuzitimiza, kuzitii, kungeleta laana badala ya baraka na kifo badala ya uzima.

`Kanuni ileile ya kutojua tu kweli hizi bali kuzitii, inatumikaje kwetu sisi kama Waadventista leo?`