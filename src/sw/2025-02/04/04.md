---
title:  Kupewa Ulichoomba
date:  22/04/2025
---

Kama ilivyothibitishwa hapo awali, Israeli haikupaswa kuwa na mfalme wa kibinadamu, jinsi mataifa mengine yalivyofanya. Hata hivyo, baada ya muda imani ya Israeli iliyumba, nao wakajikuta wakitamani sana mambo ambayo “mataifa,” Wasio Wayahudi, walikuwa nayo.

`Soma 1 Samweli 8:4—18. Kwa nini unadhani wazee waliona wazo la mfalme kuwa lenye kuvutia? Ni kwa njia zipi tunaanguka katika majaribu yale yale?`

Ni muhimu kutambua kwamba ombi Ia kuwa na mfalme lilikuwa ni kukataliwa kwa utawala wa Mungu juu ya watu Wake. Kama ilivyoamuriwa, taifa lilipaswa kuwajibika moja kwa moja kwa Mwumbaji na uhusiano wao Naye ulidhihirishwa kupitia patakatifu na huduma zake miongoni mwa mambo mengine. Kwa kuomba mfalme, wangejiletea mateso yale yale ambayo falme za Mataifa zilipitia: kuandikishwa jeshini katika vita vya wafalme, utaifishaji, kutozwa kodi na madhara mengine. Wangegundua kwamba watawala wa kibinadamu wanao mwelekeo wa kutawala kwa faida yao wenyewe, badala ya kutawala kwa ukarimu, kama afanyavyo Mungu.

Pia, mpango huo mpya ungekuwa wa kudumu: Waisraeli wangepewa walichoomba, lakini walipotambua kwamba ulikuwa ni kushuka hadhi, wangebaki nao. “ ‘Nanyi mtalia siku ile kwa sababu ya mfalme wenu mliyejichagulia; Bwana asiwajibu siku ile’ ” (1 Sam. 8:18).

Mungu anajua udhaifu wa watu Wake na alitabiri mapema kwamba Israeli wangeomba mfalme wa kibinadamu. Walifanya hivyo, na sehemu kubwa sana ya historia takatifu ni kisa cha matokeo ya uchaguzi huo.

`Soma Kumbukumbu la Torati 17:14-20. Ona kwamba Mungu hasemi, “Nitawapa mfalme,” lakini badala yake, watu Wake wanaamua kwamba wanataka mfalme. Mungu aliweka ulinzi ili kuwalinda watu Wake kutokana na maovu kadhaa ya serikali za wanadamu—lakini, kama historia ya taifa hilo na wafalme wake ilivyoonesha, ulinzi mara nyingi haukujaliwa.`

Mtu anapaswa tu kuangalia historia ya Israeli baada ya kuamua kuwa na mfalme ili kuona jinsi mambo yalivyowaendea vibaya chini ya wafalme hawa. Ingawa wafalme fulani walikuwa bora kuliko wengine, hata wale “wema” walifanya makosa (fikiria Daudi na Bathsheba). Katika visa vingi, taifa hilo liliishi chini ya utawala wa wafalme mmoja baada ya mwingine ambao walifanya “maovu machoni pa BWANA” (tazama 1 Fal. 11:6, 1 Fal. 15:26, 1 Fal. 16:30, 2 Fal. 3:15; 2, n.k).

`Wakati huo, au hata leo, serikali zote za wanadamu zinafanana kwa jambo moja: wenye dhambi wanawatawala wenye dhambi wengine. Nini kinawezekana kisiende sawa?`