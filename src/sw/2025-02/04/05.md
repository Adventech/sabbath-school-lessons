---
title:  Watawala wa Wamataifa
date:  23/04/2025
---

Kushughulika kwa Mungu na Israeli kunatoa uelewa mkubwa katika kushughulika Kwake na kanisa la Agano Jipya. Kwa kweli, kwa njia nyingi, taifa la Israeli lilitumikia kutangulia kuonesha makosa ya kanisa. Mbali na kuwa na uwezo wa kudai aina yoyote ya ukuu kwa Israeli ya kale, Wakristo wamekuwa, na bado, wanaweza kuathirika kirahisi sana kwa majaribu yaleyale.

`Soma Mathayo 20:25-28. Ni kosa gani ambalo Yesu aliwaonya wanafunzi Wake waepuke katika kuanzisha kazi ya kanisa la Kikristo?`

Waisraeli waliomba mfalme wa kibinadamu, ombi ambalo lilisababisha anguko la kimaadili kwa taifa hilo. Wafalme hao waliendelea kuwa waovu zaidi hadi Mungu alipowaruhusu Wababeli kuwachukua watu Wake mateka kama njia ya kuwabadilisha/kuwarekebisha.

Jambo kama hilo lilitokea katika historia ya kanisa la Kikristo. Ingawa hawakupaswa kuishi kama taifa la Wamataifa, Konstantino alipoingia madarakani na kudai kuwa Mkristo, waumini walipata nafuu: mateso yalikomeshwa! Hilo kwa lenyewe lilikuwa baraka, lakini ikatokea kwa kanisa kwamba wangeweza kutumia mamlaka ya mfalme kwa manufaa yao wenyewe.

Migogoro mikubwa kadhaa ilizuka miongoni mwa Wakristo katika karne ya nne na kanisa lilipojikuta haliwezi kuitatua, lilimruhusu mfalme kuingilia kati. Taratibu, askofu wa Rumi alijizolea umashuhuri, pale ambapo aliwahi kuwa askofu mmoja mwandamizi kati ya walio sawa. Kanisa liliruhusu serikali kuingilia kati masuala ya kidini, na mara serikali ilipopewa nafasi kushughulika na masuala ya dini, mambo yalizidi kuwa mabaya zaidi.

Kama Israeli ya kale, sura nyingi zenye giza katika historia ya Kikristo ni matokeo ya moja kwa moja ya kanisa kufanya maridhiano na ulimwengu. Mahali ambapo Israeli waligeukia ibada ya sanamu na wafalme wake waliharibiwa na tamaa yao ya madaraka—hadi kufikia hatua ya kutoa kafara watoto kwa sanamu—kanisa lilitwaa na kutumia hatua kwa hatua njia na mbinu/desturi nyingi za ufalme wa kipagani hadi ambapo waumini wengi waaminifu waliuawa kwa sababu walionekana kuwa tishio kwa taasisi ya serikali na kanisa.

`Katika utamaduni wako, jamii yako mwenyewe, ni njia zipi ambazo majaribu haya haya yanaweza kuhatarisha uadilifu wa imani yetu?`