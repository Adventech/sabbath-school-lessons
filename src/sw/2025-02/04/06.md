---
title:  Nuru ya Wamataifa
date:  24/04/2025
---

Kusudi la msingi ambalo Mungu alianzisha taifa la Israeli halikuwa kuhukumu ulimwengu wote, bali kuuokoa. Kwa hakika, wengi wetu huhisi kuhukumiwa tunapokabiliwa na tabia ya haki aliyo nayo mtu mwingine; kwa hiyo kuwepo kwa Israeli pia kulitumika kuangazia dhambi na ubinafsi wa mataifa yaliyowazunguka. Waumini wanaoishi kwa kupatana na Mungu huangazia tabia yake ya haki, ambayo kwa asili huongoza katika usadikisho. Kimsingi, maisha ya watu “wazishikao amri za Mungu” (Ufu. 14:12) yanapaswa kutangaza tabia Yake.

Hata hivyo, kama Waisraeli wangetenda jinsi ilivyowapaswa na kufanya kile walichoambiwa wafanye, mataifa yangewajia kwa amani, wakitafuta kujua mengi zaidi kuwahusu wao na Mungu wao. Cha kusikitisha, kama kuchukuliwa mateka kwenda Babeli kulivyoonesha, mataifa hayo yalikuja kupigana nao badala yake.

Udhihirisho bora kabisa wa tabia ya Mungu, bila shaka, ulikuwa ni Yesu—mwanadamu pekee ambaye ameidhihirisha kikamilifu. Lakini mfano Wake mkamilifu, ambao kwa hakika ulileta usadikisho kwa mioyo, ulikusudiwa kuwa mwaliko (tazama Yn. 3:16-21).

Kusudi kuu la kulianzisha taifa la Israeli lilikuwa sawa na kusudi la Mungu katika kulianzisha kanisa: Ana shauku ya kuwatumia watu Wake kuwavuta wenye dhambi kwa Kristo. Wito wa ujumbe wa malaika watatu, unaotolewa kupitia kanisa Lake, unakwenda, si kwa wateule wachache bali kwa “kila taifa, na kabila, na lugha, na jamaa” (Ufu. 14:6). Ufunuo 18:1 inatabiri kwamba dunia yote itaangazwa kwa utukufu wa Mungu kabla ya kurudi kwa Kristo.

**Vifungu vifuatavyo vinatufundisha nini kuhusu jukumu ambalo Mungu analikusudia kwa watu Wake katika ulimwengu huu? Tunawezaje kutumia kanuni hizi kwetu wenyewe?**

`Hes. 14:17-21`

`Isa. 42:6, Isa. 49:6, Isa. 60:3`

`Ufu. 18:1-4`

`Soma tena Ufunuo 18:1-4, wito wa “watu wangu”; yaani, watu wa Mungu, kutoka Babeli. Hilo litatokeaje? Kwa maneno mengine, tunawezaje, kama kanisa ambalo haliko Babeli, kutumiwa na Mungu kuwaita watu wa Mungu ambao bado wako Babeli?`