---
title:  Kuhani Mkuu wa Agano Jipya 
date:  09/06/2021
---

Patakatifu pa duniani, ambapo Mungu alipachagua apate kufanya makazi na watu wake, ilihusisha kafara za wanyama. Hata hivyo, huduma hiyo haikuishia kwenye kifo cha wanyama hawa. Kuhani alitumia damu kuhudumu kwenye patakatifu kwa niaba ya mwenye dhambi, mara baada ya mnyama huyo wa kafara kuchinjwa. 

Hata hivyo, huduma hiyo yote, ilikuwa kivuli tu, kielelezo cha kile ambacho Kristo angefanya kwa ajili ya ulimwengu. Kama vile kielelezo (patakatifu pa duniani) haikukomea katika kifo cha mnyama, vivyo hivyo, kazi ya Kristo kwa ajili yetu, haikukomea msalabani. 

`Kwa leo, hebu jifunze Waebrania 8:1—6. Omba kadri unavyojifunza aya hizo za Maandiko. Mwombe Mungu akuwezeshe kuelewa kile kinachosemwa hapa na kwa nini ni muhimu kwetu kukijua. Baada ya kujifunza aya hizo, andika kwa maneno yako mwenyewe kile unachodhani ndio ujumbe wa BWANA kwetu kupitia aya hizo. Jihoji, ni kwa namna gani aya hizi zinatusaidia kuelewa agano jipya?`

Kama vile ambavyo kulikuwepo patakatifu pa duniani, ukuhani, na huduma chini ya agano la kwanza, vivyo hivyo kuna patakatifu pa mbinguni, na ukuhani wake, na huduma zake, chini ya agano jipya. Vile ambavyo zama za agano la kale vilikuwa tu vielelezo, vivuli, na mifano (Ebr. 8:5) sasa katika agano jipya vimekuwa uhalisi mkamilifu.

Naam, badala ya kuwa na kafara ya mnyama asiyejua maadili kama mbadala wetu, sasa tunaye Yesu asiyekuwa na dhambi; badala ya damu ya mnyama, tunayo damu ya Kristo; badala ya patakatifu palipofanyika kwa mikono ya binadamu, tunayo “hema ya kweli, ambayo Bwana aliiweka wala si mwanadamu” (Ebr. 8:2); na badala ya kuhani mwanadamu mwenye dhambi, mkosefu; tunaye Yesu Kristo kama Kuhani wetu mkuu ahudumuye kwa niaba yetu. Ukizingatia hayo yote, tafakari kuhusu maneno ya Paulo: “sisi je! Tutapataje kupona, tusipojali wokovu mkuu namna hii .... ?” (Ebr. 2:3). 

**Tafakari**: Yesu aliishi maisha safi yasiyo na dhambi kwa niaba yetu, akafa kwa niaba yako, na sasa yupo mbinguni, akihudumu patakatifu pa mbinguni kwa niaba yako. Yote hayo aliyafanya ili kukuokoa wewe kutoka matokeo hatari, ya kutisha, ya dhambi. Panga katika siku inayofuata au baadaye kidogo, vile utakavyoweza kuongea na mtu mmoja habari hizi njema, mtu makini ujuaye yuko tayari kukusikiliza. Panga mapema, ukijenga kwa somo la leo, ujue ni nini utakalomwambia.