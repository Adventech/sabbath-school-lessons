---
title:  Jifunze zaidi
date:  11/06/2021
---

“Hata malaika aliye na cheo cha juu mbinguni hakuwa na uwezo wa kulipia fidia kumkomboa mwenye dhambi mmoja. Makerubi na maserafi wanao utukufu waliopewa na Muumba wakiwa ni viumbe wake, na upatanisho wa mwanadamu kwa Mungu waweza tu kukamilishwa kupitia mpatanishi aliye sawa na Mungu, mwenye sifa zilizotukuka, za kuweza kumfunua Mungu mkuu kwa wanadamu, na pia kumwakilisha Mungu katika dunia iliyoanguka dhambini. Mdhamini na Mbadala wa mwanadamu sharti awe na asili ya kibinadamu, muunganiko na familia ya wanadamu atakayoiwakilisha, na kama balozi wa Mungu, sharti awe na sifa ya uungu, awe na muunganiko na Mungu, ili kumdhihirisha Mungu ulimwenguni, na kuwa mpatanishi baina ya Mungu na mwanadamu.” *—Ellen G. White, Selected Messages, book 1, uk. 257.*

"Yesu anaendelea kusema: Kadri mnavyonikiri mbele za wanadamu, nami nitakukiri mbele za Mungu na malaika watakatifu. Mtakuwa mashahidi zangu duniani, mifereji kupitia kwayo neema yangu yaweza kutiririka kupeleka uponyaji kwa ulimwengu. Hivyo nitakuwa mwakilishi wenu mbinguni. Baba haoni tabia yako dhaifu, ila hukuona kama aliyevikwa ukamilifu wangu. Mimi ndiye njia ambayo kwayo mibaraka ya kimbingu itawafikia ninyi. Na kila mmoja anikiriye kwa kushiriki mateso yangu kwa ajili ya waliopotea nitamkiri kama mshiriki wa utukufu na furaha ya waliokombolewa." *—Ellen G. White, The Desire of Ages, uk. 357.*

**Masawali ya Kujadili**

`1. Soma Warumi 5:2, Waefeso 2:18, na Waefeso 3:12. Aya hizi husema nini kinachoweza kutusaidia kuelewa fursa yetu kumwendea Baba kupitia Yesu?`

`2. Tazama nukuu ya pili ya Ellen White hapo juu, Zingatia vile anavyoelezea jukumu la mpatanishi. Baba anapotutazama, haoni tabia yetu ya unyonge, badala yake anaiona tabaia kamilifu ya Kristo. Tafakari maana ya kauli hii, uwe na muda kujadili na darasa`

`3. Tafakari somo tulilojifunza juma hili, ujihoji ni kwa jinsi gani utajibu swali lifuatalo: “Ndiyo, Kristo yupo katika hekalu la mbinguni. Hii ina faida gani? Je hiyo humaanisha nini katika maisha ya siku kwa siku?”`

**Muhtasari**: Mfumo wa kafara wa agano la kale nafasi yake baadaye ilichukuliwa na mfumo mpya wa agano jipya; badala ya wanyama kutolewa kafara kupitia makuhani wanyonge katika patakatifu pa duniani, sasa tunaye Yesu, kafara yetu kamilifu. Anatuwakilisha mbele za Baba katika patakatifu pa mbinguni, ambayo huunda msingi wa agano jipya na ahadi zake.