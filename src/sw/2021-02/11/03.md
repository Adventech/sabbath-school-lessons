---
title:  'Dhambi, Kafara, na Kukubaliwa (Ebr. 9:22)'
date:  07/06/2021
---

Njia iliyopangwa na mbingu ili mwenye dhambi kipindi cha Agano la Kale awekwe huru dhidi ya dhambi na hatia ilikuwa kupitia kafara za wanyama. Sadaka za kafara zama za Israeli ya kale zimeorodheshwa katika Mambo ya Walawi 1 hadi 7. Uangalifu mkuu ulioneshwa katika matumizi na unyunyizaji damu katika kafara za aina mbalimbali. Hakika, nafasi ya damu katika taratibu za kafara ni jambo linaloleta umoja miongoni mwa kafara za Waisraeli.

Mtu aliyekuwa ametenda dhambi —na hivyo kuvunja mahusiano ya agano na sheria inayotawala mahusiano hayo —angerejezwa kwenye mahusiano kamili na Mungu na wanadamu kwa kuleta kafara ya mnyama kama mbadala. Kafara, pamoja na taratibu zake zilikuwa ni njia iliyoamriwa na Mungu ili kuleta utakaso kutoka dhambini na katika hatia. Ziliwekwa ili kumsafisha mwenye dhambi, kuhamisha dhambi na hatia za mtu binafsi na kuzipeleka patakatifu kwa njia ya kunyunyiza damu na hivyo kurejesha mawasiliano na ushirika mkamilifu wa mahusiano ya agano kwa aliyetubu akubalike machoni pa Mungu aliye BWANA mwokoaji. 

`Ni kwa jinsi gani dhana hizi, zilizoelezewa hapo juu, hutusaidia kuelewa majibu ya maswali mwishoni mwa somo la jana? Ni umuhimu gani wa kiunabii unapatikana katika kafara za wanyama? (Isa. 53:4—12, Ebr. 10:4).`

Kafara za wanyama za Agano la Kale ilikuwa njia iliyoteuliwa na Mungu ya kuondoa dhambi na hatia kutoka kwa mwenye dhambi. Kafara hizo zilibadilisha hadhi ya mwenye dhambi kutoka kwa mhalifu astahiliye kifo kuwa mtu huru aliyesamehewa na kurejeshewa mahusiano mema ya kiagano kati yake na Mungu na pia na wanadamu wenzake. 

Hata hivyo kafara hizo za wanyama kwa namna fulani zilikuwa na ujumbe wa kiunabii. Hata hivyo hapakuwepo mnyama ye yote ambaye alitosheleza kuleta ondoleo la hatia na dhambi za mwanadamu. Mwandishi wa Waebrania anasema: “Maana haiwezekani damu ya mafahali na mbuzi kuondoa dhambi” (Waebrania 10:4). Hivyo, kafara ya wanyama ilikuwa njia ya kutazama mbali kwa imani siku za usoni ambapo atawasili Mtumishi Mungu —mwanadamu, ambaye atakufa kifo mbadala kwa ajili ya dhambi za ulimwengu. Ni kupitia zoezi hilo ambapo mwenye dhambi anasamehewa na kukubaliwa na BWANA, na huo ndio msingi wa mahusiano ya agano. 

`Jiweke mwenyewe katika mazingira ya mtu fulani aliyeishi zama za Agano la Kale, wakati walipotoa kafara za wanyama katika patakatifu. Ukizingatia kuwa mifugo ilikuwa ndiyo msingi wao mkuu wa uchumi, utamaduni, na maisha kwa ujumla, je kafara hizi ilipasa ziwapatie somo gani kuhusu gharama ya dhambi?`