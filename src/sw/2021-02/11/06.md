---
title:  'Huduma ya Patakatifu pa Mbinguni (Waebrania 9:24)'
date:  10/06/2021
---

Soma Waebrania 9:24, hasa katika muktadha wake husika, wa huduma ya Kristo mbinguni kwa ajili yetu baada ya kifo chake cha kafara kwa niaba yetu. Japo mengi yaweza kusemwa, tutajadili jambo moja tu mahsusi, kauli ya mwisho ya aya hiyo, isemayo kuwa Kristo, “aliingia mbinguni hasa, aonekane sasa usoni pa Mungu kwa ajili yetu.” 

Tafakari maana yake. Sisi wanadamu tulioanguka dhambini, sisi ambao tungaliweza kuangamizwa kwa mng’ao wa utukufu wa Mungu endapo tungalithubutu kumwendea jinsi tulivyo sasa; tunayo fursa kuwa japo tuwe wabaya na waovu jinsi gani, wenye kuiasi sheria ya BWANA, tunaye Mmoja wa kujitokeza mbele za Baba kwa niaba yetu. Tunaye Mwakilishi anayesimama mbele za Baba kwa niaba yetu. Tafakari jinsi Kristo akiwa hapa duniani alivyokuwa mwingi wa upendo, msamaha, na mwenye kujali. Furaha kuu iliyoje kuwa Kristo huyu huyu mwenye kutujali, sasa ndiye Mpatanishi wetu mbinguni! 

Huu ni upande mwingine wa habari njema. Siyo tu kwamba Yesu alilipa fidia ya dhambi zetu kwa kuzibeba “katika mwili wake juu ya msalaba” (1 Pet. 2:24, HN), bali pia kwa sasa anasimama mbele za Mungu, akiwa Mpatanishi baina ya mbingu na nchi, kati ya binadamu na Mungu. 

Hii hukubalika kiakili. Yesu kama Mungu na tena Mwanadamu (mkamilifu asiye na dhambi) ndiye pekee awezaye kuziba ufa kati ya mwanadamu na Mungu, ufa uliosababishwa na dhambi. Jambo muhimu la kukumbuka (japo yapo mengi) ni hili: Sasa yupo Mtu, naam, Mwanadamu, ambaye anaelewa vyema unyonge wetu, maumivu yetu, na majaribu yetu (Ebr. 4:14, 15), akituwakilisha mbele za Baba. 

“Kwa sababu Mungu ni mmoja, na mpatanishi kati ya Mungu na wanadamu ni mmoja, Mwanadamu Kristo Yesu; ambaye alijitoa mwenyewe kuwa ukombozi kwa ajili ya wote, utakaoshuhudiwa kwa majira yake.” (1 Tim. 2:5, 6). Je aya hizi humpatia Yesu majukumu gani mawili, na ni kwa jinsi gani majukumu hayo yalielezewa kwa mifano katika huduma za patakatifu pa duniani? 

Habari njema za agano jipya ni kwamba kwa sasa, kwa sababu ya Yesu, wenye dhambi waliotubu wanaye Mwakilishi wao mbinguni, Mhusika ambaye aliwashindia kile ambacho kwa wao wenyewe wasingaliweza, na hiyo ni haki kamilifu, haki pekee inayomudu kusimama machoni pa Mungu. Yesu, akiwa na haki kamilifu, alikamilisha "wokovu wao kwa njia ya mateso" (Waebrania 2:10), akisimama machoni mwa Mungu, akidai msamaha kwa ajili ya dhambi zetu na ushindi dhidi ya dhambi, kwa vile pasipo msamaha na ushindi huo, tungalikuwa pasipo tumaini, iwe sasa au siku za usoni hukumuni.

`Omba na tafakari wazo la Mtu, Mwanadamu ambaye amepitia majaribu ya kutenda dhambi, akisimama mbele za Mungu mbinguni. Je hilo humaanisha nini kwako binafsi? Je hii hukuletea aina gani ya tumaini na faraja?`