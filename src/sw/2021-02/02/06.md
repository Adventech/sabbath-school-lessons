---
title:  'Agano Jipya (Yer. 31:31—33)'
date:  08/04/2021
---

Katika aya hizi ni mara ya kwanza ambapo katika Agano la Kale tunaona kauli inayotamka “agano jipya.” Kauli hii imewekwa katika muktadha wa wana wa Israeli kurejea kutoka uhamishoni, na inaongelea kuhusu mibaraka watakayoipokea kutoka kwa Mungu. Hapa, kama ilivyo kwa maagano mengine, ni Mungu muasisi wa agano, na ni Mungu aliye mtimizaji wa agano hilo kwa njia ya neema yake. 

Zingatia lugha iliyotumika hapo. Mungu alijitaja kama mume wao, aliongea kuhusu kuandika sheria yake ndani ya mioyo yao, na kwa kutumia lugha ya agano la Ibrahimu, anasema atakuwa Mungu wao, nao watakuwa watu wake. Hivyo, kama hapo awali, agano siyo tu makubaliano yanayokubalika kisheria, kama mahakama za leo, ila linashughulikia jambo kubwa zaidi. 

`Soma Yeremia 31:33. Lilinganishe na Kutoka 6:7, ambapo huelezea kwa kina sehemu ya agano lililofanywa na Israeli. Hapa ni jambo gani la msingi linalojitokeza? Ni nini Mungu analolikusudia kufanya kwa watu wake?`

`Soma Yeremia 31:34. Linganisha kilichosemwa hapo na Yohana 17:3. Ni nini jambo la msingi Mungu analolitenda linalojenga msingi wa mahusiano haya?`

Katika Yeremia 31:31—34, mtu aweza kuona masharti ya neema na utii, kama vile ilivyokuwa katika maagano mengine ya awali. Mungu atazisamehe dhambi zao, Mungu ataingia katika uhusiano nao, naye atawapatia neema maishani mwao. Matokeo yake, watu watamtii; siyo kwa shuruti ila toka moyoni kwa vile wanampenda, na kwa vile kwa hiari yao wenyewe wanapenda kumtumikia. Hii huthibitisha umuhimu wa mahusiano ya agano BWANA analotaka kufanya na watu Wake.

`Je unalielewaje wazo hili kwamba sheria inaandikwa mioyoni mwetu? Je hii humaanisha sheria huwa jambo la kihisia na kibinafsi, jambo linalotafsiriwa na kutendeka kulingana na mtazamo wa moyo wa mhusika? Au humaanisha jambo lingine kabisa? Kama ndivyo ni lipi hilo?`