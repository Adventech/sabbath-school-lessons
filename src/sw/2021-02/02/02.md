---
title:  Kanuni Muhimu za Agano 
date:  04/04/2021
---

**“Nami nitafanya agano langu kati ya mimi na wewe, nami nitakuzidisha sana sana.” (Mwanzo 17:2).**

“Neno la Kiebrania lililotafsiriwa “agano” (ambalo limejitokeza mara 287 katika Agano la Kale) ni berith. Laweza kutafsiriwa pia kama ‘wosia’ au ‘usia wa mwisho.’ Asili ya neno hilo siyo dhahiri, ila limekuja kumaanisha “kile ambacho hufungamanisha wawili pamoja.” Neno hilo lilitumika katika maagano ya aina mbali mbali baina ya mtu na mtu, au baina ya mwanadamu na Mungu. Neno hili ni la kawaida pale mahali wahusika wa pande zote mbili ni wanadamu, na la pekee pale linapotumika kidini kuonesha agano baina ya Mungu na mwanadamu. Maana hiyo ya kidini imetwaliwa kwenye maana ya kawaida ila ikapewa maana mahsusi ya pekee.” —J. Arthur Thompson, “Covenant (OT),” The International Standard Bible Encyclopedia, revised edition (Grand Rapids, MI: William B. Eerdmans Publishing Company, 1979), vol. 1, uk. 790. 

Kama lilivyo agano la ndoa, agano la kibiblia huelezea uhusiano na mapatano. Kama mapatano, agano la kibibilia linayo mambo haya matatu: 

1. Mungu alithibitisha ahadi za agano kwa kiapo (Gal. 3:16; Ebr. 6:13, 17). 
2. Masharti ya agano yalikuwa utii kwa mapenzi ya Mungu kama yafunuliwavyo katika Amri Kumi (Kumb. 4:13). 
3. Njia ambayo kwayo masharti ya agano yanawezwa kutimizwa ni kupitia Kristo na mpango wa wokovu (Isa. 42:1, 6). 

`Angalia mambo matatu yaliyoorodheshwa hapo juu (ahadi za Mungu, utii wetu, na mpango wa ukombozi) Ni kwa jinsi gani unayaona mambo hayo yakitenda kazi katika kutembea kwako pamoja na BWANA? Andika ibara nzima kuonesha vile yanavyodhihirika maishani mwako kwa sasa.`

Katika Agano la Kale, mifumo ya kivuli ya kafara iliwaelekeza watu kwa mpango mzima wa wokovu. Kupitia mifano, wazee wa imani na Waisraeli walijifunza namna ya kumtumainia Mwokozi ajaye. Kupitia huduma zake, mkosaji aliyetubu aweza kupata msamaha wa dhambi zake na kuondolewa hatia. Mibaraka ya agano itarejeshwa, na ukuaji wa kiroho—kurejesha sura ya Mungu maishani—upate kuendelea, hata pale mwanadamu aliposhindwa kutimiza upande wake wa masharti ya agano.

`Japo yapo maagano yafanyikayo baina ya watu, matumizi halali ya neno berith katika Biblia ya Kiebrania huzungumzia uhusiano baina ya Mungu na Mwanadamu. Ukizingatia Mungu ni nani na sisi ni akina nani tunapojilinganisha naye, unadhani agano kati yetu na Mungu lapaswa kuwaje?`