---
title:  Agano na Nuhu
date:  05/04/2021
---

**"Lakini nitafanya agano langu nawe kuwa thabiti; nawe utaingia katika safina, wewe, na wanao, na mkeo, na wake za wanao, pamoja nawe" (Mwanzo 6:18).**

Katika aya hiyo hapo juu neno “agano” hujitokeza kwa mara ya kwanza katika Biblia, na katika muktadha huu, Mungu ndipo tu amemwambia Nuhu kuhusu uamuzi wake kutaka kuiangamiza dunia kwa sababu ya wingi wa uovu. Japokuwa uangamivu huo utatokea kwa gharika itakayoukumba ulimwengu mzima, Mungu hana mpango wa kuitupa dunia aliyoiumba. Anaendelea kutoa uhusiano wa agano ambalo lilianza kutenda kazi mara baada ya Anguko dhambini. Mungu atoaye agano akijitamka "Mimi" ndiye huyo huyo aliye msingi wa usalama wa Nuhu. Kama Mungu mtunza agano, Mungu aliahidi kulinda wana familia waliokuwa tayari kuishi maisha ya uhusiano wa dhati pamoja Naye, mahusiano ya utii.

`Je agano na Nuhu lilikuwa la upande mmoja? Kumbuka kuwa wazo la agano humaanisha wahusika zaidi ya mmoja. Je Nuhu alikuwa na wajibu wa kutekeleza kwa upande wake? Ni somo gani lipo hapo kwa ajili yetu kama jibu la maswali haya?`

Mungu anamjulisha Nuhu kuwa kutakuwepo Gharika nao ulimwengu utaangamizwa. Ila Mungu akafanya mkataba naye, ambao kwa huo alimuahidi kumwokoa Nuhu na familia yake. Hali ilikuwa ya hatari mno, kwani endapo Mungu hangeshikilia uaminifu katika upande wake wa ahadi za agano, Nuhu kwa upande wake, hata endapo angejitahidi kwa jinsi yoyote iwayo ile, hangaliweza kujiokoa dhidi ya gharika inayouharibu ulimwengu. 

Mungu alisema atafanya “agano” na Nuhu. Neno hilo humaanisha nia ya kuheshimu kile unachoahidi kuwa utakitenda. Siyo kauli tupu. Neno hilo huja likiwa limebeba wajibu mzito. Yumkini Mungu amemwahidi nuhu, "Ulimwengu utaangamia kwa Gharika, nami yawezekana nikakuokoa, au nisikuokoe. Na kabla sijatenda hilo, tekeleza masharti haya na haya, na mwisho tutaona ni nini litakalotokea, hata hivyo sikuhakikishi matokeo.” Kauli kama hiyo haipo kabisa pale kunapokuja suala la “agano” afanyalo Mungu.

`Baadhi ya watu wametoa hoja kuwa gharika zama za Nuhu haikuwa dunia nzima, ila ilihusisha eneo dogo tu la dunia. Iwapo ingekuwa hivyo, kulingana na kile Mungu anachoahidi katika Mwanzo 9:15 (soma pia Isaya 54:9), kila wakati mafuriko yatokeapo (nayo huonekana kutokea kila wakati), basi agano la Mungu limevunjwa. Kinyume chake, ukweli kuwa hakujawahi kutokea gharika nyingine yenye kuutokea ulimwengu mzima, ni uthibitisho wa uhakika wa ahadi za agano la Mungu. Kwa ufupi, hii hutuambia nini kuhusu vile tupaswavyo kuzitumainia ahadi zake?`