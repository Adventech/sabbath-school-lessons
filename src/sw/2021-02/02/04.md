---
title:  Agano la Abramu 
date:  06/04/2021
---

**“Nami nitawabariki wakubarikio, naye akulaaniye nitamlaani; na katika wewe jamaa zote za dunia watabarikiwa” (Mwanzo 12:3).**

`Soma Mwanzo 12:1—3. Orodhesha ahadi mahususi Mungu alizozifanya kwa Abramu.` 

`Zingatia kuwa miongoni mwa ahadi hizi Mungu anamwambia Abramu, “na katika wewe jamaa zote za dunia watabarikiwa” (Mwanzo 12:3). Je hii inamaanisha nini? Ni kwa jinsi gani jamaa zote za dunia zilibarikiwa kupitia Abramu? Soma Wagalatia 3:6—9. Ni kwa jinsi gani katika ahadi hii ya awali unaweza kuona ahadi ya Yesu Masihi? Soma Wagalatia 3:29. `

Katika ufunuo huu wa kwanza kwa Abramu, Mungu aliahidi kuingia katika uhusiano wa karibu tena wa kudumu pamoja naye, hata kabla msamiati wa “agano” haujaanza kutumika. Maelezo ya dhati kuhusu agano Mungu atakalofanya yametajwa hapo baadaye (Mwanzo 15:4—21, Mwanzo 17:1—14). Kwa sasa, Mungu anaahidi uhusiano kati yake na mwanadamu ulio wa umuhimu mkuu kabisa. Ahadi yenye msisitizo “Nita...” katika Mwanzo 12:1—3 hushauri kina na ukuu wa zawadi na ahadi ya Mungu. 

Hata hivyo, Abramu anapokea agizo moja la kumpima imani, “Toka wewe... uende.” Naye alilitii agizo hilo kwa imani (Ebr. 11:8) ingawa si kwa kusudi la kuleta baraka za agano. Utii wake ulikuwa itikio la imani kwa uhusiano wa upendo, ambao Mungu alikusudia kuuanzisha. Kwa maneno mengine, Abramu tayari alikuwa akimwamini Mungu, akiwa tayari na matumaini kwa Mungu, na kuwa na imani katika ahadi za Mungu. Ni hakika alikuwa na imani hiyo, vinginevyo hangeweza kuondoka na kuiacha jamaa yake na nchi yake ya jadi aelekee nchi asiyoijua. Utii wake ulifunua imani yake ikafahamika kwa wazi machoni pa wanadamu na pia kwa malaika. 

Abramu, tangia zamani hizo, alidhihirisha uhusiano uliopo baina ya imani na utii. Tunaokolewa kwa imani, imani ijifunuayo kwa mwenendo wa utii. Ahadi ya wokovu huja kwanza; matendo ya utii hufuata. Japokuwa hapawezi kuwepo uhusiano wa agano pasipo utii, utii huo ni itikio la imani kwa kile ambacho tayari Mungu amekwisha tenda. Imani ya jinsi hiyo hufunua kanuni ipatikanayo katika 1 Yohana 4:19, “Tunapenda, kwa vile alitupenda kwanza.”

`Soma Mwanzo 15:6. Ni kwa jinsi gani aya hii inaonesha msingi wa ahadi zote za agano? Kwa nini ahadi hii ni ya thamani kuu mno?`