---
title:  'Sheria Ndani ya Agano (Kum. 10:12, 13)'
date:  18/05/2021
---

Nini wazo linakujia akilini mara ya kwanza usikiapo neno “sheria?” Je unawaza juu ya polisi, askari wa barabarani, mahakimu au gereza? Au unawaza vikwazo, nidhamu, wazazi katili, na adhabu? Au yumkini unawaza utaratibu, umoja, utulivu? Au yumkini .... upendo? 

Neno la Kiebrania torah, lililotafsiriwa “sheria” katika Biblia zetu, humaanisha “mafundisho” au “maagizo.” Kauli hiyo yaweza kutumika kuwakilisha maagizo yote ya Mungu, yawe ni ya kimaadili, kiraia, kijamii au kidini. Huwakilisha ushauri wote wa hekima ambao Mungu kwa neema yake aliwapatia watu wake, ili wafaidi uzima tele kimwili na kiroho. Yumkini ndiyo sababu mtunga Zaburi anamwita kuwa amebarikiwa mtu yule ambaye “ sheria ya Bwana ndiyo impendezayo, Na sheria yake huitafakari mchana na usiku” (Zaburi 1:2), 

Kadri tunavyoisoma ‘sheria’ au 'torati' —maagizo na mafundisho yaliyoandikwa kwenye vitabu vya Musa ambavyo vilikuwa sehemu ya agano na Israeli —tunashangazwa kwa upeo mkuu wa maelekezo hayo. Sheria hugusa kila Nyanja ya maisha ya Waisraeli —kilimo, utawala wa serikali, mahusiano ya kijamii, na ibada. 

`Unafikiri ni kwa nini Mungu aliwapatia Israeli maagizo mengi jinsi hiyo? (Soma Kumbukumbu 10:13.) Ni kwa jinsi gani maagizo hayo yalikuwa kwa manufaa ya Israeli?`

Kazi ya “sheria” ndani ya agano ilikuwa kutoa mwongozo kwa maisha mapya ya mwanadamu aliye mbia wa agano. Sheria humtambulisha mshiriki wa agano ajue mapenzi ya Mungu, ambayo atayajua kikamilifu kupitia imani yenye utii wa amri zake na mafunuo mengine ya mapenzi yake. 

Kusudi la sheria katika uhalisi wa mahusiano ya agano ulidhihirisha kuwa Israeli hawapaswi kufuata njia za mataifa mengine. Hawawezi kuishi kwa sheria za asili, wakitimiza haja na tamaa zao za kimwili, au kwa kukidhi mahitaji yao ya kijamii, kisiasa, na kiuchumi pekee. Walipaswa kuenenda kama taifa takatifu la Mungu, ufalme wa kikuhani, na tunu ya thamani, wakidhihirisha kwa kila nyanja ya maisha yao utii mnyofu kwa mapenzi yaliyofunuliwa ya Mungu mfanya agano. 

`Kama Israeli ya kale, Waadventista wamepokea ushauri tele kuhusiana na kila Nyanja ya maisha ya kikristo kupitia mafunuo ya karama ya unabii. Kwa nini twapaswa kutambua mashauri hayo kama zawadi kutoka kwa Mungu badala ya kudhani ni kikwazo kwa mawazo binafsi na matendo yetu huru? Na wakati huo huo, ni hatari gani inatukabili tunapogeuza karama hiyo kuwa jambo la ushupavu wa sheria, kama Israeli walivyochukulia karama hiyo? (Soma Warumi 9:32.)`