---
title:  Vifungo Fungamanishi 
date:  17/05/2021
---

**"Akawahubiri agano lake, alilowaamuru kulitenda, yaani, zile amri kumi; akaziandika juu ya mbao mbili za mawe.” (Kumbukumbu 4:13).**

Pamoja na kusisitizia kuwa agano daima ni agano la neema, kwamba ni matokeo ya Mungu kutupatia upendeleo maalumu tusiostahili wote wale tunaoingia katika mahusiano naye ya wokovu, hebu tutambue na kuzingatia kuwa neema haitupatii uhuru wa kuasi au kutokutii, Kinyume chake, agano na sheria huenda pamoja; naam, ni mapacha wasioweza kutenganishwa. 

`Angalia aya hiyo hapo juu. Ni kwa jinsi gani aya hiyo hufungamanisha agano na sheria. Ni kwa jinsi gani huonesha vile sheria ilivyo ya msingi katika agano?`

Wakati unapotafakari kile agano inachomaanisha, wazo la sheria kama takwa muhimu huleta mantiki. Iwapo tutalielewa agano kama mahusiano, kuwepo kwa kanuni na mipaka ni muhimu. Ni kwa muda gani ndoa au urafiki au shughuli ya kibiashara yaweza kushamiri iwapo hapakuwepo kanuni, masharti, yaliyoandikwa au yanayotambulikana bayana? Mume anaamua kuchukua kimada au rafiki anaamua kuchota fedha kutoka kwenye pochi ya mwenzake, au mbia mmoja pasipo kumjulisha mbia mwenzake anaalika mtu mwingine kinyemela ajiunge katika biashara yao. Kufanya hivyo itakuwa ni uvunjifu wa kanuni, sheria, na taratibu. 

Je mahusiano hayo yataendelea kudumu kwa muda gani endapo yatazidi kusongwa na uhalifu huo wa kanuni? Hii ndiyo sababu yapasa kuwepo mipaka, kanuni, na taratibu zenye kueleweka. Hizo zinapozingatiwa ndipo uhusiano utadumu. 

Naam, kauli kama vile amri (Zaburi 78:10), sheria (Zaburi 50:16), shuhuda (Zaburi 25:10), maagizo (Zab. 103:18), na neno la BWANA (Kumbukumbu 33:9) yanaonekana yakitumika sambamba au yakiwa na maana sawa na neno “agano”. Ni hakika “maneno ya agano hili” (Yer. 11:3, 6, 8) ni maneno ya amri sheria, shuhuda, na maagizo ya Mungu. 

Agano la Mungu na watu wake Israeli lilikuwa na masharti mengi ambayo ni ya msingi kuweza kudumisha mahusiano aliyotaka kuyajenga na watu wake. Je si inapasa kuwa vivyo hivyo leo?

`Tafakari juu ya mtu ambaye una uhusiano wa karibu naye. Eleza ungejihisije endapo hakuna sheria, kanuni, au amri ziwatawalazo, isipokuwa tu kwamba mnaamini mko huru kutenda kila mtu kama aonavyo inafaa? Naam, endapo utasema unampenda mtu huyo, upendo huo uwe ndio utakaoamua jinsi ya kuhusiana naye, kwa nini tena ziwepo sheria? Jadili.`