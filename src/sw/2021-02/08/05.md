---
title:  Uthabiti wa Sheria ya Mungu 
date:  19/05/2021
---

`Je kuwepo kwa sheria ya Mungu katika mahusiano ya agano hutufundisha ukweli gani kuhusu tabia ya Mungu? Mal. 3:6, Yakobo 1:17.`

Sheria ya Mungu ni tamko au maandishi yenye kufunua wazi wazi mapenzi ya Mungu (linganisha na Zaburi 40:8). Kwa vile ni chapa ya tabia yake, kuwepo kwake katika agano hutuhakikishia kuwa agano hilo ni la kudumu na la kuheshimiwa na Mungu. Japo hatuwezi kupambanua utendaji wa maongozi yake, twajua yeye ni mwaminifu. Ulimwengu wa Mungu unatawaliwa na kanuni za kimaadili na za asili. Ni ukweli huu ambao hutupatia uhuru na usalama wa kweli. 

Uhakika kuwa Mungu ni wa kuaminika na wa kutumainiwa umejengeka katika ukweli kuwa Yeye ni Mungu wa kanuni. Mapenzi yake na sheria zake hukubaliana. Mungu husema sahihi ni sahihi kwa vile huelezea mahusiano yaliyo bora kwa viwango vya juu. Kwa hiyo sheria ya Mungu siyo maagizo ya kulazimisha yasiyokubalika kiakili. Sheria ya Mungu ni kanuni thabiti kuliko zote ulimwenguni.” —Walter R. Beach, Dimensions in Salvation (Washington, D.C.: Review and Herald Publishing Association, 1963), uk. 143.

`Iwapo sheria za Mungu haziwezi kumwokoa mtu kutoka dhambini, kwa nini akazifanya kuwa sehemu ya agano lake?(Dokezo: Soma Amosi 3:3.)` 

Uhusiano huhitaji makubaliano na umoja. Kwa vile Mungu siyo tu Muumba wa ulimwengu ila pia Mtawala wake Mwadilifu, sheria ni muhimu kuleta furaha kwa viumbe wake wenye akili wapate kuishi kwa umoja naye. Sheria yake, ndiyo ufunuo wa mapenzi yake, hivyo huunda katiba ya serikali yake. Hiyo ndiyo tabia au masharti ya mpango au uhusiano wa agano. Kusudi lake siyo kuokoa, ila kuonesha wajibu wetu kwa Mungu (Amri ya 1 hadi ya 4), na wajibu wetu kwa  wanadamu wenzetu (amri ya 5—10). 

Kwa maneno mengine, huweka bayana mwenendo wa maisha aliyokusudia Mungu kwamba watoto wake wa agano wapate kuyaishi, kwa furaha na uzima wao. Iliwazuia Waisraeli wasikumbatie kanuni (falsafa) nyingine kama njia yao ya maisha. Ni lengo la mahusiano ya agano kumfanya muumini kupitia neema ya Mungu ibadilishayo maisha ajenge umoja wa tabia na mapenzi ya Mungu. 

`Tazama kukuzunguka. Je waona madhara ya kutisha ya uasi? Hata maishani mwako, je waona uharibifu ulioletwa na uasi wa amri za Mungu? Ni kwa jinsi gani uhalisi huo huthibitisha wema wa Sheria ya Mungu na kwa nini sheria yake iwe sehemu muhimu katika mahusiano yetu naye? `