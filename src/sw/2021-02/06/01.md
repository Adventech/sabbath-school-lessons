---
title:  Mzao Wa Ibrahimu
date:  01/05/2021
---

### Somo la Juma Hili
Ezekieli 16:8; Kumbukumbu 28:1, 15; Yeremia 11:8; Mwanzo 6:5; Yohana 10:27, 28; Wagalatia 3:26—29; Warumi 4:16, 17

> <p>Fungu la Kukariri</p>
> “Bali ninyi ni mzao mteule, ukuhani wa kifalme, taifa takatifu, watu wa milki ya Mungu, mpate kuzitangaza fadhili zake yeye aliyewaita mtoke gizani mkaingie katika nuru yake ya ajabu” (1 Petro 2:9).

Katika mji mdogo, siku moja, saa kubwa dirishani mwa mwuza vito ilisimama mnamo saa tatu kasorobo. Watu mjini hapo waliitegemea saa hiyo kuujua wakati. Katika asubuhi hiyo, wafanya biashara waliitazama saa hiyo na kujifariji kuwa ni asubuhi bado wala haijafika saa tatu; watoto wa shule walijua ni asubuhi bado wana muda zaidi wa kuzurura. Watu wengi walichelewa kwenye shughuli zao kwa vile saa kubwa katika duka la mwuza vito ilikoma kutembea.” *—C. L. Paddock, God’s Minutes (Nashville, TN: Southern Publishing Association, 1965), uk. 244.*

Hiki ni kielelezo kizuri jinsi gani kuhusu anguko la Israeli ya zamani. BWANA aliwaweka Israeli “katikati ya mataifa” (Ezek. 5:5) —eneo lililo kitovu au daraja kuunganisha mabara matatu (Afrika, Ulaya, na Asia). Walipaswa kuwa saa kubwa ya kiroho iliyoko mnarani kuweza kutazamwa na mataifa yote kumjua Mungu wa kweli. 

Hata hivyo, Israeli, kama ile saa kubwa dirishani mwa mwuza vito, ilisimama. Hata hivyo haikuwa anguko la jumla; kwani baadaye, kama ilivyo leo, Mungu alikuwa na masalio Wake. Somo letu juma hili linazungumzia utambulisho na jukumu la Israeli wa kweli kiroho katika kila kizazi, kikiwemo kizazi chetu. 

*Juma Hili kwa Ufupi*

`Ni ahadi gani za agano ambazo BWANA alifanya kwa Israeli? Ni masharti gani yaliambatana nazo? Ni kwa uaminifu jinsi gani taifa liliishi kwa kuzingatia ahadi hizo? Kulitokea nini ahadi hizo zilipovunjwa?` 

*Jifunze somo la juma hili kwa maandalizi ya Sabato ya Mei 8.*