---
title:  'Makubaliano Juu Ya Ardhi (Mwanzo 35:12)'
date:  03/05/2021
---

Ahadi kuwa nchi itatolewa kwa ajili ya watu wa Mungu, Israeli, kwanza alipatiwa Ibrahimu na kisha kurudiwa kwa Isaka na Yakobo. Maneno ya Yusufu kitandani akikata roho yalirudia ahadi hiyo (Mwanzo 50:24). Mungu alikuwa ameshamjulisha Ibrahimu, kwamba, "miaka 400 itapita" kabla wana wa Ibrahimu hawajamilikishwa nchi waliyoahidiwa (Mwanzo 15:13,16). Utimilifu wa ahadi hii ulianza siku za Musa na Yoshua. Musa alirudia ahadi hiyo: “Angalieni, nimeqawekea nchi mbele yenu, ingieni mkaimiliki nchi Bwana aliyowaapia baba zenu.” (Kumbukumbu 1:8). 

`Soma Kumbukumbu 28:1, 15. Ni ujumbe gani unaopatikana hapa? Kwa muhtasari, nchi watarithishwa kama sehemu ya agano. Agano lahusisha majukumu. Israeli walikuwa na majukumu gani?`

Sehemu ya kwanza ya Kumbukumbu 28 huorodhesha baraka na laana ambazo taifa la Israeli watapokea iwapo watayatii mapenzi ya Mungu. Sehemu ya pili ya sura hiyo inahusu laana zitakazowapata iwapo watakaidi. Laana hizi zilikuwa matokeo ya kuziacha dhambi zizae matokeo yake maovu... "Maana yeye apandaye kwa mwili wake, katika mwili wake atavuna uharibifu; bali yeye apandaye kwa Roho, katika Roho atavuna uzima wa milele. (Gal. 6:8). Kama maji, yaachwapo yenyewe hayakomi kutitirika hadi yafikie kiwango chake cha utulivu na kutuama; kama saa, iachwapo kwa yenyewe, haikomi kuendelea kuzunguka hadi betrii iishe; kama mti, iwapo umeachwa ukue, hautulii hadi utoe matunda yatarajiwayo; vivyo hivyo dhambi inajitafutia kiwango chake, vinginevyo haikomi kutiririka, ikitafuta kuzaa tunda, na hatimaye “mwisho wake ni mauti” (Warumi. 6:21)." —The Pulpit Commentary: Deuteronomy, H. D. M. Spence and Joseph S. Exell, eds. (Peabody, MA: Hendrickson Publishers, 1890), vol. 3, uk. 439.

Licha ya ahadi zote za kurithishwa nchi, ahadi hizi hazikuwa bila masharti. Zilikuja kama sehemu ya agano. Israeli walipaswa kutimiza upande wao wa agano; iwapo sivyo, ahadi hiyo haingetimilika. BWANA aliweka wazi, zaidi ya mara moja, kuwa iwapo wangekaidi, nchi hiyo ingeookonywa kwao. Soma Walawi 26:27—33. Nadhani Mungu amekuwa wazi mno katika neno lake.

`Kama Wakristo tunatarajia kupokea na kurithishwa nchi ya ahadi za mbingu mpya na nchi mpya. Zimeahidiwa kwetu kama nchi ya ahadi ya duniani ilivyoahidiwa kwa ajili ya Waebrania. Tofauti ni kwamba, mara tuwasilipo hapo, hakuna nafasi ya kuipoteza tena (Dan. 7:18). Na wakati huo, kuna masharti ili kuwepo pale. Je unajua masharti hayo ni yapi, hasa katika muktadha wa wokovu kwa imani pekee?`