---
title:  Masalio
date:  05/05/2021
---

**Ni tumaini gani tunalolipata katika aya zifuatazo licha ya uzoefu wa Israeli wa mduara unaojirudia wa uasi, hukumu ya Mungu, na hatimaye toba?**

`Isa. 4:3` 

`Mika 4:6, 7` 

`Sefania 3:12, 13`

Japokuwa mpango wa Mungu kwa Israeli ya kale uliharibiwa kwa uasi, haukuweza kukwamishwa. Miongoni mwa wingi wa magugu, bado utashuhudia kuwepo kwa maua machache yaliyo stawi. Manabii wengi wa Agano la Kale wanaongelea hawa Masalio wachache waaminifu, ambao Mungu atajikusanyia kama shada zuri la maua. 

Kusudi la Mungu leo la kujiinulia na kuhifadhi Masalio waaminifu ni sawa na lile la Israeli ya Kale —kuinua vyombo viteule vitakavyotangaza “utukufu wangu miongoni mwa Mataifa” (Isa. 66:19). Matokeo yake mataifa mengine yatajiunga na Masalio waaminifu “kumwabudu Mfalme, Bwana wa majeshi” (Zek. 14:16). Hivyo hata hali iwe mbaya kiasi gani, Mungu daima anao masalio waaminifu ambao, licha ya uasi ndani ya watu wa Mungu, wamejitahidi “kufanya imara wito wao na uteule wao” (2 Pet. 1:10). Yaani, pamoja na upungufu wa taifa katika ujumla wake, bado walikuwepo baadhi waliojitahidi kutunza masharti, kwa upande wao wa agano (soma kwa mfano 1 Wafalme 19:14—18). Na japo, yumkini, waliteseka kama taifa (kama vile kupelekwa uhamishoni), utimilifu wa ahadi ya agano utakuwa urithi wao, yaani, uzima wa milele. 

`Soma Yohana 10:27, 28. Ni nini analolisema Yesu hapa? Tumia maneno yake, na ahadi ndani yake, kuhusiana na uasi uliokuwepo katika Israeli ya kale. Ni kwa namna gani maneno hayo yanasaidia kuelezea uwepo wa masalio waaminifu?`

Miaka michache iliyopita, dada mmoja aliachana na imani yake ya Kikristo kabisa, kwa vile alikatishwa tamaa na dhambi, uasi, unafiki uliokuwa ukiendelea katika kanisa mahalia. “Watu wale kwa hakika hawakuwa Wakristo,” alisema, akitumia hilo kama kisingizio kwa kuachana na dini kwake. 

`Ukijenga kwenye kanuni za somo la leo, kwa nini hoja yake ni dhaifu hivyo?`