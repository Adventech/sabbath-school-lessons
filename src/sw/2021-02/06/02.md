---
title:  “Zaidi Ya Mataifa Yote ....” 
date:  02/05/2021
---

**“Kwa maana wewe u taifa takatifu kwa Bwana, Mungu wako; Bwana Mungu wako, amekuchagua kuwa watu wake hasa, zaidi ya mataifa yote walioko juu ya uso wa nchi” (Kumbukumbu 7:6).** 

Hakuna mashaka yoyote juu ya hilo: BWANA kwa jinsi ya pekee alikuwa amewachagua Waebrania kuwa wawakilishi Wake maalumu hapa duniani. Neno lililotafsiriwa “hasa” katika aya hiyo hapo juu, segulah, laweza kumaanisha “mali ya thamani” au “hazina teule.” Jambo la msingi la kukumbuka hapa, ni kwamba, uchaguzi huu ulikuwa tendo la Mungu, ufunuo wa neema yake. Hakuna jema lililoonekana kwa watu wenyewe lililowafanya wastahili neema yake. Hapakuwepo, maana neema ni kitu upewacho japo hustahili. 

`Soma Ezekieli 16:8. Hii inatusaidiaje kuelezea vile BWANA alivyolichagua taifa la Israeli?`

“Kwa nini Israeli ikachaguliwa na BWANA? Hiyo ilikuwa vigumu kueleweka. Lilikuwa kundi dogo la watu wasio na utamaduni mkuu wala umashuhuri. Halikuwa na sifa maalum kustahili kupewa upendeleo huo wa kuchaguliwa. Uchaguzi huo ulikuwa tendo la Mungu pekee ..... Sababu ya msingi ya chaguo hilo ni siri ya pendo la Mungu. Naam, ukweli ni kwamba Mungu alilipenda taifa la Israeli na kulichagua, hivyo kuheshimu ahadi alizowaahidi baba zao .... Israeli ilichagua kwa sababu ya pendo la Mungu kwa taifa hilo. Alikuwa amewekwa huru toka utumwani Misri kwa ufunuo mkuu wa uweza wa Yehova. Hebu atambue ukweli huo mkuu ajiheshimu kama taifa teule na takatifu. Mwelekeo wo wote kwake wa kupuuzia heshima kuu aliyopewa ni jambo lisilokubalika kabisa.” —J. A. Thompson, Deuteronomy (London: Inter-Varsity Press, 1974), uk. 130, 131.

Kulingana na mpango wa Mungu, Waisraeli walipaswa kuwa taifa la kifalme na la kikuhani vilevile. Katika ulimwengu uliojawa dhambi walipaswa wawe wafalme, wenye maadili na wanyofu kiroho, kwani walipaswa kuishi maisha matakatifu (Ufu. 20:6). Kama makuhani, walipaswa kumkaribia BWANA katika maombi, sifa, na kafara. Kama wapatanishi kati ya Mungu na wapagani, walipaswa kuhudumu kama walimu, wahubiri, manabii, na kuwa kielelezo cha maisha matakatifu wawakilishi wa Mbingu katika kudhihirisha dini ya kweli.

`Angalia kauli ya fungu la leo, ambapo Mungu anasema wanapaswa kuwa “zaidi ya mataifa yote walioko juu ya uso wa nchi.” Ukizingatia vile Maandiko yalivyofundisha kuhusu sifa ya unyenyekevu na hatari ya kiburi, je unadhani aya hii inakupatia ujumbe gani? Ni kwa jinsi gani wao walihitajika kuwa “zaidi” ya watu wote? Je tutumie wazo hilo kwetu sisi, kama kanisa pia? Iwapo ndivyo, kwa finsi gani?”`