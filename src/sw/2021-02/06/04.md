---
title:  Israeli na Agano 
date:  04/05/2021
---

**“Lakini hawakutii, wala kutega masikio yao, bali walikwenda kila mtu katika ushupavu wa moyo wake mbaya; kwa hiyo nimeleta juu yao maneno yote ya maagano haya, niliyowaamuru wayafanye; lakini hawakuyafanya” (Yer. 11:8).**

Tazama aya hiyo hapo juu. BWANA asema atawaletea “maneno yote ya maagano haya.” Naam, anaongelea mabaya atakayowaletea. Wakati tunatambua agano hutuletea mema, upo upande wa pili wa mambo. Kanuni hii ilidhihirika kwa Nuhu. Mungu alimpatia Nuhu kitu kizuri cha ajabu-ulinzi dhidi ya uangamivu, ila Nuhu alipaswa kuonesha utii ili kupokea baraka za neema ya Mungu. Iwapo atakuwa mkaidi, kanuni za upande wa pili wa agano zitatenda kazi. 

`Linganisha aya hiyo hapo juu na Mwanzo 6:5, kuhusiana na dunia kabla ya gharika. Unaona ulinganifu gani? Je aya hizi zinasema nini kuhusu umuhimu wa sisi kutawala mawazo yetu?` 

Jambo la kusikitisha, historia ya Israeli ilikuwa marudio ya mara kwa mara ya uasi, yakifuatiwa na hukumu ya Mungu, toba na kipindi cha utii. Ni kwa kipindi kifupi, chini ya utawala wa Daudi na Sulemani, ambapo walitawala kikamilifu na kulimiki eneo lote la nchi ya ahadi. 

Tazama aya zifuatazo kutoka kwa Yeremia zenye kutaja uasi wa Israeli: “Watu husema, Mtu akimwacha mkewe, naye akienda zake, akawa mke wa mtu mwingine, je! Mtu huyo atamrudia tena? Je! Nchi hiyo haitatiwa unajisi? Lakini wewe umefanya mambo ya ukahaba na wapenzi wengi; nawe, je! Utanirudia mimi? Asema Bwana..... Hakika kama vile mke amwachavyo mumewe kwa hiana, ndivyo mlivyonitenda mimi kwa hiana, Ee nyumba ya Israeli, asema Bwana” (Yer. 3:1, 20). 

Hapa hutufikisha kwenye jambo tuliloligusia hapo nyuma: Agano Mungu afanyalo nasi siyo mkataba wa kisheria uliofanywa kati ya wabia wawili kila mtu akitarajia faida dhidi ya mwenzake. Mahusiano ya agano ni kujitoa kikamilifu, suala nyeti na takatifu kama ndoa, na hii ndiyo sababu BWANA hutumia vielelezo hivyo. 

Suala ni kwamba uasi wa Israeli kiini chake siyo ukaidi ila katika mahusiano kuvunjika kati yao na BWANA, uvunjifu ambao matokeo yake yalikuwa ukaidi ambao hatimaye ulileta adhabu juu yao. 

`Kwa nini mahusiano yetu binafsi na Mungu ni muhimu kwa maisha yetu ya Kikristo? Je namna gani iwapo mahusiano yetu na Mungu Siyo sahihi, je mwelekeo wetu utakuwa kuanguka dhambini na kufanya uasi? Je utamjibuje mtu aulizaye swali hili: “Nitajengaje mahusiano ya kina baina yangu na Mungu?”`