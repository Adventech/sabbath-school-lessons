---
title:  Ishara ya Agano 
date:  25/05/2021
---

**“Kwa ajili ya hayo wana wa Israeli wataishika Sabato, kuiangalia sana hiyo Sabato katika vizazi vyao vyote, ni agano la milele. Ni ishara kati ya mimi na wana wa Israeli milele; kwani kwa siku sita Bwana alifanya mbingu na nchi, akastarehe kwa siku ya saba na kupumzika.” (Kutoka 31:16, 17).**

Mara nne katika Biblia, Sabato imetajwa kama “ishara” (Kutoka 31:13, 17; Ezek. 20:12, 20). “Ishara” siyo "nembo" ikimaanisha kitu kiwakilishacho kitu kingine, kwani vyote vina muundo mmoja (kwa mfano: “nembo” ya ngumi huwakilisha “uweza” au "mamlaka"). Katika Biblia, Sabato ni “ishara” ikimaanisha alama ya nje, au kitu au mazingira fulani yaliyokusudiwa kupeleka ujumbe maalumu. Hakuna cho chote katika ishara chenye kuhusiana moja kwa moja na agano lenyewe. Sabato ilikuwa ishara ya agano “kati ya mimi na ninyi katika vizazi vyenu vyote” (Kutoka 31:13) kwa vile tu Mungu kaagiza hivyo. 

`Kwa nini Mungu aitumie Sabato kama ishara ya agano? Ni nini la pekee katika Sabato linaloifanya iwe alama ya mahusiano ya wokovu na Mungu? Ukizingatia kuwa msingi wa agano ni kwamba tunaokolewa kwa neema, kwamba matendo hayaokoi, sasa ni nini kilichopo kuhusu Sabato kinachoifanya iwe kielezo sahihi cha mahusiano hayo? (Soma Mwanzo 2:3, Waebrania 4:1—4)` 

Jambo la kustaajabisha kuhusiana na Sabato kama ishara ya agano la neema ni kwamba kwa karne nyingi Wayahudi wameelewa Sabato kama ishara ya ukombozi wa Kimasihi. Waliona katika Sabato wokovu utarajiwao wa Masihi. Maadam tunaelewa kuwa ukombozi ni kwa neema peke yake, na kwa vile tunaelewa agano ni la neema, uhusiano kati ya sabato, ukombozi, na agano limewekwa dhahiri (soma Kumbukumbu 5:13—15). Hivyo kinyume na wazo lililozoeleka, Sabato ni ishara ya neema iokoayo ya Mungu; na wala siyo ishara ya wokovu kwa matendo. 

`Je unaelewa nini kuhusu “pumziko” la Sabato? Je unapumzika katika Sabato? Ni mambo gani unayafanya kwa namna tofauti katika siku hiyo kuonesha kuwa hiyo ni “ishara”? Je mtu akujuaye vyema anapokutazama maishani mwako anaweza kutambua kuwa hakika Sabato ni siku maalumu sana kwako?`