---
title:  Kuikumbuka Sabato 
date:  27/05/2021
---

**"Ikumbuke siku ya Sabato uitakase" (Kutoka 20:8).**

Sabato ilikuwa ni ishara kumwambia mwanadamu “akumbuke.” Matumizi ya neno “kumbuka” yanaweza kuwa ya namna mbalimbali, Kwanza, “kukumbuka” kitu yahusu kurejea nyuma kimawazo, kutazama muda uliopita. Kwa jinsi hiyo, Sabato huturejeza nyuma kwa tamko la uumbaji, ambalo lilifikia kilele katika taasisi ya Sabato kama siku ya mapumziko ya kila juma na wasaa rasmi wa kujumuika pamoja na Mungu. 

Agizo la "Ikumbuke" pia linahusu wakati uliopo. Siyo tu tuikumbuke Sabato (Kutoka 20:8), pia inatupasa “kuishika na kuitunza” (Soma Kum. 5:12). Hivyo Sabato ina mguso muhimu kwetu leo, na sasa. 

Hatimaye, tutambue Sabato huelekeza kidole wakati ujao. Mtu atunzaye Sabato anayo ahadi ya maisha mema siku za usoni pamoja na Bwana wa Sabato. Inampasa adumu katika uhusiano wa agano, kwa vile anadumu katika BWANA. Naam, tunapotambua agano kuwa ni uhusiano baina ya Mungu na wanadamu, Sabato, ambayo husaidia kudumisha mahusiano hayo, inakuwa ya muhimu sana. 

Kwa hakika, katika kukumbuka Uumbaji na Muumba wake, watu wa Mungu pia wanakumbuka matendo makuu ya Mungu ya neema ya wokovu (soma Kumb. 5:14, ambapo Sabato, inaonekana katika muktadha huu, kama ishara ya ukombozi toka Misri, kielelezo cha wokovu wa mwisho unaopatikana katika Mungu). Uumbaji na uumbaji upya huenda pamoja. Ya kwanza huwezesha ya pili kuwepo. Sabato ni ishara inayotangaza kuwa Mungu ndiye Muumba wa ulimwengu, na pia Muumba wa wokovu wetu.

**“Kwa kuitakasa Sabato yatupasa kuonesha kuwa sisi tu watu wake. Neno lake linatangaza Sabato kuwa ishara ambayo inawatofautisha watu washikao amri za Mungu .... Wale wanaotunza sheria za Mungu watakuwa wamoja pamoja naye katika pambano kuu lililoanza mbinguni kati ya Shetani na Mungu.” —Ellen G. White, Selected Messages, ktb. 2, uk. 160.**

`Tazama kauli hii kutoka kwa mtumishi wa Bwana. Ni nini katika Sabato ambacho huifanya itupambanue kama “watu wazishikao amri” zaidi ya amri zingine zozote?`