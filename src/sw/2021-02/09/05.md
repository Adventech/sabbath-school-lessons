---
title:  Ishara ya Utakaso 
date:  26/05/2021
---

**“Hakika mtazishika Sabato zangu, kwa kuwa ni ishara kati ya mimi na ninyi katika vizazi vyenu vyote; ili mpate kujua ya kuwa mimi ndimi Bwana niwatakasaye ninyi." (Kutoka 31:13)**

Aya yenye kuongelea Sabato kwa kina ni ile ya Kutoka 31:12—17, ambayo hufuata baada ya maelekezo ya Mungu ya ujenzi wa patakatifu na uanzishaji wa huduma zake (Kutoka 25:1 hadi Kutoka 31:11). 

Dhana ya Sabato kama “ishara” —wazi, ya nje, ya milele baina ya Mungu na watu wake—imeelezewa hapa kwa namna hiyo, kwa mara ya kwanza. Aya yenyewe ina kanuni muhimu kwetu kuweza kujifunza. Mambo mawili yametajwa kwenye aya hii: 

1. Sabato kama ishara ya maarifa 
2. Sabato kama ishara ya utakaso. 

Tafakari sabato kama ishara ya maarifa. Waebrania walielewa maarifa kwamba yanajumuisha nyanja za kiakili, kimahusiano na kihisia. "Kujua" haikuhusu kuelewa mambo kitaarifa, hasa pale mtu anapohusika. Ilimaanisha pia kuwa na uhusiano wa kina na mtu huyo. Hivyo kumjua BWANA ilimaanisha kuwa na mahusiano sahihi na BWANA —kumtumikia (1 Nyakati 28:9), kumcha (Isaya 11:2), kumwamini (Isa. 43:10), Kumtumainia na kumtafuta (Zaburi 9:10), na “kuliita” jina lake (Yer. 10:25). 

`Angalia uzisome aya zote za Maandiko zilizopo kwenye ibara hiyo hapo juu. Ni kwa jinsi gani aya hizi hutusaidia kuelewa kile kimaanishwacho kwa kauli “kumjua” BWANA?`

Isitoshe, Sabato ina umuhimu kama ishara ya utakaso. Inatangaza kuwa BWANA “huwatakasa” watu wake (soma Walawi 20:8) kwa kuwafanya “watakatifu” (Kumbukumbu 7:6). 

Utakaso ni kazi ya Mungu ya upendo wake wa ukombozi kama ilivyo kazi yake ya wokovu na ukombozi. Uhesabiwaji haki na utakaso yote ni matendo ya Mungu. “Mimi ndimi Bwana niwatakasaye ninyi." (Walawi 20:8).Hivyo Sabato ni ishara itupatiayo maarifa kuwa Mungu ni Mtakasaji. “Sabato walipewa wakazi wa dunia kama ishara ya Mungu kama Muumba, pia ni ishara ya Mungu kama Mtakasaji" —Ellen G. White, Testimonies for the Church, vol. 6, uk. 350.

`Tafakari siku ya Sabato na mchakato wa utakaso, namna ya kufanyika safi kiroho (kutakaswa). Ushikaji wa Sabato una sehemu gani katika zoezi hili? Bwana anatumiaje uzoefu wetu wa ushikaji wa Sabato kuweza kututakasa?`