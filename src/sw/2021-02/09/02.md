---
title:  Chimbuko
date:  23/05/2021
---

Mara ngapi tunasikia kauli, “Sabato ya kale ya Wayahudi.” Kumbe Maandiko yako wazi kuwa Sabato ilikuwepo mapema zamani kabla ya kuwepo kwa taifa la Kiyahudi. Mwanzo au chimbuko lake linapatikana katika juma la uumbaji lenyewe. 

`Tazama Mwanzo 2:2,3 na Kutoka 20:11. Aya hizi hutaja wazi kuwa ni nini chimbuko la Sabato?`

Japokuwa Mwanzo 2:2, 3 haihitaji “siku ya saba” kama Sabato (jina hilo limeanza kutumika katika Kutoka 16:26, 29), inaelezewa wazi kwa kauli "akapumzika siku ya saba” (Mwanzo2:2). Neno “akapumzika” (kwa kiebrania shabat) inahusiana na kitenzi “Sabato” (kwa kiebrania shabbat). “ Neno ‘sabato’ halikutumika hapa [katika Mwanzo 2:2, 3], bali ni hakika kuwa mwandishi alikuwa na lengo la kusisitiza kuwa Mungu aliibariki na kuitakasa siku ya saba kama Sabato." —G. F. Waterman, The Zondervan Pictorial Encyclopedia of the Bible (Grand Rapids, MI: Zondervan Publishing House, 1975), vol. 5, uk. 183. Ni hakika Mwanzo 2:2, 3 hutufundisha muasisi wa Sabato ni Mungu na kuwa taasisi hiyo ni siku ya baraka kwa wanadamu wote. 

Soma Marko 2:27. Yesu asema kuwa Sabato ilifanyika kwa ajili ya mwanadamu, ikiashiria wanadamu wote, katika ujumla wao, na wala siyo Wayahudi peke yao. 

`Kwa nini Mungu mwenyewe apumzike siku ya saba? Je alihitajika kufanya hivyo? Kupumzika kwake kulikuwa na kusudi gani lingine?`

Japokuwa baadhi ya wachambuzi wa Maandiko wanadai Mungu alihitaji pumziko baada ya uumbaji, kusudi halisi la pumziko la Mungu ni kutupatia sisi wanadamu kielelezo cha kimbingu. Mwanadamu anapaswa kufanya kazi siku sita na kisha kupumzika Sabato ya siku ya saba. Mwana Theolojia Karl Barth alishauri kuwa pumziko la Mungu mwishoni mwa juma la uumbaji lilikuwa sehemu ya “agano la neema,” ambapo mwanadamu alialikwa "kupumzika pamoja naye. .... akishiriki furaha ya pumziko la BWANA." —Church Dogmatics, vol. 3, part 1 (Edinburgh, Scotland: T&T Clark Ltd., 1958), uk. 98.

Mungu kwa pendo lake alimpatia wito mwanamume na mwanamke mnamo siku iliyofuata baada ya kuumbwa kwao apate kujumuika naye katika pumziko, adumishe mahusiano ya karibu na BWANA ambaye wameumbwa kwa sura yake. Kujumuika huko pamoja na ushirika naye vilipaswa kuwa zoezi la milele. Tangu anguko la mwanadamu, sabato imekuwa siku bora ya kuleta furaha maishani mwa mwanadamu katika jumuiko lake na Mwokozi. 

`Iwapo mtu fulani angekuuliza, Ni kwa jinsi gani Sabato imejenga uhusiano wako na BWANA, ungemjibuje?`