---
title:  Tafakari ya Kalvari 
date:  13/06/2021
---

Njia ya wokovu ya Agano la Kale chini ya agano la Musa sio tofauti na njia ya wokovu katika Agano Jipya chini ya agano jipya. Kwamba ni katika Agano la Kale au Agano Jipya, agano la zamani au jipya, wokovu ni kwa imani peke yake. Kama ingekuwa ni kwa kitu kingine chochote, kama vile kazi, wokovu ungekuwa kitu ambacho tunadaiwa, kitu ambacho Muumbaji alilazimika kutupatia. Ni wale tu ambao hawaelewi uzito wa dhambi ndio wanaweza kuamini kwamba Mungu alikuwa anawajibika kutuokoa. Kinyume chake, kama upo, kulikuwa na wajibu mmoja tu, nao ni kile tulichodaiwa kwa kukiuka sheria. Sisi, kwa kweli, hatungeweza kutimiza sharti hilo; kwa bahati nzuri, Yesu alikabiliana nalo kwa ajili yetu. 

“Wakati wanaume na wanawake watakapoweza kuelewa kwa ukamilifu zaidi ukubwa wa kafara kuu ambayo ilitolewa na Mfalme wa mbinguni kwa kufa badala ya mwanadamu, ndipo mpango wa wokovu utapokuzwa, na tafakari ya Kalvari itakapoamsha hisia njema, takatifu, na changamfu ndani ya moyo wa Mkristo. Sifa kwa Mungu na Mwanakondoo zitakuwa mioyoni mwao na kwenye midomo yao. Kiburi na majigambo haviwezi kushamiri katika mioyo ambayo huweka matukio ya Kalvari kuwa mapya katika kumbukumbu zao ..... Utajiri wote wa ulimwengu hauna thamani ya kutosha kuweza kukomboa roho moja inayoangamia. Ni nani anayeweza kupima upendo ambao Kristo aliuhisi kwa ajili ya ulimwengu uliopotea pale alipokuwa akining’inia msalabani, akiteseka kwa sababu ya dhambi za wanadamu wenye hatia? Upendo huu haukuwa na kipimo, hauna kikomo. 

“Kristo ameonesha kwamba upendo wake ulikuwa na nguvu kuliko kifo. Alikuwa akitimiza wokovu wa mwanadamu; na ingawa alikuwa na pambano la kutisha kuliko yote na nguvu za giza, lakini bado, katikati ya yote haya, upendo Wake uliongezeka kuwa na nguvu zaidi na zaidi. Alivumilia kufichwa kwa uso wa Baba yake, mpaka Alipoongozwa kusema kwa uchungu wa roho Yake: ‘Mungu wangu, Mungu wangu, mbona umeniacha?’ Mkono wake ulileta wokovu. Bei ililipwa kununua ukombozi wa mwanadamu, wakati, katika pambano la mwisho la roho, maneno ya heri yalitamkwa ambayo yalionekana kutoa mwangwi kupitia uumbaji: ‘Imekwisha.’ 

"Matukio ya Kalvari yanahitaji hisi za kina kabisa. Juu ya somo hili utasamehewa ikiwa utaonesha shauku. Kwamba Kristo, aliye bora kiasi kile, asiye na hatia kabisa, angelipaswa kufa kifo cha mateso kiasi kile, akibeba uzito wa dhambi za ulimwengu, mawazo yetu na kufikiri kwetu hakuwezi kuelewa kabisa. Urefu, upana, kimo, kina, cha upendo wa kushangaza kiasi kile hatuwezi kupima. Tafakari ya kina ya upendo wa Mwokozi usio na kifani inapaswa kujaza akili, kugusa na kuyeyusha roho, kutakasa na kuinua mapenzi, na kubadilisha kabisa tabia yote." —Ellen G. White, Testimonies for the Church, vol. 2, kur.. 212, 213.

`Omba juu ya kile ambacho Ellen G. White aliandika hapa. Ukizingatia mistari hii akilini, soma Wagalatia 6:14 kisha ujiulize, ni kwa njia zipi ninaweza kuona fahari katika Msalaba wa Kristo?`