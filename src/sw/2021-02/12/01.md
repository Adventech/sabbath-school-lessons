---
title:  Imani ya Agano
date:  12/06/2021
---

### Somo la Juma Hili
Gal. 6:14; Rum. 6:23; 1 Yohana 5:11, 13; Rum. 4:1—7; Law. 7:18; Law. 17:1—4; Rum. 5:1.

> <p>Fungu la Kukariri</p>
> “Ni dhahiri ya kwamba hakuna mtu ahesabiwaye haki mbele za Mungu katika sheria; kwa sababu mwenye haki ataishi kwa imani” (Wagalatia 3:11).

Yapata karne saba kabla ya Kristo, mtunga mashairi Homer aliandika kisa cha mikasa ya Odyssey, mpiganaji mkuu ambaye baada ya kuteka nyara mji wa Troy katika vita vya Trojani —alianza safari ya miaka kumi kujaribu kurudi katika mji wake wa asili Ithaka. Safari hii, pia, ilimchukua miaka mingi kwa sababu alikumbana na mkasa wa kuharibikiwa meli, migomo ya askari, dhoruba, majitu ya kutisha, na vikwazo vingine vilivyomzuia kufikia lengo lake. Hatimaye, baada ya kuhukumu kuwa Odysseus alikuwa ameteseka vya kutosha, miungu ilikubali kumruhusu mpiganaji huyu aliyechoka sana kurudi nyumbani kwake na kwa familia yake. Walikubali kuwa maonjo yake yalikuwa fidia ya kutosha kwa ajili ya makosa yake. 

Kwa namna fulani, sisi ni kama Odysseus, tukiwa kwenye safari ndefu kwenda nyumbani. Tofauti muhimu, hata hivyo, ni kwamba, kinyume na Odysseus, hatuwezi “kuteseka kiasi cha kutosha” ili kupata njia ya kurudi nyumbani. Umbali kati ya mbingu na dunia ni mkubwa mno kwetu hatuwezi kabisa kujifidia makosa yetu. Tukifika nyumbani, itakuwa ni kwa neema ya Mungu peke yake. 

**Juma Hili kwa Muhtasari:**

`Kwa nini wokovu lazima uwe ni zawadi? Kwa nini ilikuwa ni lazima kwake Yeye aliyekuwa sawa na Mungu kuweza kufidia roho zetu? Ni kitu gani kinamfanya Ibrahimu kuwa mwakilishi mzuri wa imani? Inamaanisha nini kuwa haki *“inahesabiwa”* au *“inawekwa”* kwetu? Tunawezaje kufanya ahadi na matumaini yanayopatikana katika msalaba kuwa yetu binafsi?` 

*Jifunze somo la juma hili kwa maandalizi ya Sabato ya Juni 19.*