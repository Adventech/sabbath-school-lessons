---
title:  Agano na Kafara 
date:  14/06/2021
---

**“Nanyi mfahamu kwamba mlikombolewa si kwa vitu viharibikavyo, kwa fedha au dhahabu; mpate kutoka katika mwenendo wenu usiofaa mlioupokea kwa baba zenu; bali kwa damu ya thamani, kama ya mwanakondoo asiye na ila, asiye na waa, yaani, ya Kristo” (1 Pet. 1:18, 19,).**

`Petro anamaanisha nini hapa anaposema kwamba tulikombolewa?`

Petro anapozungumza juu ya kifo cha upatanisho cha Kristo msalabani, “fidia” au wazo la bei ambalo analitaja linakumbusha kawaida ya zamani ya mtumwa kuachiliwa kutoka utumwani baada ya bei kulipwa (mara nyingi na ndugu). Kinyume chake, Kristo alitukomboa kutoka katika utumwa wa dhambi na tunda lake la mwisho, ambalo ni kifo, lakini alifanya hivyo kwa “damu yake ya thamani,” kifo chake kilicho mbadala na cha hiari pale Kalvari. Tena, huu ndio msingi wa maagano yote: bila hiyo, agano linakuwa limetanguka, kwa sababu Mungu hangekuwa ametimiza kwa haki sehemu yake ya mapatano hayo, ambayo ni karama ya uzima wa milele unaotolewa kwa wote wanaoamini. 

`Angalia aya zifuatazo: Rum. 6:23, 1 Yohana 5:11, 13. Aya zote hizi hushiriki kwa pamoja ujumbe gani?`

Tunayo ahadi hii ya uzima wa milele, kwa sababu Yesu peke yake ndiye angeweza kurekebisha ufa ule ambao hapo mwanzo ulitusababisha kupoteza uzima wa milele. Vipi? Kwa sababu haki na thamani isiyo na kikomo ya Muumba peke yake inaweza kufuta deni tulilodaiwa na sheria iliyovunjwa —hivyo ndivyo ufa uliosababishwa na dhambi ulivyokuwa mkubwa. 

Hata hivyo, ingeliweza kusema nini juu ya uzito wa sheria ya milele ya Mungu ikiwa kiumbe fulani mwenye ukomo, wa muda, na aliyeumbwa angeliweza kulipia adhabu ya kuikiuka? Ni Mtu yule tu aliye sawa na Mungu mwenyewe, ambaye ndani yake uhai ulikuwamo ambao haukukopwa na ulio wa asili na wa milele, ndiye angeliweza kulipa fidia inayohitajika kutuweka huru na deni tulilodaiwa na sheria. Hivi ndivyo ahadi zote za maagano zinavyotimizwa; hivi ndivyo tulivyo na ahadi ya uzima wa milele, hata sasa; hivi ndivyo tulivyokombolewa kutoka katika dhambi na mauti.

`Fikiria kwamba mtoto wa mtu, kwenye jumba la kumbukumbu Ia sanaa, anatupa puto iliyojazwa na wino kwenye mchoro wa Rembrandt na kuiharibu kabisa. Mchoro huo una thamani ya mamilioni ya fedha; wazazi, hata kama wangeliuza kila kitu walicho nacho, hawangeweza kukaribia kulipa deni wanalodaiwa. Ni kwa jinsi gani picha hii inatusaidia kuelewa ni kubwa kiasi gani ufa huu ambao dhambi imesababisha, ni jinsi gani hatuna msaada wa kuurekebisha, na kwa nini ni Bwana mwenyewe ndiye angeweza kulipa deni hilo?`