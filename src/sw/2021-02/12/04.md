---
title:  'Imani ya Ibrahimu: Sehemu ya 1'
date:  15/06/2021
---

**"Akamwamini Bwana, naye akamhesabia jambo hili kuwa haki" (Mwa. 15: 6).**

Aya hii inabakia kuwa mojawapo ya kauli zenye maana sana katika Maandiko yote. Inasaidia kuthibitisha ukweli muhimu wa dini ya kibiblia, ule wa kuhesabiwa haki kwa imani peke yake, na inafanya hivi karne nyingi kabla ya Paulo kuandika juu yake katika Warumi. Yote hayo yanasaidia kuthibitisha ukweli kwamba tangu Edeni na kuendelea, wokovu siku zote ulikuja kwa njia ile ile .....

Muktadha wa karibu na aya hii unatusaidia kuelewa ni jinsi gani imani ya Ibrahimu ilikuwa kubwa, kuamini ahadi ya Mungu ya mwana licha ya ushahidi wote wa kimwili ambao ungeonekana kuelekea kuifanya ahadi hiyo kuto kuwezekana. Ni aina ile ya imani inayotambua kutokujiweza kabisa, aina ile ya imani ambayo inahitaji usalimishaji kabisa wa nafsi, aina ile ya imani ambayo inahitaji unyenyekevu kamili kwa Bwana, aina ile ya imani inayosababisha utii. Hii ndio ilikuwa imani ya Ibrahimu, na ilihesabiwa kwake “kuwa haki.” 

`Kwa nini Biblia inasema kwamba "Ilihesabiwa kwake" au "kuwekwa kwake" kama haki? Je Abramu mwenyewe alikuwa ni "mwenye haki" katika maana ya haki ya Mungu? Alifanya nini, muda si mrefu baada ya Mungu kumtangaza kuwa mwenye haki, ambacho kitatusaidia kuelewa ni kwa nini haki hii ilihesabiwa kwake, kinyume na kile yeye mwenyewe alivyokuwa hasa?`

Vyovyote vile maisha ya Abramu yalivyokuwa maisha ya imani na utii, hayakuwa maisha ya imani kamili na utii kamili. Wakati mwingine alionesha udhaifu katika maeneo yote mawili. (Je, hiyo inasikika kama mtu fulani unayemfahamu?) Yote ambayo yanaongoza kwenye hatua ya muhimu, na hiyo ni: haki inayotuokoa ni haki ambayo tunawekewa, haki ambayo (kwa kutumia neno zuri la kiteolojia) inahesabiwa kwetu. Hii inamaanisha kwamba tunatamkwa kuwa wenye haki mbele za Mungu, licha ya makosa yetu; inamaanisha kwamba Mungu wa mbinguni anatuona kuwa wenye haki hata kama sivyo tulivyo. Hivi ndivyo alivyofanya kwa Ibrahimu, na hivi ndivyo atakavyofanya kwa wale wote wanaokuja kwake kwa “imani ya Ibrahimu” (Warumi 4:16).

`Soma Warumi 4: 1—7. Angalia muktadha ambapo Paulo anatumia Mwanzo 15: 6. Omba juu ya aya hizo na uandike kwa maneno yako mwenyewe kile unachoamini zinakuambia.`