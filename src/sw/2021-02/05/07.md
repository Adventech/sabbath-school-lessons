---
title:  Jifunze zaidi
date:  30/04/2021
---

*Soma Wazee na Manabii (Ellen G. White, Patriarchs and Prophets) sura ya “Ibrahimu Akiwa Kanaani” uk. 132—144 na “Mtihani wa Imani,” uk. 145—155.*

“Siyo mtihani mdogo aliopewa Ibrahimu, siyo kujikana nafsi kidogo kulikohitajika kwake .... Ila hakusita kutii wito wa Mungu. Hakuwa na swali lo lote la kuhoji kuhusu nchi ya ahadi ..... Mungu alikuwa amezungumza, na mtumishi wake ilimpasa kutii, kwani mahali bora kwake, ambapo atapata furaha kamili hapa duniani, ni mahali ambapo Mungu alikuwa amemwagiza awepo.” *—Ellen G. White, Patriarchs and Prophets, p. 126.*

Abramu alipoingia Kanaani, BWANA alimtokea na kuweka wazi kuwa ataishi kama mgeni katika nchi ambayo watarithishwa wazao wake (Mwanzo 12:7). Mungu alirudia ahadi hii mara kadhaa (soma Mwanzo 13:14, 15, 17; Mwanzo 15:13, 16, 18; Mwanzo 17:8; Mwanzo 28:13, 15; Mwanzo 35:12). Miaka mia nne baadaye, katika utimilifu wa ahadi (Mwanzo 15:13, 16), BWANA alimtangazia Musa kuwa atawatoa Israeli kutoka Misri awapeleke katika nchi imiminikayo maziwa na asali (Kutoka 3:8, 17; Kutoka 6:8). Mungu alirudia ahadi kwa Yoshua (Yosh. 1:3), na mnamo siku za Mfalme Daudi, ahadi hiyo ilitimia ila siyo kwa ukamilifu (Mwanzo 15:18—21; 2 Sam. 8:1—4; 1 Wafalme 4:21, 1 Nyakati 19:1—19).

Sasa soma Waebrania 11:9, 10, 13-16. Aya hizi zinaweka wazi kuwa Ibrahimu na wazee wengine wa imani waliitazama Kanaani kama mfano, kivuli, cha kaya halisi makazi ya watakaokombolewa. Katika mazingira ya dhambi, hakuna kaya ya kudumu. Maisha yanapita kama “mvuke uonekanao kwa kitambo, kisha hutoweka.” (Yakobo 4:14). Kama wazao wa kiroho wa Ibrahimu, sisi pia, yatupasa kutambua kuwa 

"Maana hapa hatuna mji udumuo, bali twautafuta ule ujao” (Waebrania 13:14). Uhakika wa maisha yajayo pamoja na Kristo hutufanya tuwe watulivu katika dunia ya sasa ya mabadiliko na uharibifu.

**Masawali ya Kujadili**

`1. Ahadi ya Mungu ya nchi mpya ina mguso gani katika maisha yetu ya Kikristo? (Linganisha Mathayo 5:5; 2 Kor. 4:17, 18; Ufunuo 21:9, 10; Ufunuo 22:17.)`

`2.“Ukuu wa kweli ni matokeo ya kutii maagizo ya BWANA na kuunga mkono makusudi yake ya kimbingu.” —SDA Bible Commentary, vol. 1, p. 293. Jadili maana ya kauili hii.`

**Muhtasari**: Ahadi! Ni za thamani kuu jinsi gani kwa muumini! Je Zitatimilika? Imani inajibu, Ndiyo.