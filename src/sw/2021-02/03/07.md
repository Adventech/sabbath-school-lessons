---
title:  Jifunze zaidi
date:  16/04/2021
---

*Soma Wazee na Manabii (Ellen G. White, Patriarchs and Prophets) sura ya “Gharika” uk. 90—104 na “Baada ya Gharika,” uk. 105—110.* 

“Upinde wa mvua, mwonekano halisi hewani, ulikuwa kielelezo sahihi cha ahadi ya Mungu kwamba kamwe hataiangamiza tena dunia kwa gharika. Ukizingatia vile hali ya hewa itakavyokuwa tofauti kabisa baada ya Gharika, na mvua zitanyesha juu ya ardhi badala ya umande mzuri uliokuwa unarutubisha ardhi, kulihitajika kitu fulani kutuliza hofu za mwanadamu kila wakati mvua ilipokuwa mbioni kunyesha. Akili yenye kumcha Mungu itaona katika mwonekano huo wa upinde, ufunuo wa Mungu mwenyewe (soma Warumi 1:20). Hivyo upinde wa mvua ni ushahidi kwa muumini kwamba mvua italeta Baraka na wala siyo uangamivu.”*—The SDA Bible Commentary, vol. 1, uk. 265.*

**Masawali ya Kujadili**

`1. Tafakari kisa hiki cha Watu wa Mesopotamia kuhusu historia ya Gharika: “Katika siku hizo dunia ilifurika, watu wakaongezeka, dunia ikanguruma kama mnyama wa porini, na mungu mkuu akashtushwa na ngurumo hiyo. Enlil—mungu mkuu wa tufani alisikia ngurumo hizo, akawaambia miungu katika baraza lao, “Ngurumo za binadamu hazivumiliki, nasi hatupati usingizi sababu ya machafuko hayo. Hivyo miungu wakaamua kumwangamiza mwanadamu asiwepo juu ya uso wa dunia.” —The Story of the Flood” in The Epic of Gilgamesh, trans. N. K. Sanders (London: The Penguin Group, 1972), p. 108. Linganisha sababu hizi za Gharika na sababu zitolewazo katika Biblia.`

`2. Nuhu alikionya mno kizazi cha zama zake kuhusu hukumu ya Mungu iliyokuwa mbioni kuikumba dunia. Sababu za kuwaonya ni kuamsha ari ya wokovu mioyoni mwa watu. Kwa nini mahubiri ya wokovu mara nyingi hayapokelewi na watu? Orodhesha baadhi ya mambo yanayokwamisha watu wasiupokee mpango wa Mungu kwa ajili ya wokovu wao? Soma Yohana 3:19; Yohana 7:47, 48; Yohana 12:42, 43; Yakobo 4:4.`

**Muhtasari**: Katika somo la juma hili tumegundua kuwa maagano Mungu aliyofanya na Nuhu ni ya kwanza kabisa kutajwa katika Biblia. Huonesha neema yake kwa wanadamu na shauku yake kuingia katika uhusiano wa wakovu pamoja nao. Mungu alithibitisha upya agano lake na Nuhu, na ilikuwa ahadi ya Nuhu kwa Mungu aliyemlinda dhidi ya uasi ulioenea na hatimaye kumwokoa yeye na familia yake dhidi ya hukumu ya kutisha ya Gharika. "Ishara [upinde wa mvua] katika mawingu ni kuthibitishia imani ya wote, na kuwajengea matumaini kwa Mungu, kwani ni ishara ya rehema na wema wa Mungu kwa mwanadamu; kwamba japo Mungu amekasirishwa kiasi cha kuiangamiza dunia kwa Gharika, bado rehema zake zinaifunika dunia" *—Ellen G..White, The Story of Redemption, uk. 71.*