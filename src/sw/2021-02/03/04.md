---
title:  Agano Na Nuhu 
date:  13/04/2021
---

**“Lakini nitafanya agano langu nawe kuwa thabiti; nawe utaingia katika safina, wewe, na wanao, na mkeo, na wake za wanao, pamoja nawe” (Mwanzo 6:18).**

Katika aya hii moja tunaelezwa mambo ya msingi ya agano Mungu analofanya na wanadamu: Mungu na wanadamu huingia katika makubaliano. Ni hivyo tu. 

Naam, yapo mambo zaidi ya kina kuliko hayo tuyaonayo hapo kwa juu juu. Kwanza, lipo suala la utii kwa upande wa mwanadamu. 

Mungu anasema kwa Nuhu kuwa yeye na familia yake wataingia ndani ya safina. Wanayo sehemu yao ya kufanya, na endapo hawaifanyi, agano linavunjika. Iwapo agano linavunjika ndio watakaopata hasara, kwani mwisho wa yote ndiyo wanufaikaji wa agano. Hata hivyo, endapo Nuhu angesema Hapana kwa Mungu, na asitake kuishi kulingana na agano hilo au akasema Ndiyo, ila hatimaye akabadili mtazamo wake, ni nini yangalikuwa matokeo yake kwake na kwa familia yake? 

`Mungu anasema kuwa “ni agano langu.” Hii hutuambia nini kuhusu msingi wa agano hilo? Ni tofauti gani tuitarajie kutokana na mtazamo wetu wa agano endapo BWANA angaliliita “agano letu”?`

Pamoja na upekee wa tukio hilo, twaona hapa ushirikiano wa Mungu na mwanadamu kufanikisha agano. Kwa kuanzisha “agano langu” na Nuhu, Mungu hapa pia anafunua neema yake. Anaonesha kuwa yupo tayari kuchukua hatua za awali ili kawaokoa wanadamu kutokana na madhara ya dhambi zao. Kwa ufupi, agano hili halipaswi kuonekana kuwa ni ushirika wa wabia walio sawa, ambapo kila “mshirika” katika agano humtegemea mwenzake. Twaweza kusema kuwa Mungu “hunufaika” kutokana na agano, ila kwa namna iliyo tofauti kabisa na vile mwanadamu atarajiavyo. Ananufaika kwa mtazamo kuwa wale awapendao watapata uzima wa milele—”Ataona mazao ya taabu ya nafsi yake, na kuridhika” (Isa. 53:11). Hii haimaanishi kuwa ananufaika kwa jinsi tunavyonufaika sisi—tulio upande wa pili wa agano—ambao ndiyo walengwa wanufaikaji wakuu wa agano.

Jaribu kielelezo kifuatacho: mtu ametumbukia baharini kutoka kwenye mtumbwi katikati ya tufani. Mtu katika mtumbwi anasema atamtupia koti la uokoaji kumwokoa. Mtu aliye kwenye maji, itampasa, hata hivyo, kukubali kwa upande wake fursa aliyopatiwa, kwa kushikilia kifaa cha uokoaji alichorushiwa. Hivyo ndivyo ilivyo kuhusiana na agano kati ya Mungu na wanadamu.

`Kielelezo hicho hutusaidiaje kuelewa dhana ya neema iliyo katika agano? Hii inakusaidiaje kujua vile uhusiano wako na Mungu upaswavyo kuwa tangu sasa?`