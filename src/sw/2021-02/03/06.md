---
title:  "Akabaki Nuhu Tu"
date:  15/04/2021
---

**“Kila kilicho hai juu ya uso wa nchi kikafutiliwa mbali tangu mwanadamu hata mnyama wa kufugwa, na kitambaacho, na ndege wa angani; vilifutiliwa mbali katika nchi, akabaki Nuhu tu, na hao walio pamoja naye katika safina” (Mwanzo 7:23).**

Katika aya hii kwa mara ya kwanza tunaona dhana ya “masalio” katika Maandiko. Neno lililotafsiriwa "akabaki" inatokana na aina nyingine ya neno katika Agano la Kale liiwakilishalo masalio. 

“Mungu alinipeleka mbele yenu kuwahifadhia masazo katika nchi, na kuwaokoa ninyi kwa wokovu mkuu.” (Mwanzo 45:7). 

“Tena itakuwa ya kwamba yeye aliyebaki katika Sayuni, na yeye aliyeachwa ndani ya Yerusalemu, ataitwa mtakatifu; yaani, kila mmoja aliyeandikwa miongoni mwa hao walio hai ndani ya Yerusalemu” (Isa. 4:3). 

“Na itakuwa katika siku hiyo, Bwana atapeleka mkono wake mara ya pili, ili ajipatie watu wake watakaosalia” (Isa. 11:11). 

Katika aya hizi zote, maneno haya yaliyowekwa kwa herufi nzito, yanahusianishwa na neno “akabaki” lipatikanalo kwenye Mwanzo 7:23.

`Tazama Mwanzo 7:23 na mifano mingine. Unaelewaje dhana ya “masalio” ilivyotumika hapa? Ni mazingira gani yaliyosababisha kuwepo kwa masalio? Ni kwa jinsi gani agano huhusiana na dhana ya masalio?`

Wakati wa Gharika, Muumba wa ulimwengu alikuwa Mhukumu wa dunia. Adhabu hiyo kwa dunia nzima ilizua swali kuhoji endapo wenye uhai wote duniani—wakiwemo wanadamu—wataangamia. Iwapo sivyo, nani wangebakia? Nani wangekuwa masalio? 

Katika kisa hiki, ni Nuhu na familia yake. Hata hivyo, wokovu wa Nuhu ulihusianishwa na agano Mungu alilofanya naye “Lakini nitafanya agano langu nawe kuwa thabiti; nawe utaingia katika safina, wewe, na wanao, na mkeo, na wake za wanao, pamoja nawe” (Mwanzo 6:18)—agano ambalo mwasisi na mtekelezaji wake ni Mungu wa neema na rehema.

`Ukijenga katika ufahamu wetu kuhusu matukio ya siku za mwisho, ambayo huhusisha kipindi ambapo Mungu atakuwa na “masalio” (soma Ufunuo 12:17), ni ulinganifu gani twaweza kujifunza kutoka katika kisa cha Nuhu utakaotusaidia kujiandaa tuwe sehemu ya masalio hao? Ni kwa jinsi gani tunafanya maamuzi kila siku ambayo yatakuwa na mguso pale tusimamapo wakati huo wa mwisho?`