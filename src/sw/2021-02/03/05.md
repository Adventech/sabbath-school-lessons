---
title:  Ishara ya Upinde wa Mvua
date:  14/04/2021
---

**“Mungu akasema, Hii ndiyo ishara ya agano nifanyalo kati yangu na ninyi, na kila kiumbe hai kilichoko pamoja nanyi, kwa vizazi vyote hata milele; Mimi nauweka upinde wangu winguni, nao utakuwa ni ishara ya agano kati yangu na nchi” (Mwanzo 9:12, 13).**

Yumkini miongoni mwa vitu vyenye mwonekano wa kuvutia sana, upinde wa mvua unaongoza. Ni nani kama mtoto hajawahi kushangaa pale alipoona angani tukio la miale ya jua ya rangi mbalimbali ikiwa imekunjika kama nusu duara ya kuvutia sana? Hata kwa watu wazima, usikivu wetu unatekwa kabisa tunapoona rangi zile za kuvutia za upinde wa mvua mawinguni. Hata leo upinde wa mvua unatumika kama ishara ya mambo mengi: mashirika ya kisiasa, madhehebu ya kidini, vikundi vya miziki, na mashirika ya safari. Naam, rangi hizo nzuri za upinde wa mvua hutupatia mguso mzuri moyoni na akilini. 

Kwa kweli, hilo ndilo lilikuwa kusudi la Mungu kwa kuwepo kwa upinde huo wa mvua. 

`Bwana alisema upinde wa mvua uwakilishe jambo gani? Mwanzo 9:12—17.`

BWANA alisema atautumia upinde wa mvua kama ishara ya “agano langu.” Inashangaza sana kuwa mahali hapa anatumia neno "agano," wakati lilivyotumika hapa ni tofauti kabisa na vile lilivyotumika kwingineko. Kinyume na agano na Ibrahimu, na agano la Sinai, hapa hakuna masharti yo yote kuhusiana na wale wanufaikaji wa agano hilo (hata Nuhu mwenyewe hakupewa masharti). Neno la Mungu hapa ni kwa ajili ya watu wote, na “kwa kila kiumbe hai katika wote wenye mwili” (Mwanzo 9:15), “kwa vizazi vyote hata milele.” (Mwanzo 9:12). 

Maneno ya Mungu ni kwa ajili ya wote, yakihusisha wote, iwe mtu amechagua kumtii Mungu au la. Kwa jinsi hiyo dhana ya agano haikutumika kama ilivyotumika kwingineko katika Biblia, ambapo iliongelea uhusiano kati ya Mungu na wanadamu. 

`Ni kwa jinsi gani agano hili hufunua neema ya Mungu? Nani mwasisi wa gano hili? Ni nani mnufaikaji wa mwisho?`

Japo agano, kama lilivyosimuliwa hapa, haliambatani na masharti au wajibu kwetu (ni hakika, upande wa Mungu siyo kuiangamiza dunia kwa gharika), ni kwa jinsi gani ufahamu wetu wa kile upinde wa mvua uwakilishacho, hututia moyo kuishi maisha ya utii kwa BWANA? Je kuwa majukumu kwa upande wetu yanaibuka pale tunapotazama angani na kuuona upinde wa mvua? Tafakari muktadha ambapo kwa huo upinde wa mvua ulitokea, na somo tuwezalo kujifunza kutokana na uzoefu huo? 