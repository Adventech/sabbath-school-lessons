---
title:  'Kanuni Ya Dhambi (Mwanzo 6:5)'
date:  11/04/2021
---

Tathmini ya kimbingu mwishoni mwa kazi ya Mungu ya uumbaji ilikuwa “kila kitu alichokifanya, kilikuwa ni chema sana.” (Mwanzo 1:31). 

Hatimaye dhambi ikaingia, na hali ya mambo ikabadilika. Mambo hayakuwa “mema” tena. Uumbaji mzuri wa Mungu ukaharibiwa na dhambi na athari zake zote. Uasi ukafikia viwango vya juu sana zama za Nuhu; uovu ukaitafuna jamii ya wanadamu. Japokuwa Biblia haielezei kwa kina [unaposoma Wazee na Manabii (PP, uk 90—92)] uovu na uasi huo ulikuwa hatari mno kiasi kwamba hata Mungu mwingi wa upendo, mvumilivu, mwenye msamaha, alishindwa kuvumilia.

Ni kwa jinsi gani uovu uliongezeka haraka na kwa kasi jinsi hiyo? Jibh yumkini siyo vigumu kulipata. Ni wangapi leo wanapozitazama dhambi zao hawajawahi kujihoji: Ni kwa jinsi gani mambo yamekuwa mabaya kwa upesi jinsi hii? 

**Angalia aya zifuatazo. Je zinatuelezea nini? Tafakari kiwango cha ongezeko la dhambi:**

`1. Mwanzo 3:6`

`2. Mwanzo 3:11—13`

`3. Mwanzo 4:5`

`4. Mwanzo 4:8`

`5. Mwanzo 4:19`

`6. Mwanzo 4:23`

`7. Mwanzo 6:2` 

`8. Mwanzo 6:5, 11`

Mwanzo 6:5 na 11 haikutokea katika ombwe. Kuna historia nyuma yake. Matokeo haya ya kutisha yalikuwa na chanzo chake. Dhambi ilikomaa na kuwa mbaya zaidi. Ndiyo mwelekeo wake daima. Dhambi siyo kama jeraha au maumivu, ambayo kwa yenyewe huchukua muda yakapona. Kinyume chake dhambi isipodhibitiwa, huongezeka kwa kasi, na haitulii hadi ilete uangamivu na mauti. Mtu siyo lazima atafakari hali kabla ya gharika ili kuelewa kanuni hiyo itendavyo kazi. Kanuni hiyo ipo ikitenda kazi leo pote kutuzunguka. 

Ni hakika Mungu huchukia dhambi; na muda si mbali, ataitokomeza dhambi. Mungu wa haki, mwingi wa pendo, hawezi kupuuzia asichukue hatua stahiki. Habari njema ni kwamba, japo anataka kutokomeza dhambi, ni nia yake ya dhati kutaka kuwaokoa wenye dhambi. Hiyo ndiyo sababu ya kuwepo kwa agano.