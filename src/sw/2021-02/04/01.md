---
title:  Agano la Milele
date:  17/04/2021
---

### Somo la Juma Hili
Kutoka 3:14; Mwanzo 17:1—6; Mwanzo 41:45; Danieli 1:7; Mwanzo 15:7—18; Mwanzo 17:1—14; Ufunuo 14:6, 7. 

> <p>Fungu la Kukariri</p>
> “Agano langu nitalifanya imara kati ya mimi na wewe, na uzao wako baada yako, na vizazi vyao, kuwa agano la milele, kwamba nitakuwa Mungu kwako na kwa uzao wako baada yako” (Mwanzo 17:7). 

Ni wangapi leo tunakumbuka magonjwa yaliyotukumba utotoni kama vile kubanwa kifua (pneumonia); ambayo yalikuwa tishio kwa uhai wetu? Katikati ya usiku tukiwa tunakabiliwa na homa na kukosa usingizi mzuri, tulizinduka katika mang’amung’amu usiku wa manane na kumwona baba au mama ameketi kitini kando ya kitanda chetu kukiwa na nuru nyepesi chumbani. 

Vivyo hivyo, kwa mantiki hiyo, Mungu aliketi kando ya ulimwengu unaougua kadri giza la kimaadili lilivyoanda kutanda karne kadhaa baada ya Gharika. Kwa sababu hiyo, alimwita Abramu na kupanga kuanzisha kupitia mtumishi wake mwaminifu huyo taifa la watu ambao aweza kuwakabidhi maarifa kuhusu Yeye mwenyewe na kuwapatia wokovu. 

Hivyo, Mungu aliingia katika agano na Abramu na ukoo wake, agano lenye kuelezea kwa kina mpango wa Mungu kuwaokoa wanadamu kutoka kwenye matokeo ya dhambi. Bwana hangeuacha ulimwengu pasipo kuushughulikia, hasa wakati huu wa uhitaji mkuu. Juma hili tutaangalia utendaji wa ahadi zingine za agano. 

*Juma Hili kwa Ufupi*

`Jina la Mungu ni nani? Je linamaanisha nini? Ni nini umuhimu wa majina Mungu aliyoyatumia kujitambulisha kwa Abramu? Ni maneno gani aliyatumia kujitambulisha? Kwa nini Mungu alibadilisha jina la Abramu hadi kuwa Ibrahimu? Kwa nini majina ni muhimu? Ni masharti gani, au majukumu, yaliambatana na agano? `

*Jifunze somo la juma hili kwa maandalizi ya Sabato ya Aprili 24.*