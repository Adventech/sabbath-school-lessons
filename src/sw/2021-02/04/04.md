---
title:  'Toka Abramu Hadi Ibrahimu (Mwanzo 17:4, 5)'
date:  20/04/2021
---

Japo majina ya Mungu yanakuja na umuhimu wa kiroho na kiteolojia, hayaishii tu kwa Mungu. Majina ya watu katika Mashariki ya Kati hayakuwa ya lengo ya kuwa jina tu likiwa halina maana muhimu. Jina la msichana Mariamu au Suzana halioneshi tofauti yo yote leo. Kwa watu wa kale wa huko Mashariki ya Kati, majina ya watu yaliambatana na maana pana ya kiroho. Majina yote ya watu wa Mashariki ya kati yalikuwa na maana na yanayo kauli fupi kuonesha tarajio au shukurani kwa upande wa wazazi. Kwa mfano, Danieli inamaanisha “Mungu ni hakimu,” Yoeli ilimaanisha “Yehova ni Mungu” au Nathani inamaanisha “Zawadi toka kwa Mungu.” 

Kwa vile majina yaliyofungamana na maana fulani ya kina, majina mara nyingi yalibadilishwa kuonesha badiliko la msingi maishani mwa mtu au katika mazingira yake. 

**Angalia aya zifuatazo. Ni mazingira gani yanayozungumziwa, na kwa nini majina yalibadilishwa katika mazingira haya?**

`1. Mwanzo 32:28`

`2. Mwanzo 41:45` 

`3. Dan. 1:7` 

Kwa namna moja, siyo vigumu, hata kwa akili ya mtu wa leo, kuelewa umuhimu wa maana ziambatanazo na jina mtu alilopewa. Zipo athari ndogo zisizo na madhara, ila wakati mwingine huathiri mno. Iwapo mtu daima anaitwa “mpumbavu” au "mbaya" —mwishowe mtu huyo ataathiriwa na jina hilo watu wanalomuitia. Kwa jinsi iyo hiyo, kwa kuwapatia watu majina fulani, au kuyabadili majina yao, inawezekana ikaathiri mtazamo wao au vile wanavyoenenda. 

Ukizingatia ukweli huo, siyo vigumu kuelewa kwa nini Mungu alihitaji kubadili jina toka Abramu hadi Ibrahimu. Abramu humaanisha “Baba ametukuzwa”; Mungu alilibadili kuwa Ibrahimu limaanishalo “Baba wa Mataifa.” Unapoangalia kwenye ahadi za agano ambapo Mungu anasema, "Nitakufanya uwe na uzao mwingi sana, nami nitakufanya kuwa mataifa, na wafalme watatoka kwako" (Mwanzo 17:6), hapa jina huleta maana nzuri. Yumkini ilikuwa njia ya Mungu ya kumsaidia Ibrahimu kutumainia ahadi za agano, ambazo zilifanywa kwake akiwa ni mwanamume mzee mwenye umri wa miaka 99 aliyeoana na mwanamke mzee tena tasa). Kwa ufupi, Mungu alitenda hivyo ili kukuza imani ya Ibrahimu katika ahadi za Mungu kwake.