---
title:  "'El Shaddai" 
date:  19/04/2021
---

**“Abramu alipokuwa mtu wa miaka tisini na kenda, Bwana akamtokea Abramu, akamwambia, Mimi ni Mungu Mwenyezi, uende mbele yangu, ukawe mkamilifu” (Mwanzo 17: 1).**

Yehova alikuwa amemtokea Ibrahimu mara kadhaa hapo nyuma (Mwanzo 12:1, 7; Mwanzo 13:14; Mwanzo 15:1, 7, 18). Sasa katika aya hiyo hapo juu, Yehova kwa mara nyingine humtokea Abramu (" BWANA akamtokea ABRAMU akijitambulisha Mwenyewe kama "Mungu Mwenyezi" —Jina litumikalo tu katika kitabu cha Mwanzo na pia katika kitabu cha Ayubu. Jina “Mungu Mwenyezi” linaundwa na neno "El," jina Mungu kwa lugha za wakazi wa Mashariki ya Kati. Japo maana kamili ya Shaddai haijulikani, tafsiri “Mungu Mwenyezi” huonekana ndiyo huwakilisha kwa usahihi jina “El Shaddai”. (Linganisha Isa. 13:6 na Yoeli 1:15.) Wazo la msingi ni kulinganisha kati ya ukuu au uweza wa Mungu na udhaifu na unyonge wa ubinadamu. 

`Soma Mwanzo 17:1-6, ambayo huweka kila jambo katika muktadha mpana. Kwa nini BWANA katika wakati huu atake kumsisitizia Abramu kuhusu ukuu na uweza wake? Ni nini Mungu alilokuwa anamwambia Abramu ambalo lilikuwa linamhitaji atumaini ukuu na uweza wa Mungu? Hebu tafakari kwa kina aya ya sita.`

Mwanzo 17:1-6 yaweza kusomeka ifuatavyo: “Yehova akamtokea Abramu, akamwambia, Mimi ni Mungu El-shaddai, uende mbele yangu, ukawe mkamilifu. Nami nitafanya agano langu kati ya mimi na wewe, nami nitakuzidisha sana sana. .... Nawe utakuwa baba wa mataifa mengi,... Nitakufanya uwe na uzao mwingi sana.” 

Jina hili pia hujitokeza katika Mwanzo 28:3, “Na Mungu Mwenyezi, akubariki, akuzidishe, na kukuongeza, ili uwe mkutano wa makabila,” ambapo Isaka anasema kuwa ‘El—Shaddai atambarikia Yakobo, atamzidisha na kumuongeza. 

Ahadi ya jinsi hiyo ya ‘El-Shaddai inapatikana katika Mwanzo 35:11, Mwanzo 43:14, na Mwanzo 49:25, aya zenye kuelezea ukarimu mkuu utolewao na Mungu: ‘El, Mungu wa uweza na mamlaka, na Shaddai Mungu mwingi wa utajiri, neema alizo tayari kuwapatia wamtafutao kwa imani na utii. 

Imeelezwa kuwa waridi iliyopewa jina jingine bado itadumisha harufu hiyo nzuri, wazo la msingi likiwa kwamba jina halina athari yo yote. Je ungalipata faraja na tumaini kiasi gani endapo jina la Mungu wako lingekuwa “Mungu Dhaifu” au "Mungu Mnyonge"? Angalia aya ya leo. Hebu mahali lilipo jina “Mungu Mwenyezi” weka haya majina mengine mawili. Je itakuathiri vipi katika imani na matumaini kwa Mungu endapo Mungu angeelezewa kwa majina hayo mawili? Na wakati huo huo, ni kwa jinsi gani jina El Shaddai (Mungu Mwenyezi)hutupatia faraja kamili?