---
title:  Yehova na Agano la Ibrahimu
date:  18/04/2021
---

**“Kisha akamwambia, Mimi ni Bwana, niliyekuleta kutoka Uru wa Wakaldayo nikupe nchi hii ili uirithi” (Mwanzo 15:7).**

Majina yana mvuto kama nembo ya biashara. Majina hujifungamanisha na sifa fulani zilizorekodiwa akilini mwetu kiasi kwamba tusikiapo jina letu mara moja tunakumbuka sifa hizo husika. Je akili yako hukumbuka nini unapotafakari majina yafuatayo: Albert Einstein, Martin Luther King Jr., Gandhi, au Dorka? Kila moja ya jina hilo limeambatana na sifa fulani au wazo fulani. 

Mnamo zama za Biblia, watu wa Mashariki ya Kati waliwekea umuhimu mkuu mwa majina na maana zake. “Waebrania daima walifikiria jina kuwa linawakilisha tabia ya yule mwenye jina hilo; au wazo ama hisia za yule ampatiaye jina hilo, au mazingira yaliyokuwepo wakati mtu huyu akipatiwa jina.” —The SDA Bible Commentary, vol. 1, 523.

Wakati Mungu alipofanya agano na Abramu, alijitambulisha kwa mzee huyo wa imani kwa jina la **YHWH** (yaani **BWANA** [Mwanzo 15:7]na kutamkwa **YEHOVA**). Hivyo Mwanzo 15:7 husomeka, "Mimi ni **YEHOVA** niliyekuleta kutoka Uru wa Wakaldayo...." 

Jina **YEHOVA**, japo hujitokeza mara 6,828 katika Agano la Kale, kwa namna fulani, limejawa mafumbo tele. Jina hili hutokana na kitenzi **hayah**, 'kuwepo,' ambapo humwakilisha, “Aliye wa Milele,” “Ambaye Yuko,” "Aishiye kwa uwezo Wake Mwenyewe," "Yeye Anayejitosheleza," au “Yeye aishiye milele.” Sifa za kiungu zenye kusisitizwa kupitia jina hilo ni pamoja na “Asiye na Mwanzo wala mwisho” na Mwaminifu. Huelekeza kwa Mungu kama Mungu aliye hai, chimbuko la uhai, kinyume na miungu ya kipagani, ambayo haina uhai wo wote ndani yake japo wafuasi wake huishi kwa hisia tu kuihusu. 

Mungu mwenyewe anaelezea maana ya Yehova katika Kutoka 3:14 —" 'MIMI NIKO AMBAYE NIKO' ", Maana hii huashiria uhalisi wa Mungu kuwepo kwa uweza Wake, akiwa mtawala juu ya yote, wakati uliopita, sasa, na wakati ujao. YEHOVA ni jina rasmi la Mungu. Utambulisho wa Yehova kama Yeye aliyemtoa Abramu toka Uru ya Wakaldayo, huelekeza kwa tamko la Agano la Mungu na Abramu katika Mwanzo 12:1—3. Mungu anataka Abramu alijue Jina Lake, kwa vile jina hilo linafunua nyanja mbalimbali za utambulisho Wake, asili Yake, na tabia Yake —na kwa maarifa haya twaweza kujifunza kuzitumainia ahadi Zake (Zaburi 9: 10, Zaburi 91:14).

`Kila unapotafakari na kusikia neno Yehova, ni sifa gani za kitabia hujitokeza akilini mwako? Zile za upendo, huruma, na kujali, au zile za hofu, ukali na nidhamu? Je mawazo gani huja akilini unapotafakari jina la Yesu?`