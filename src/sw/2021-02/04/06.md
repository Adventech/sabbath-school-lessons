---
title:  Majukumu ya Agano
date:  22/04/2021
---

**"Kwa maana nimemjua ya kwamba atawaamuru wanawe, na nyumba yake baada yake waishike njia ya Bwana, wafanye haki na hukumu, ili kwamba Bwana naye akamtimizie Ibrahimu ahadi zake" (Mwanzo 18:19).**

Kama tulivyoona hadi sasa, agano daima ni agano la neema, ambapo Mungu anatenda kwa ajili yetu kile ambacho sisi wenyewe kamwe hatuwezi kujitendea. Hakuna tofauti, hivyo ndivyo ilivyo pia katika agano na Ibrahimu. 

Katika neema yake, Mungu amemchagua Ibrahimu kama chombo chake kiteule kumsaidia katika kutangaza mpango wa wokovu kwa ulimwengu. Utimilifu wa ahadi za agano hilo la Mungu ulitegemea utayari wa Ibrahimu kutenda haki na kutii kwa imani. Pasipo utii kwa upande wa Ibrahimu, Mungu hangeweza kumtumia. 

Mwanzo 18:19 linaelezea jinsi neema na sheria vinavyohusiana. Inaanza kwa neema (“Nimemjua”) na inafuatiwa na ukweli kuwa Ibrahimu ni mtu ambaye atamtii BWANA na kuitiisha familia yake vile vile. Kwa hiyo, imani na matendo, vimejitokeza hapa katika umoja wa karibu, kama vinavyopaswa kuwa. (Soma Yakobo 2:17.) 

`Tafakari muundo wa aya ya Mwanzo 18:19, hasa kipengele cha mwisho. Inasemaje hapa kuhusu utii wa Ibrahimu? Japo utii siyo njia ya wokovu, utii umepewa umuhimu gani hapa? Kulingana na aya hii, je agano laweza kutimilika pasipo utii? Elezea jibu lako.`

Baraka za agano haziwezi kufurahiwa au kudumishwa isipokuwa tu pale ambapo masharti maalumu yamekidhiwa na wale wanaonufaika. Japokuwa masharti hayo hayakuhitajika ili kuanzisha agano, yanapaswa yawe ni mwitiko wa upendo, na imani na utii. Yalipaswa kuwa udhihirisho wa mahusiano baina ya mwanadamu na Mungu. Utii ndiyo njia ambayo kwa hiyo Mungu anaweza kutimiza ahadi zake za agano kwa watu wake. 

Uvunjaji wa agano, kwa njia ya uasi, ni uhaini dhidi ya uhusiano ulioanzishwa. Agano linapovunjwa, kinachoharibika siyo masharti ya uanzishwaji wake bali masharti ya utimilikaji wake.

`Katika uzoefu wako na BWANA, unaweza kuona ni kwa nini utii ni muhimu hivyo? Je waweza kufikiria mifano, toka katika Biblia au toka uzoefu wako binafsi, ambapo ukaidi umekwamisha utimilifu wa ahadi za agano? Iwapo ndivyo, elezea ukaidi huo, na nini tiba yake?`