---
title:  Agano la Sinai 
date:  11/05/2021
---

Kitabu cha Kutoka kinatuelekeza kwa mambo makuu matatu ya muhimu. Kama ilivyo milima mitatu, Kutoka yenyewe, uasisi wa agano, na ujenzi wa patakatifu ni mambo yapepeayo juu katikati ya mambo mengine madogo. Uzinduzi wa agano, ulioandikwa katika Kutoka 19 hadi 24 huonesha mtiririko na uhusiano baina ya matukio. Hata endapo huna muda wa kuzisoma aya zote zilizoorodheshwa hapa chini, tafakari mfuatano wa matukio: 

1. Israeli kuwasili na kupiga kambi Sinai baada ya kukombolewa na BWANA (Kutoka 19:1, 2). 
2. Mungu aanzisha agano na Israeli (Kutoka 19:3—6) . 
3. Itikio la Israeli kulipokea agano (Kutoka 19:7, 8). 
4. Maandalio rasmi kwa ajili ya kulipokea agano (Kutoka 19:9—25). 
5. Tangazo la Amri Kumi (Kutoka 20:1—17). 
6. Musa kama mpatanishi wa agano (Kutoka 20:18—21). 
7. Kanuni za Agano zawekwa bayana (Kutoka 20:22 hadi Kutoka 23:22). 
8. Kuthibitisha agano (Kutoka 24:1—18). 

Agano hili la Sinai linalo vielelezo vikuu kufunua mpango wa wokovu. Ni agano la nne kuorodheshwa katika Biblia (likitanguliwa na agano kwa Adamu, Nuhu, na Ibrahimu), na ndani yake Mungu hujifunua Mwenyewe kwa uwazi zaidi kuliko hapo nyuma, hasa huduma za Patakatifu zilipozinduliwa. Hivyo, hema takatifu inakuwa njia ambayo kwayo Mungu anawafunulia watu wake mpango wa wokovu ambao watautangazia ulimwengu. 

Ijapokuwa BWANA ameikomboa Israeli kutoka katika utumwa wa Misri, alitaka wapate kuelewa ukombozi una maana pana kuliko kukombolewa kimwili. Alitaka awakomboe kutoka dhambini, ambao ni utumwa wa kutisha, na hilo lingetendeka tu kupitia kafara ya Masihi, kama ilivyofundishwa katika vivuli na vielelezo katika huduma ya patakatifu. Haishangazi kuwa baada ya kukombolewa kutoka Misri, wakapewa sheria, wana wa Israeli waliagizwa kujenga hema ya patakatifu, kwani ndani yake Mungu atafunua mpango wa ukombozi —ambayo ndiyo maana na kusudi halisi la agano. Kwani agano ni batili kama siyo agano la wokovu, ambalo Mungu huwapatia wanadamu walioanguka dhambini. Hivyo ndivyo ilivyokuwa Edeni, na hivyo ndivyo ilivyokuwa Sinai.

`Kwa nini agano baina ya Mungu na watu wa Israeli lilikuwa muhimu? (Soma Kumbukumbu 29:10—13, zingatia suala la mahusiano katika agano hili.)`