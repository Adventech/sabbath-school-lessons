---
title:  Kiolezo cha Wokovu
date:  10/05/2021
---

**“Basi waambie wana wa Israeli, Mimi ni YEHOVA, nami nitawatoa ninyi mtoke chini ya mizigo ya Wamisri, nami nitawaokoa na utumwa wao, nami nitawakomboa kwa mkono ulionyoshwa, na kwa hukumu kubwa; nami nitawatwaeni kuwa watu wangu, nitakuwa Mungu kwenu; nanyi mtajua ya kuwa mimi ni YEHOVA, Mungu wenu, niwatoaye mtoke chini ya mizigo ya Wamisri” (Kutoka 6:6, 7).**

`Angalia aya hizo hapo juu: Ni kanuni gani tunayoiona ndani yake, kama hapo nyuma, kuhusiana na jukumu la Mungu kwa wanadamu katika uhusiano wa agano (tafakari neno “Mimi” linavyojitokeza mara kwa mara katika aya hizo)?`

Ukombozi wa Israeli kutoka utumwa wa Misri na uokolewaji wa Nuhu na familia yake kutoka kwa Gharika ni matukio mawili makuu ya ukombozi yaliyoongelewa katika vitabu vya Musa. Hata hivyo tukio la Kutoka kwa jinsi ya pekee ndilo kielelezo kikuu sana cha ukombozi wa Mungu. 

Wakati Mungu anasema na Israeli (kupitia Musa) “Nitawakomboa” (Kutoka. 6:6), kwa ujumla anasema, “Nitakuwa jamaa wa karibu mkombozi" au go’el.

“Neno kukomboa lililotumika katika Kutoka 6:6 linazungumzia mwana familia anapomnunua tena au kumtolea fidia mwana familia mwingine, hasa endapo huyo mwanafamilia yupo utumwani tayari au ameingia katika deni lililo mbioni kumtupa utumwani ..... Kwa masikitiko Israeli hakuwa na ndugu duniani wa kuweza kumlipia fidia, hivyo kwa sasa Mungu anakuwa ndugu wa Israeli-jamaa wa karibu-mkombozi.” —Bernard L. Ramm, His Way Out (Glendale, CA: Regal Books Division, G/L Publications, 1974), uk. 50.

`Unaelewaje wazo la Mungu “kumkomboa” au “kumlipia fidia” au kuwanunua upya, watu wake kutoka utumwani? Ni gharama gani ilipaswa kulipwa? Hiyo inatuambia nini kuhusu thamani yetu? (Soma Marko 10:45, 1 Tim. 2:6, Ufunuo 5:9.)` 

Katika Kutoka 3:8 Mungu husema kuwa “ameshuka” kuwaokoa Israeli. Hiki ni kitenzi kilichotumika kwa kawaida katika Kiebrania, Mungu anapokuja kuingilia kati kwa ajili ya wanadamu. Mungu yupo mbinguni, na sisi tupo duniani, na hivyo kitendo chake cha “kushuka chini duniani” ni ishara ya kuwasili kwake ili kutukomboa. Naam, ni pale Kristo aliposhuka hapa duniani, akaishi nasi, akateswa na hatimaye kufa na kufufuka, ndipo ukombozi wetu ukawezekana. Kauli “Naye Neno alifanyika mwili, akakaa kwetu” (Yohana 1:14) ni namna nyingine ya kusema kuwa Mungu alishuka ili kutuokoa.