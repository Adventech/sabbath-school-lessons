---
title:  'Ahadi, Ahadi ..... (Kutoka 19:8)'
date:  13/05/2021
---

Kwa mtazamo wa juu juu, yote huonekana sawa. Mungu anaokoa watu wake, anawapatia ahadi za agano, nao wanakubali: watatenda yote BWANA aliyowaagiza kutenda. Naam, maafikiano bora “yaliyofanyika mbinguni,” au sivyo? 

**Soma aya zifuatazo. Hutupatia mwanga gani kuhusiana na mwitikio wa Israeli kwa agano hilo?**

`Warumi 9:31, 32`

`Warumi 10:3`

`Waebrania 4:1, 2`

Cho chote Mungu atuagizacho kufanya, mahusiano yetu naye sharti yajengwe kwenye imani. Imani huweka msingi ambapo matendo hufuata. Matendo, kwa yenyewe, hata yafanywe kwa nia njema jinsi gani, yawe mengi ya kushangaza, hayawezi kutufanya tupate kibali machoni pa Mungu mtakatifu. Kazi hazikuweza kuleta wokovu zama za Israeli, na haziwezi kuleta wokovu katika zama zetu, pia. 

`Inavyoonekana Biblia inasisitizia mno matendo, sasa kwa nini matendo yasitufanye tuweze kukubaliwa machoni pa Mungu? (Taz Isa. 53:6; Isa. 64:6; Rum. 3:23.)` 

Kwa masikitiko, Waebrania waliamini kuwa utii wao ulikuwa ndio unawapatia wokovu, badala ya kujua kuwa utii ni tunda la wokovu. Waliitafuta haki katika utii wao wa sheria, na wala siyo haki ya Mungu, ipatikanayo kwa imani. Agano la Sinai —japo linakuja limesheheni kanuni tele na maagizo —ni agano la neema kama yalivyo maagano yaliyotangulia. Neema hiyo, itolewayo bure, huleta badiliko la moyo liongozalo kwenye utii. Tatizo halikuwepo katika jitihada zao kujaribu kutii (maana agano lilidai utii); ila tatizo ni aina ya utii waliokuwa nao, ambao kiuhalisi haukuwa utii kabisa, kama historia iliyofuata ya taifa hilo ioneshavyo.

`Soma kwa makini Warumi 10:3, hasa sehemu yake ya mwisho. Ni nini Paulo analokazia hapo? Nini huwapata watu wanaojitafutia haki yao wenyewe? Kwa nini jitihada hizo huongoza kwenye dhambi, udhalimu na uasi? Angalia maisha yetu wenyewe. Je hatupo kwenye hatari ya kutenda makosa hayo hayo?`