---
title:  Agano la Kale na Jipya 
date:  01/06/2021
---

**"Na wageni walioandamana na Bwana ili wamhudumu, na kulipenda jina la Bwana, kuwa watumishi wake; kila aishikaye sabato asiivunje, na kulishika sana agano langu; Nitawaleta hao nao hata mlima wangu mtakatifu, na kuwafurahisha katika nyumba yangu ya sala; kafara zao na dhabihu zao zitakubaliwa juu ya madhabahu zangu; kwa maana nyumba yangu itaitwa nyumba ya sala kwa mataifa yote." (Isa. 56:6, 7).**

Yeremia anaeleza kuwa agano jipya litafanywa na “nyumba ya Israeli” (Yer. 31:33). Je hii inamaanisha ni uzao wa damu wa Ibrahimu pekee, wakiwemo Wayahudi kwa kuzaliwa, ambao ndio tu watapokea ahadi za agano? 

La hasha! Jambo hilo hata halikuwa kweli mnamo zama za Agano la Kale. Ukweli kuwa taifa la Waebrania, katika ujumla wao, wamepewa ahadi za agano, hilo ni sahihi. Hata hivyo halikutendeka ili kuwatenga mataifa mengine. Kinyume chake, wote, Wayahudi kwa Mataifa, wote walialikwa kushiriki baraka za ahadi hizo, ila walipaswa kukubali kwa hiari yao wenyewe kuingia kwenye uhusiano wa agano. Na ni dhahiri ndivyo ilivyo leo. 

`Soma aya hizo hapo juu kutoka kitabu cha Isaya. Wale wanaotaka kumtumikia BWANA wanawekewa masharti gani na aya hizo? Je ipo tofauti yo yote ya kile Mungu alichowauliza watende na kile anachotuuliza leo? Elezea jibu lako.`

Japokuwa agano jipya linaitwa “bora” (tazama somo la Jumatano), hamna tofauti katika mambo ya msingi yanayoliunda agano hilo —la kale na lile jipya. Ni Mungu huyo huyo, anayetoa wokovu kwa namna ile ile, ya neema (Kutoka 34:6, Warumi 3:24); ni Mungu huyo huyo anayetafuta watu ambao kwa imani watadai ahadi zake za msamaha (Yer. 31:34, Ebr. 8:12); ni Mungu huyo huyo atafutaye kuandika sheria yake mioyoni mwa wale watakaomfuata Yeye katika uhusiano wa imani (Yer. 31:33, Ebr 8:10), wawe ni Wayahudi au Wamataifa. 

Katika Agano Jipya, Wayahudi, wakiitikia mwito wa neema, walimpokea Yesu Kristo na injili Yake. Kwa kipindi fulani, walikuwa ndio kiini cha kanisa, wakiwa “mabaki waliochaguliwa kwa neema” (Rum. 11:5) kinyume na “wengine waliotiwa uzito” (Rum. 11:7). Na wakati huo huo, Wamataifa, ambao hapo awali hawakuamini, waliipokea injili na kupandikizwa kwa watu wa kweli wa Mungu, jumuia ya waumini, pasipo kujali wanatoka taifa au rangi gani? (Rum. 11:13—24) Hivyo Mataifa ambao “zamani zile walikuwa hawana Kristo, wamefarakana na jamii ya Israeli, wageni wasio wa maagano ya ahadi ile” (Efe. 2:12) hatimaye waliletwa karibu kupitia damu ya Kristo. Kristo ndiye mpatanishi wa “agano jipya” (Ebr. 9:15) kwa ajili ya waumini wote, pasipo kujali taifa au rangi.