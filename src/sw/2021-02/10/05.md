---
title:  '"Agano Bora” (Ebr. 8:6)'
date:  02/06/2021
---

Jana tuliona kuwa kuhusiana na mambo ya msingi ya agano, agano la kale na jipya kimsingi ni yale yale. Kiini chake ni wokovu kwa imani katika Mungu ambaye atatusamehe dhambi zetu, siyo kwa sababu ya stahili yoyote ndani yetu, bali tu kwa sababu ya neema yake. Kama matokeo ya msamaha huu, tunaingia katika uhusiano Naye tunapojisalimisha kwake kwa imani na utii. 

Hata hivyo, kitabu cha Waebrania kinaliita agano jipya kama “agano bora.” Je maana yake ni nini? Kwa nini agano moja liwe “bora” kuliko jingine? 

`Kosa lilikuwa wapi lililosababisha “upungufu” katika agano la kale? (Waebrania 8:7, 8).`

Tatizo kwenye agano la kale halikuwa katika agano lenyewe, ila katika "upungufu" wa watu kulipokea kwa imani (Ebr 4:2). Ubora wa agano jipya dhidi ya agano la kale upo katika Yesu —badala ya kudhihirishwa kupitia kafara za wanyama tu (kama ilivyo katika agano la kale sasa unaonekana katika uhalisi wa kifo Chake na huduma Yake kama Kuhani mkuu. Yaani, wokovu uliotolewa katika agano la kale ni sawa na ule wa agano jipya. Hata hivyo, katika agano jipya umekuwepo ufunuo mkuu na mkamilifu wa Mungu wa agano na upendo Wake kwa wenye dhambi. Ni bora kwa vile kila kitu kilichofundishwa kupitia vivuli na mifano katika Agano la Kale, kimefikia utimilifu wake katika Yesu, ambaye maisha Yake yasiyo na dhambi, kifo chake, huduma Yake ya ukuhani mkuu viliwakilishwa kupitia huduma za patakatifu pa duniani (Ebr. 9:8—14). 

Sasa, badala ya vielelezo, vivuli, na mifano, tunaye Yesu Mwenyewe, siyo tu kama Mwanakondoo Aliyechinjwa akamwaga damu yake kwa ajili ya dhambi zetu (Ebr. 9:12) bali yeye asimamaye kama Kuhani wetu Mkuu mbinguni akihudumu kwa niaba yetu (Ebr. 7:25). Japokuwa wokovu autoao ni ule ule, vile alivyojifunua Mwenyewe kwa ukamilifu na wokovu upatikanao kwake, kama unavyodhihirishwa katika agano jipya, unafanya agano hilo kuwa “bora” kuliko lile la kale. 

`Soma Waebrania 8:5 na Waebrania 10:1. Ni neno gani analolitumia mwandishi kuelezea huduma za patakatifu pa agano la kale? Matumizi ya neno hilo yanatusaidiaje kutambua ubora wa agano jipya?`

`Tafakari jambo hili: Kwa nini kujua kuhusu maisha, kifo, na huduma ya Kristo patakatifu pa mbinguni kwa niaba yetu kunatupatia uelewa sahihi wa Mungu zaidi ya vile mtu angepata kutoka huduma za utoaji kafara za patakatifu pa duniani?`