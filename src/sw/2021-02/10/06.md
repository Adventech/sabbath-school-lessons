---
title:  Kuhani wa Agano Jipya 
date:  03/06/2021
---

Kitabu cha Waebrania kinaweka uzito mkubwa kwa Yesu kama Kuhani wetu Mkuu katika patakatifu pa mbinguni. Kwa kweli, miongoni mwa vitabu vya Agano Jipya kitabu cha Waebrania ndicho kinachochambua kwa kina na uwazi zaidi hilo agano jipya msisitizo ukiwa kwa Kristo kama Kuhani Mkuu. Hii haitokei kwa kubahatisha. Huduma ya Kristo ya mbinguni imefungamanishwa na ahadi za agano jipya. 

Huduma za patakatifu pa Agano la Kale ndiyo njia ambayo kwayo kweli za agano la kale zilifundishwa. Huduma hizo zilijengwa katika kafara na upatanisho. Wanyama walichinjwa, na damu yao ilitumiwa na makuhani kuleta upatanisho. Naam, hizi zote zilikuwa vielelezo vya wokovu upatikanao katika Yesu pekee. Hakuna wokovu uliopatikana kwenye vitu hivyo kwa vyenyewe. 

`Soma Waebrania 10:4. Kwa nini hakuna wokovu unaopatikana katika vifo vya wanyama hawa? Kwa nini kifo cha mnyama hakitoshelezi kuleta wokovu?`

Kafara zote hizi, na upatanisho wa kikuhani unaoambatana nao, vilifikia utimilifu wake katika Kristo. Yesu alikuwa Kafara inapopatikana damu ya upatanisho ya agano jipya. Damu ya Yesu ilithibitisha agano jipya, na hivyo kufanya agano la Sinai na taratibu zake za kafara kuwa kuu kuu au kupitwa na wakati. Kafara ya kweli imekwisha kutolewa, mara moja kwa zote (Ebr. 9:26). Mara baada ya Kristo kufa, hapakuwepo tena haja ya wanyama kuteketezwa kama kafara. Huduma za patakatifu pa duniani zilikuwa zimekamilisha kazi yake. 

`Soma Mathayo 27:51, ambayo inaelezea jinsi pazia katika patakatifu pa duniani lilivyopasuliwa wakati Yesu akifa. Tukio hilo linatusaidiaje kuelewa kwamba nafasi ya patakatifu pa duniani ilikwisha chukuliwa?`

Kwa kweli, kafara hizi za wanyama zilifungamana na huduma ya kikuhani, wale Walawi waliotoa kafara na kufanya upatanisho katika patakatifu pa duniani kwa niaba ya watu. Mara taratibu za utoaji wa kafara zilipokoma, hitaji la huduma yao ya kikuhani nalo pia lilikoma. Kila kitu kikawa kimetimilika katika Yesu, ambaye sasa anahudumu kwa damu yake Mwenyewe katika patakatifu pa mbinguni (soma Ebr.8: 1â€”5). Kitabu cha Waebrania kinasisitiza juu ya Kristo kama Kuhani wetu mkuu mbinguni, aliyeingia humo kwa kumwaga damu yake Mwenyewe (Ebr. 9:12), ili kuleta upatanisho kwa ajili yetu. Huu ni msingi wa matumaini na ahadi tuliyo nayo katika agano jipya. 

`Je unajisikiaje, unapotambua kuwa, hata sasa hivi, Yesu anahudumu kwa damu yake mbinguni kwa niaba yako? Ni ujasiri na uthibitivu mkuu jinsi gani unaoupata kuhusu wokovu?`