---
title:  Agano Jipya na Uzima wa Milele
date:  23/06/2021
---

**“Yesu akamwambia, Mimi ndimi huo ufufuo, na uzima. Yeye aniaminiye mimi, ajapokufa, atakuwa anaishi; naye kila aishiye na kuniamini hatakufa kabisa hata milele. Je! Unayasadiki hayo?” (Yohana 11:25, 26).**

Kuna maeneo mawili yanayohusiana na uzima wa milele. Eneo la sasa humletea muumini uzoefu wa uzima tele sasa (Yohana 10:10), ambalo linahusisha ahadi nyingi tulizoahidiwa maishani mwetu sasa. 

Eneo la wakati ujao, yaani uzima wa milele —ahadi ya ufufuo wa mwili (Yohana 5:28, 29; Yohana 6:39). Japo bado siku za usoni, hilo ndilo tukio moja lifanyalo matukio mengine yote kuwa na maana, tukio kilele cha matumaini yetu kama Wakristo. 

`Jifunze aya ya leo. Ni nini analolisema Yesu hapa? Uzima wa milele unapatikana wapi? Tunaelewaje kauli yake kuwa wale wanaoishi na kumwamini, “wajapokufa, watakuwa wanaishi”?` (Soma Ufunuo 2:11; Ufunuo 20:6, 14; Ufunuo 21:8;)

Ni hakika, sote tunakufa, lakini kulingana na Yesu, kifo cha sasa ni usingizi tu, kulala kwa muda —kwa wale wenye kumwamini —na kuamka mnamo ufufuo wa uzima. Kristo anaporudi, waliokufa katika Kristo watainuka na mwili wa kutokufa, na wafuasi wa Yesu walio hai, katika kufumba na kufumbua, watabadilishwa wavae kutokufa. Watakatifu waliolala wakafufuliwa na watakatifu walio hai wakabadilishwa, wote watakuwa na mwili wa kufanana uliovaa kutokufa. Uhai wa milele unaanza wakati huo kwa ajili ya watu wa Mungu. 

Ni furaha kuu kujua sasa kuwa mwisho wetu siyo kaburini, ila kuna maisha yajayo yasiyo na mwisho, maisha mapya yadumuyo milele. 

“Kristo alitwaa mwili wa kufanana nasi, ili hatimaye atuwezeshe tupate hali ya kiroho pamoja naye. Ni katika nguvu ya umoja huo tunatoka kaburini —siyo tu kama udhihirisho wa uweza wa Kristo, bali kwa vile, kwa njia ya imani, maisha yake yamekuwa yetu. Wale wamwonao Kristo katika tabia yake halisi, na kumpokea moyoni, watapata uzima wa milele. Ni kwa njia ya Roho ambapo Kristo anakaa ndani yetu; na Roho wa Mungu, akipokelewa kwa imani, ndio mwanzo wa uzima wa milele.” ” —Ellen G. White, The Desire of Ages, uk. 388.

`Ni kwa jinsi gani kwa sasa twaweza kufaidi Baraka za uzima wa milele? Kwa maneno mengine, ahadi hiyo hutenda nini kwetu leo? Orodhesha ni faida gani ahadi hii ya uzima wa milele hukupatia wewe, binafsi, katika maisha yako ya siku kwa siku. Utachukuaje tumaini hilo na ahadi hiyo ukamshuhudie mtu ambaye anahangaika, yumkini kwa kufiwa na mpenzi wake?`