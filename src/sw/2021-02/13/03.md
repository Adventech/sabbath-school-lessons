---
title:  Pasipo Hatia 
date:  21/06/2021
---

**"Sasa, basi, hakuna hukumu ya adhabu juu yao walio katika Kristo Yesu" (Rum. 8:1).**

Binti mmoja alipigwa kikatili hadi kufa, na mwuaji huyo hakujulikana. Askari, wakiweka mtego, walificha kinasa sauti katika kaburi lake. Jioni moja, miezi mingi baada ya kifo chake, kijana fulani alifika hapo kaburini, na kupiga magoti na kulia, akisihi dada huyo amsamehe. Askari, walipokamata sauti yake, walimfuatilia na kumtia hatiani kwa kosa la mauaji. 

`Ni nini kilimsukuma mtu huyo makaburini? Ni hatia, au sivyo?`

Japokuwa tunadhani hakuna miongoni mwetu ameshatenda ukatili kama kijana huyo. Sote tuna hatia, sote tumeshawahi kutenda vitendo tunavyoviaibikia, mambo tutamaniyo tungewekwa huru nayo japo haiwezekani. 

Tunashukuru kwa Yesu na damu ya agano jipya, hivyo hamna ye yeote miongoni mwetu apaswaye kuishi kwenye unyanyapaji wa hatia. Kulingana na aya ya leo, hakuna hukumu ya adhabu kwetu. Mhukumu wetu wa haki hutuhesabia kana kwamba hatuna hatia, hutuhesabia kana kwamba hatujawahi kufanya mambo yanayotuletea hatia leo. 

`Ni kwa jinsi gani aya hizi hutusaidia kuelewa Warumi 8:1? Yohana 5:24; Rum. 3:24, 25; 2 Kor. 5:21.`

Moja ya ahadi kuu za kuishi katika mahusiano ya agano pamoja na BWANA ni kwamba hatuhitajiki tena kuishi chini ya mzigo wa hatia. Kwa sababu ya damu ya agano, sisi ambao tunachagua kuingia katika mahusiano ya agano na BWANA, ambao tunaamua kuishi kulingana na masharti ya imani, toba, na utii —twaweza kuondolewa mzigo wetu wa hatia. 

Wakati Shetani anapotafuta kutunong’oneza masikioni mwetu kuwa tu waovu, kwamba tu wabaya mno tusioweza kukubalika machoni pa Mungu, twaweza kufanya kile Yesu alichokifanya pale Shetani alipomjaribu nyikani: twaweza kunukuu Maandiko, na aya mojawapo nzuri sana kuinukuu ni Warumi 8:1. Hii haimaanishi ‘kupinga uhalisi wa dhambi maishani mwetu: badala yake humaanisha kuwa, kwa sababu ya mahusiano ya agano tuliyo nayo katika BWANA, hatuishi tena chini ya hukumu ya adhabu ya dhambi hiyo. Yesu alishalipa fidia kwa ajili yetu, na sasa anasimama mbele za Baba akimlilia Mungu kwa damu yake kwa niaba yetu, akionesha haki yake badala ya dhambi zetu.

`Je inaleta tofauti gani maishani mwetu tunapotambua kuwa BWANA ameshatusamehe kila dhambi ambayo tuliwahi kuitenda? Je uhalisi huo utakusaidiaje kujua namna ya kuwatendea wale waliokukosea? Je itaathirije namna unavyoweza kuwashughulikia wengine waliokutenda mabaya?`