---
title:  Agano Jipya Na Moyo Mpya 
date:  22/06/2021
---

**“Kristo akae mioyoni mwenu kwa imani mkiwa na shina na msingi katika upendo; ili mpate kufahamu pamoja na watakatifu wote jinsi ulivyo upana, na urefu, na kimo, na kina; na kuujua upendo wake Kristo, upitao ufahamu kwa jinsi ulivyo mwingi, mpate kutimilika kwa utimilifu wote wa Mungu” (Efeso 3:17—19)**

Kama masomo yaliyopita ya robo hii yalivyofundisha, agano jipya ni lile ambalo BWANA “ataiandika sheria yake mioyoni mwao” (Yer. 31:31—33). Siyo tu kuwa sheria ipo hapo, ila kulingana na aya ya leo, Kristo yupo ndani vile vile, kwani Kristo na sheria yake vimefungamana pamoja. Hivyo sheria Ya Kristo inapokuwa mioyoni mwetu, na Kristo anapodumu moyoni, tunafikia faida nyingine kuu ya agano —kupata moyo mpya. 

`Kwa nini tunahitaji moyo mpya? Ni mabadiliko gani yatadhihirishwa kwa wale waliopokea moyo mpya?`

Soma kwa mara nyingine aya ya leo. Zingatia kuwa Paulo husisitizia sifa za upendo, akisema twapaswa “kuwa na shina na msingi katika upendo.” Kauli hii humaanisha Kujikita, kuimarika, kuthibitika katika misingi ya upendo. Imani yetu haina faida, ni sifuri, endapo haikujikita katika pendo kwa Mungu, na pendo kwa wanadamu wenzetu (Mathayo. 22:37—39, 1 Wakorintho 13). 

Upendo huu haufanyiki kwenye ombwe. Kinyume chake, unakuja kama matokeo ya kuutambua japo kwa ufinyu upendo mkuu wa Mungu kwetu (upendo upitao "ufahamu") kama ulivyodhihirishwa katika Yesu. Kama matokeo yake, maisha yetu yanabadilishwa, mioyo yetu inabadilishwa, nasi tunakuwa watu wapya wenye mawazo mapya, matamanio mapya, na malengo mapya. Ni mwitikio wetu kuwa pendo la Mungu kwetu na huchochea pendo kwa wanadamu wenzetu. Yumkini hicho ndicho amaanishacho Paulo, yumkini kwa sehemu, anapozungumzia kuhusu sisi kujazwa kwa “utimilifu wa Mungu.” 

`Soma 1 Yohana 4:16. Ni kwa jinsi gani aya hii huhusiana na kile Paulo alichokiandika katika Waefeso 3:17—19?`

`Angalia aya tulizojifunza leo. Ni nini uwezalo kutenda ili kuruhusu ahadi zilizotamkwa kwenye aya hizo zipate kutimilika ndani yako? Je yapo mambo utakiwayo kuyafanyia mabadiliko, mambo yumkini yanayokwamisha usipate uzoefu wa “utimilifu wa Mungu” (Efeso. 3:19)? Orodhesha mambo uhitajikayo kuyafanyia mabadiliko maishani mwako. Andaa orodha hiyo kwa ajili yako, na endapo hutajali, waweza kuandaa nyingine utakayokuwa huru kuwasimulia wana darasa. Ni kwa jinsi gani mwaweza kila mmoja kumsaidia mwingine kufanya mabadiliko maishani mwake?`