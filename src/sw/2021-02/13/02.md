---
title:  Furaha
date:  20/06/2021
---

**“Na haya twayaandika, ili furaha yetu itimizwe.” (1 Yohana 1:4).**

Tafakari kile Yohana alichoandika hapa. Kwa maneno rahisi, anaelezea faida tunayopata kama watu wa agano —ahadi ya kuwa watu wa furaha. Wakristo mara nyingi tunaambiwa tusienende kwa hisia, kwamba imani siyo hisia, inatupasa kwenda juu zaidi ya hisia zetu, na hilo ni kweli. Ila wakati huo huo, hatutakuwa wanadamu endapo sisi sio viumbe wenye kujihisi, mihemko na sununu (hisia za huzuni au furaha). 

Hatuwezi kukanusha hisia zetu; tunalohitajika ni kuzitambua, kuzipatia majukumu yake yapasayo, na kila iwezekanavyo, kuzitawala. Lakini kupinga kuwa hazipo ni kukana kuwa sisi siyo binadamu (kukataa kuwa duara siyo ya mviringo). Naam, kama aya hii ielezeavyo, siyo tu tuwe na hisia (kama vile furaha), bali tuwe nayo kwa ukamilifu. Ni vigumu hisia kupuuziwa kana kwamba hazipo kabisa, je hilo ni kweli? 

`Soma muktadha wa aya hapo juu, ukianzia mwanzoni mwa sura hiyo. Ni nini Yohana alilokuwa akiliandikia kanisa la awali ambalo alitarajia lingaliifanya furaha yao kuwa kamilifu? Kwa nini jambo hilo liwaletee furaha?`

Yohana alikuwepo miongoni mwa mitume 12 wa awali. Naam, tangu mwanzo wa huduma ya Kristo ya miaka mitatu na nusu, akishuhudia matendo makuu ya Yesu (pia alikuwepo pale msalabani, pale Gethsemane, na mlimani Yesu alipobadilika sura). Hivyo, kama shahidi aliyeona kwa macho yake, ni hakika anazo sifa za kutosha kumruhusu kuongelea mada hiyo. 

Hata hivyo, tambua pia kuwa mkazo siyo kwake yeye binafsi, bali kwa kile Yesu alichokitenda kwa wanafunzi ili wapate kujumuika pamoja, siyo tu miongoni mwao, bali pia pamoja na Mungu Mwenyewe. Yesu amefungua njia hii ya sisi kuweza kufanya mahusiano ya karibu pamoja na BWANA, na tunda mojawapo la mahusiano hayo —ni furaha. Yohana anataka wafahamu kwamba kile walichosikia kuhusu Yesu ni kweli (kwani alimwona, akamgusa, akampapasa na kumsikiliza), na hivyo, wao pia, wanaweza kuingia katika uhusiano wa furaha pamoja na Baba yao wa mbinguni, anayewapenda upeo hadi akajitoa Mwenyewe kuwaokoa kupitia Mwana wake.

`Kwa namna fulani, Yohana anatoa ushuhuda wake binafsi. Ni nini ushuhuda wako kuhusu uhusiano wako binafsi na Yesu? Ni nini uwezalo kusema ambalo laweza kuongeza furaha ya mtu fulani katika BWANA, kama Yohana alivyokusudia kufanya hapa?`