---
title:  Kuvunja Mahusiano 
date:  01/04/2021
---

`Tuna mwelekeo wa kuwaamini watu tunaowajua na kutokuwaamini watu tusiowajua. Hawa alipaswa kutokumwamini Shetani. Na pale shutuma dhidi ya Mungu zilipotamkwa, alipaswa kumtetea Mungu. Ni mbinu gani, ambazo Shetani alizitumia ili Hawa asimtilie mashaka? (Mwa. 3:1—6).` 

"Japo ukosefu wa Hawa wenye kusikitisha ulikuwa wa kutisha kama hivyo ikiwa ni ole kwa familia ya binadamu, sio lazima ya kwamba uchaguzi wake huo ulihusisha jamii yote kwenye adhabu itokanayo na uasi wake. Ni uchaguzi wa makusudi wa Adamu akifahamu wazi agizo la Mungu na bado kuamua kulikaidi tofauti na Hawa ndilo lililosababisha dhambi na kifo kuwa mustakabali usioepukika kwa mwanadamu. Hawa alidanganywa; Adamu hakudanganywa." —The SDA Bible Commentary, vol. 1, uk.231.

Kama matokeo ya ukaidi huu wa makusudi na upuuziaji wa amri ya Mungu, uhusiano kati ya Mungu na mwanadamu ulivunjika. Ukabadilika kutoka kwenye ushirika pamoja na Mungu hadi kukimbia kwa hofu kutoka katika kuwepo Kwake Mungu (Mwanzo 3:8—10). Upweke na utengano vikawa vimechukua nafasi ya mawasiliano na kujumuika pamoja. Dhambi ikatokea, na matokeo yake yote mabaya yakafuata. Jambo fulani lisingefanyika, mwanadamu alikuwa anaelekea kwenye uangamivu wake wa milele. 

`Katikati ya msiba huu mkuu, ni maneno gani ya tumaini na ahadi aliyoyaongea Mungu? (Soma Mwanzo 3:15.)`

Neno la Mungu la tumaini la kiunabii huongelea uadui uliopo baina ya nyoka na mwanamke, kati ya mzao wa mwanamke na mzao wa nyoka. Hii huhitimishika katika tukio kuu la mzao wa mwanamke kumponda kichwa Shetani pale msalabani, wakati yeye Shetani alilolifanya tu ni kukijeruhi kisigino cha Masihi.

Katika ukataji tamaa mkuu, Adamu na hawa walipata tumaini kutoka katika ahadi hii ya Masihi, tumaini ambalo litabadilisha mustakabali wa kuwepo kwao, kwani tumaini hili limetolewa na Mungu na kuungwa mkono na Mungu. Ahadi hii ya Masihi na ushindi wa mwisho, japo umesimuliwa hapa kifumbo, aliondolea mbali huzuni iliyotanda sababu ya dhambi. 

`Soma Mwanzo 3:9, ambapo Mungu anamwuliza Adamu na Hawa “Uko wapi?” Ni hakika, Mungu alikuwa anajua mahali walipo. Maneno yake badala ya kujawa hukumu ya adhabu, yalijawa matumaini ya wenye hatia kurejeshwa tena kwa Mungu. Kwa ufupi, maneno ya awali ya Mungu kwa wanadamu walioasi yalijawa tumaini la neema na rehema. Ni kwa jinsi gani, hata sasa, tunamwona Mungu akitutafuta na kutuvuta kwake kwa rehema na neema?`