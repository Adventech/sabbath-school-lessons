---
title:  'Mungu Na Wanadamu Pamoja (Mwanzo 1:28, 29)'
date:  30/03/2021
---

Angalia maneno ya awali Mungu aliyoyanena kwa mwanadamu, kama yanavyoonekana kwenye Maandiko. Anawaelekeza kwa uwezo wao aliowapatia wa kuweza kushiriki uumbaji, kuweza kuzaa viumbe wenye kufanana nao. Pia huwaelekeza kwa dunia yenyewe, kwa uumbaji, na kuwaagiza “mkaijaze nchi, na kuitiisha; mkatawale.” Pia huelekeza kwa mimea na kuwajulisha mimea wapaswayo kula. Kwa ufupi, kulingana na Biblia, maneno ya awali ya Mungu kwa mwanadamu huhusiana na mawasiliano na uhusiano wao kwa sayari dunia. 

`Mwanzo 1:28, 29 inatuambia nini kuhusu vile Mungu anavyoitazama sayari dunia? Je huashiria kuna ubaya katika vitu halisia na vile tunavyoburudishwa navyo? Je tunajifunza nini kuhusu matukio haya ya awali katika historia ya mwanadamu kuhusu vile tupaswavyo kuhusiana na uumbaji wenyewe?`

Pia, kupitia maneno hayo, Mungu anachukua hatua za awali za kuunda mahusiano na Mwanadamu. Anazungumza nao, anawapatia maagizo, akiwaambia liwapasalo kutenda. Upo uwajibikaji katika maneno hayo. Mungu amewapa heshima ya kuwa watawala juu ya uumbaji mzuri alioufanya Yeye mwenyewe. 

`Mwanzo 1:28 inasema kwamba Mungu alimbariki Adamu na Hawa. Je hiyo inamaanisha nini? Ni uhusiano gani unaooneshwa hapo baina yao na Muumba wao?`

Mungu alimhutubia Adamu na hawa akiwatambua kama viumbe wenye akili ambao wanaweza kuitikia upendo wake na kuingia katika mahusiano na ushirika pamoja naye. Pia, kama viumbe (watoto), vilipaswa kumtegemea Muumba aliye Baba yao. Aliwapatia mahitaji yao yote. Hawakutenda cho chote kustahili kile alichowapatia. Walikuwa tu wanufaikaji wa kitu wasichokifanyia kazi.

`Wakati tunaposoma kuhusu uumbaji wa mwanamume na mwanamke, tunaweza kuona kanuni kadhaa, kabla ya dhambi, ambazo Mungu alitaka tuzijali kudumisha mahusiano pamoja naye sasa, baada ya dhambi. Rudia somo la leo uone ni usambamba gani aweza kuuona ambao waweza kutusaidia kuelewa jinsi ya kuhusiana naye hata wakati huu wa Anguko dhambini.`