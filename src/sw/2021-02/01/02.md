---
title:  Tatizo Lililoanzia Nyuma Sana 
date:  28/03/2021
---

**"Hapo mwanzo Mungu aliziumba mbingu na nchi" (Mwanzo 1:1).**

Mwanasayansi mmoja, ndipo tu alikuwa amemaliza kutoa hotuba kuhusu mizunguko ya sayari katika jua, na mizunguko ya jua katika kitovu cha kundi la nyota [galaksi], ambapo ghafla dada mmoja mkongwe aliyevaa viatu vya michezo alisimama na kusema kuwa dunia ilikuwa bapa ikikalia juu ya mgongo wa kobe. Mwanasayansi akauliza kwa utani kama huyo kobe naye alikalia nini? Naye akajibu, “kamkalia kobe mwingine chini yake.” Mwanasayansi akaendeleza utani, “na huyo kobe naye kamkalia nani?” Akamjibu, “juu ya kobe mwingine.” Kisha kwa hasira, akamwashiria asiendelee kuuliza zaidi, “Mwanangu, ni mlolongo wa kobe mmoja juu ya mwingine hadi chini.” 

Pamoja na kisa hiki kuwa cha kushangaza, kinashughulikia jambo la msingi sana la kuwepo kwa mwanadamu —chimbuko la ulimwengu wenyewe. Je ulimwengu huu ni kitu gani ambao tunajikuta tukiwa humo bila uchaguzi wetu wenyewe? Kwa nini tupo hapa? Tulifikaje hapa? Na hatimaye ni wapi tunakoelekea sote? 

Haya ni maswali ya msingi ambayo watu hujiuliza, kwani ufahamu wetu kuwa sisi ni akina nani na kwa vipi tulifika hapa utaathiri ufahamu wetu wa vile tupaswavyo kuishi, na vile tunavyotenda tukiwa hapa duniani. 

`Tazama. aya zifuatazo: Mwanzo 1:1; Zaburi 100:3; Isaya 40:28; Matendo 17:26; Waefeso 3:9; Waebrania 1:2, 10. Ni kwa jinsi gani kila fungu, kwa jinsi yake, linajibu maswali hayo hapo juu? Ni jambo gani la msingi linalopatikana katika aya hizo zote?`

Jambo linalovutia kuhusu Mwanzo 1:1 (au hata aya zingine ) ni Kwamba BWANA hajaribu kututhibitishia kuwa Yeye ndiye Muumba. Hakuna maelezo marefu ya ufafanuzi kuelezea hoja hiyo. Badala yake ametamka kwa uwazi, pasipo kutoa ufafanuzi, maelezo au uthibitisho. Ni uhuru wako kuupokea kwa imani, au kukaidi. Kwa kweli, ni kwa njia ya imani tu tunaweza kuupokea, kwani sababu moja ni dhahiri: Hakuna ye yote miongoni mwetu aliyekuwepo pale kushuhudia mchakato hasa wa uumbaji. 

Kiakili, ni jambo ambalo lisingewezekana sisi kuwepo pale wakati wa uumbaji. Hata wasiotambua kuwepo kwa Mungu, mtazamo wao sharti waupokee kwa imani kwa sababu ile ile tuliyo nayo sisi tunaomsadiki Mungu, kwamba: Hakuna ye yote miongoni mwetu aliyekuwepo pale kushuhudia ana kwa ana tukio la uumbaji. Hata hivyo, hata kama Mungu anatutaka tumwamini kama Muumbaji, hatuulizi tumwamini pasipo kutupatia sababu nzuri za kututaka tumwamini. Akijua lipo hitaji la kiwango fulani cha imani kwa kila tunachoamini, andika sababu ni kwa nini hukubalika kiakili kuamini tupo hapa kwa vile Muumba kwa makusudi kabisa alituweka hapa, na wala siyo tupo hapa kwa ajali au kwa nasibu. 