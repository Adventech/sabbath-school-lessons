---
title:  Kwenye Mti 
date:  31/03/2021
---

**“Bwana Mungu akamwagiza huyo mtu, akisema, Matunda ya kila mti wa bustani waweza kula, walakini matunda ya mti wa ujuzi wa mema na mabaya usile, kwa maana siku utakapokula matunda ya mti huo utakufa hakika” (Mwanzo 2:16, 17).**

Mtihani huu ulimpatia Adamu na Hawa fursa ya kutumia uhuru wao wa uchaguzi. Vilevile uliwapatia changamoto yakuitikia kwa utii au kwa ukaidi mahusiano yao na Muumba. Pia hutudhihirishia kuwa Mungu aliwaumba wakiwa ni viumbe wenye uhuru kamili wa uchaguzi, kuchagua jema au baya. Hata hivyo, kama wasingekuwa na nafasi ya kutokutii kwanini Bwana aliwapatia onyo? 

“Kila jambo lililotokea kwenye sura hii lilifungua njia ili kufikia kwenye kilele hiki [Mwa. 2:16, 17]. Mustakabali wa jamii yote ya binadamu umejengwa katika katazo hili moja. Mwanadamu hakupewa mambo mengi ya kumchanganya. Ni agizo moja tu la kimbingu alipewa alizingatie. Kwa namna hiyo alipunguza maagizo hadi kuwa moja tu, huwa Yehova ametoa ishara za rehema zake. Na kuwathibitishia kuwa agizo hilo siyo la kinyanyasaji, anawapatia uhuru mpana wa kutumia miti mingine: "Matunda ya kila mti wa bustani waweza kula, walakini matunda ya mti wa ujuzi wa mema na mabaya usile." —H. C. Leupold, Exposition of Genesis (Columbus, OH: Wartburg Press, 1942), vol. 1, p. 127.

Kwa kutoa mwito Adamu na Hawa wapate kuyatii mapenzi yake, Mungu alikuwa anasema: “Mimi ni Muumba wako, nami nimekuumba kwa mfano wangu. Maisha yako mimi ndiye mtunzaji wake, ‘kwa maana ndani yake yeye tunaishi, tunakwenda, na kuwa na uhai wetu' (Mdo. 17:28). Nimekupatia mambo yote kwa mafanikio yako ya kiafya na furaha (chakula, nyumba, na marafiki) nami nimekuthibitisha kuwa mtawala wa ulimwengu huu chini yangu. Iwapo waweza kuthibitisha uhusiano huu pamoja nami kwa vile unanipenda, basi nitakuwa Mungu wako, nanyi mtakuwa watoto wangu. Nanyi mtathibitisha mahusiano haya ya kunitumainia kwa kutii agizo hili moja rahisi nililowapatia.” 

Mwisho wa yote, uhusiano wetu na Mungu unaweza kuwa bora na wa kudumu endapo tu tutachagua kuyatii mapenzi yake. Kuyakataa mapenzi yake, kimsingi, ni kujitenga mbali naye na kujitafutia uhuru wetu wenyewe. Hii huashiria kuwa hatuamini kuwa tunamhitaji. Huo ni uchaguzi unaotokana na maarifa ya kujua mabaya, na mabaya huongoza kwa kutengwa mbali, upweke, kukata tamaa, na hatimaye kifo. 

`Mtihani Mungu aliompatia Adamu na Hawa ulikuwa ule wa utii na imani. Je watakuwa watiifu kwa Muumba wao, ambaye amewapatia vitu vyote wanavyohitaji, pamoja na dunia yenye uzuri wa ajabu, au watamponyoka waende njia yao, kinyume na mapenzi yake? Je wangekuwa na imani timilifu Kwake wamwaminiye kiasi cha kushikilia kile anachokisema? Utii na imani yao vilijaribiwa kupitia kwa mti wa ujuzi wa mema na mabaya. Ni kwa jinsi gani tunapitia mtihani wa jinsi hiyo kila siku? Ni kwa jinsi gani sheria ya Mungu hutenda kazi sambamba na lile agizo lililopo kwenye Mwanzo 2:16, 17? `