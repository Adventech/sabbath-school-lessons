---
title:  Vichwa Saba vya Mnyama
date:  20/03/2019
---

`Soma Ufunuo 17:9–11 pamoja na Ufunuo 13:18. Sharti la kufahamu vichwa saba ni akili ya hekima. Ni aina gani ya hekima inayotazamwa hapa? Mtu anapataje hekima hii ya kiungu (angalia Yakobo 1:5)?`

Malaika anaeleza kwamba vichwa saba ni milima saba. Baadhi ya wafasiri hudhani kwamba hii hudokeza juu ya vilima saba mahali ulipo mji wa Rumi, na hii ndiyo sababu walifasiri neno la Kiyunani oroi kama “milima.” Kuna wafalme saba, vilevile, wanaowakilishwa kwa milima saba. Pia, milima hii hufuatana, na wala si haitokei pamoja.

Milima hii haiwakilishi wafalme binafsi, kwa sababu Ufunuo haishughuliki na watu binafsi bali mifumo. Katika Biblia, daima milima huwakilisha tawala au himaya za ulimwengu (Yer. 51:25; Eze. 35:2, 3). Katika unabii wa Biblia “wafalme” humaanisha falme (angalia Dan. 2:37–39, 7:17). Hivyo, milima saba huonekana kuwakilisha himaya kuu zilizofuatana zilizotawala ulimwengu katika kipindi chote cha historia, ambazo Shetani alizitumia ili kumpinga Mungu na kuwadhuru watu Wake.

Kutokana na mtazamo wa wakati wa Yohana, watano miongoni mwa wafalme hawa wameanguka, mmoja yupo, na mwingine bado hajaja. Watano ambao wameanguka ni falme kuu ambazo katika nyakati za Agano la Kale zilitawala na (kwa nyakati fulani) kuwadhuru watu wa Mungu: Misri, Ashuru, Babeli, Uajemi, na Uyunani. Ufalme “mmoja uliopo” ni himaya ya Kirumi katika wakati wa Yohana.

Ufalme wa saba unaotajwa kwamba “hajaja bado” ni mnyama wa Ufunuo 13—kanisa la zama za kati likiongozwa na upapa, lililotawala na kuwadhuru watu wa Mungu—ambaye angekuja baada ya wakati wa Yohana na baada ya anguko la Himaya ya Rumi ya kipagani. Historia imeshuhudia kwa uthabiti ukweli wa unabii huu, ulioandikwa karne nyingi kabla ya matukio yaliyofunuliwa.

Yohana anaambiwa zaidi kwamba mnyama mwekundu yu katika awamu ya kichwa cha nane, ingawa ni miongoni mwa wale saba. Ni yupi miongoni mwa saba? Kwa vile vichwa vinafuatana katika nyakati mbalimbali, inawezekana kabisa wa nane ni kichwa cha saba kilichopata jeraha la mauti. Ni katika wakati wa kichwa hiki cha nane ambapo mnyama mwekundu anambeba Babeli kahaba. Leo, tunaishi katika wakati wa kupona kwa jeraha la mauti. Kichwa cha nane kitajitokeza jukwaani mara kabla ya ule mwisho naye ataenda kwenye uharibifu.