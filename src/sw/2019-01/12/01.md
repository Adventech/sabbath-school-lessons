---
title:  Hukumu Dhidi ya Babeli
date:  16/03/2019
---

### Soma Kwa Ajili ya Somo la Juma Hili
Ufunuo 17:1–18; Yer. 51:13; Ufu. 13:1–10; Kut. 28:2:20–23; 13:5–8.

> <p>Fungu la Kukariri</p>
> “Kisha nikasikia sauti nyingine kutoka mbinguni, ikisema, Tokeni kwake, enyi watu wangu, msishiriki dhambi zake, wala msipokee mapigo yake” (Ufunuo 18:4, 5 ).

Tuliona kwamba pigo la sita husababisha ishara ya kukauka kwa Frati, kadiri ambavyo watu wa ulimwengu waliofadhaishwa wanaondoa msaada wao mashuhuri kutoka Babeli ya siku za mwisho. Hata hivyo, anguko lake litaambatana na utendaji mkuu wa kishetani ukiigiza kazi ya Mungu, ukifanya ishara za kustaajabisha, iliyo dhahiri zaidi miongoni mwao ni kushusha moto kutoka mbinguni, ambayo pengine ni uamsho bandia wa kidini (Ufunuo 13:13). Utendaji wa kishetani hufanikiwa katika kuunganisha ulimwengu wote katika maandalizi kwa ajili ya vita vya Har-Magedoni dhidi ya masalia waaminifu wa Mungu.

Mwanzoni mwa pambano hili kuu la mwisho, tetemeko kubwa linatokea kama sehemu ya pigo la saba. Tetemeko hili huvuruga kabisa umoja wa Babeli na kuigawa katika sehemu tatu (Ufu. 16:18, 19). Babeli ya siku za mwisho huoneshwa kama mji, ukiwakilisha muungano wa muda mfupi wa utatu wa kishetani—joka, mnyama wa baharini, na mnyama wa nchi kavu—katika ushirika wake na mamlaka za kidini za ulimwengu katika kuwapinga watu wa Mungu. Umoja huu unaharibiwa kabisa, ukisababisha kusambaratika kwa Babeli ya siku za mwisho.

Lazima tuzingatie kwamba Ufunuo 16:19 inatangaza tu anguko la Babeli ya siku za mwisho. Sura ya 17-18 hutuambia jinsi anguko hilo litakavyotokea hatimaye. Kabla ya kuelezea ukomo wa Babeli ya siku za mwisho na sababu ya anguko lake (Ufu. 17:12–18:24), Ufunuo 17 huelezea mfumo huu wa kidini ulioasi wa wakati huu wa mwisho, wakati huu kwa taswira ya kahaba akiwa amempanda mnyama ambaye, katika kushirikiana na mabinti zake, wanaushawishi ulimwengu dhidi ya Mungu (Ufu. 17:1–11).

_*Jifunze somo la juma hili ukijiandaa na Sabato ya Machi 23._