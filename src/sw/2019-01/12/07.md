---
title:  Tafakari Zaidi
date:  22/03/2019
---

Kabla ya ukomo wa Babeli, sauti kutoka mbinguni inawahimiza watu wa Mungu ambao bado wangali Babeli ikisema “Tokeni kwake, enyi watu wangu” (Ufu. 18:4 ). Wapo watu wengi wamwabuduo Mungu ambao bado wangali Babeli kwa sababu mbalimbali. Kwao, Mungu hulitumia kanisa Lake la siku za mwisho ili kuwaita watu hawa watoke kwenye mfumo huu wa kidini ulioasi na wala wasishiriki katika dhambi zake. Lazima watoke kwake ili waepuke maangamizi yake. Mungu hataki mtu yeyote aliyeko Babeli aangamie. Ufunuo 19:1–10 huonesha kwamba watu wengi wanaomcha Mungu huko Babeli wataitikia wito huu. Hebu basi fikiria wajibu mkubwa mno ulio juu yetu kama kanisa la masalia. Hili linapaswa kutuambia nini kuhusu hitaji letu la uwezo wa Mungu maishani mwetu?

**Maswali ya Mjadala**

`1. Kama ambavyo Ufunuo 18:4 huonesha, wapo watu wengi wamchao Mungu huko Babeli ambao Mungu huwaita kuwa “watu wangu.” Tafakari kauli ifuatayo: “Ujumbe huu lazima uwasilishwe, lakini wakati ambapo lazima uwasilishwe, hatuna budi kuwa makini tusiwashambulie na kuwashinikiza na kuwahukumu wale wasio na nuru tuliyo nayo. Hatupaswi kwenda mbali zaidi na kuwashambulia sana Wakatoliki. Miongoni mwa Wakatoliki wapo wengi walio Wakristo makini zaidi, na wanaoenenda katika nuru yote inayowaangazia, naye Mungu atatenda kwa niaba yao. Wale ambao wamepata fadhila na fursa kuu, na ambao wameshindwa kuboresha nguvu zao za kimwili, kiakili, na kiroho,… wako katika hatari kuu zaidi na katika hukumu kuu zaidi mbele ya Mungu kuliko wale walio kwenye makosa yanayohusiana na mafundisho ya imani, ila wanaotafuta kuishi ili kuwatendea mema wengine.”—Ellen G. White, Evangelism, uk. 575. Hili linapaswa kutuambia nini juu ya namna ya kuwatendea wengine?`

`2. Ufunuo 17 humwelezea kahaba akiwa ameketi juu ya mnyama mwekundu. Wakati ambapo mwanamke katika sura ya 12 huwakilisha kanisa aminifu la Mungu, yule wa sura ya 17 huwakilisha kanisa lililoasi likiushawishi ulimwengu ujitenge mbali na Mungu. Kwa mtazamo wako nini mifanano na tofauti kati yao? Muhimu zaidi, nini tuwezacho kujifunza kutokana na ulinganifu huu?`

`3. Maandiko juma hili huonesha hali ya kuhuzunisha sana ya ulimwengu wa kidini na kisiasa wakati wa awamu za mwisho kabla ya marejeo ya Kristo yenye ushindi. Hili linapaswa kutuambia nini kuhusu kwa nini ni muhimu sana kwamba tudumu kuwa waaminifu, wakweli, na wasafi sasa hivi kwa ujumbe ambao Mungu ametupatia? Soma Ufunuo 16:15, wito kwa ajili ya uaminifu katikati ya udhihirisho wa uasi wa ulimwengu mzima. Tunawezaje kutumia onyo hili sisi wenyewe sasa hivi?`