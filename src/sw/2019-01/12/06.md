---
title:  Anguko la Babeli
date:  21/03/2019
---

`Soma Ufunuo 17:12–15 pamoja na Ufunuo 16:12–16. Unajifunza nini kutokana na andiko juu ya “wafalme kumi”?`

Ufafanuzi mbalimbali umewasilishwa kuhusiana na utambulisho wa wafalme kumi. Hata hivyo, Ufunuo haituambii kwamba hawa ni akina nani. Tunachoweza tu kupata kutokana na andiko hili ni kwamba hawa ni shirikisho la muda mfupi la kisiasa linalojitokeza mara tu kabla ya ule mwisho na kumuunga mkono kahaba. Idadi yao hudokeza juu ya utimilifu wa tawala za ulimwengu zitakazompatia mnyama utii wao.

Ufunuo 17:13, 14 hurudia kifupi vita vya Har-Magedoni—vilivyotambulishwa katika Ufunuo 12:12–17. Kwa kuchochewa kwa utatu wa kishetani, shirikisho hili la kisiasa la ulimwengu mzima litafanya vita dhidi ya Mwanakondoo. Hili huonesha kwamba pambano la mwisho si vita vya kijeshi huko Mashariki ya Kati bali ni vita kati ya Shetani na shirikisho lake dhidi ya Kristo na watu Wake waaminifu.

`Soma Ufunuo 17:16–18. Kutokana kile tulichokiona katika Ufunuo 16:2–12, nini kilicho kiini cha badiliko la mwenendo wa wafalme kumi dhidi ya Babeli? Nani anayeongoza mambo yanayoipata Babeli?`

Tukio hili lote ni maelezo mengine ya kukauka kwa Mto Frati (Ufu. 16:12). Pembe kumi, zilizojaa chuki, ghafla hugeuka ili kupambana dhidi ya Babeli kahaba, zikimfanya awe mpweke na mtupu; watamla nyama yake na kumwunguza kwa moto. Katika kuelezea tukio hili, Yohana anatumia lugha ya Agano la Kale inayobainisha hukumu za Mungu dhidi ya Yerusalemu mwasherati (Yer. 4:30). Kuchomwa moto ilikuwa adhabu ya binti wa kuhani mkuu aliyejihusisha katika ukahaba (Law. 21:9). Kama ambavyo Ufunuo 16:10–12 inadokeza, tawala za kisiasa zilizodanganywa zimefadhaika kwa sababu ya udhii wa Babeli wa kushindwa kuwalinda dhidi ya mapigo. Wanahisi kudanganywa na, katika uhasama, wanamshambulia. Mfumo huu wa kidini ulioasi wa siku za mwisho unakumbana na utimilifu wa hukumu za kiungu pamoja na wale wote waliochagua kuhusiana nao.

` Maswali mengi kuhusu matukio ya siku za mwisho bado yamesalia bila kujibiwa na, hivyo, yanaweza kuonekana kutuchanganya sasa. Ni ahadi gani maalum inayowasilishwa katika Ufunuo 17:14, na ahadi hii inapaswa kuwa na maana gani kwetu?`