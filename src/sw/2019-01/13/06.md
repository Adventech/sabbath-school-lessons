---
title:  Yerusalemu Mpya
date:  28/03/2019
---

Sasa Yohana anaelezea makao makuu ya dunia mpya, Yerusalemu Mpya. Wakati ambapo ni mahali halisi panapokaliwa na watu halisi, Yerusalemu Mpya na maisha ndani yake viko nje ya maelezo yoyote ya kidunia (angalia 1 Kor. 2:9).

`Soma Ufunuo 21:9–21. Kuna vibainishi gani vya nje juu ya Yerusalemu Mpya?`

Yerusalemu Mpya hutajwa kama biarusi, mke wa Mwanakondoo. Katika Ufunuo 19:7, 8 sitiari hii inatumiwa kwa watu wa Mungu. Yerusalemu Mpya ni mahali ambapo hatimaye Kristo ataungana na watu Wake.

Mji huu umezungukwa ukuta mrefu wenye misingi kumi na mbili—milango mitatu katika kila moja ya pande nne ikiruhusu nafasi ya kuungia kutoka upande wowote. Hili hudokeza juu ya kiwango cha kilimwengu cha mji huu. Katika Yerusalemu Mpya kila mtu ana fursa isiyo na ukomo ya kufikia uwepo wa Mungu.

Mji huu unaendelea kubainishwa kuwa na umbo la mche-mraba kamilifu; faloni 12,000, au stadia, katika urefu, upana, na kimo (faloni ni kipimo cha umbali sawa na mita 201). Mche-mraba una kingo 12. Kwa hiyo mji huu una jumla ya stadia 144,000, ambayo ni tarakimu iwakilishayo utimilifu wa watu wa Mungu waliokolewa katika kipindi cha zama zote (Ufu. 7:4). Katika hekalu la Agano la Kale, Mahali Patakatifu Mno palikuwa na umbo la mche-mraba kamilifu (1 Fal. 6:20). Hivyo Yerusalemu Mpya hutumika si tu kama hekalu bali pia kama Mahali Patakatifu Mno. Katika hekalu la duniani, kuhani mkuu pekee ndiye angeweza kuingia Mahali Patakatifu Mno. Katika Yerusalemu Mpya, fadhila hii imekabidhiwa kwa wote waliokombolewa.

`Soma Ufunuo 21:21–22:5. Ni vitu gani vibainishi vya ndani ya mji huu hukukumbusha kuhusu Bustani ya Edeni? Nini umuhimu wa kauli kwamba hapatakuwa na laana yoyote tena katika mji huo (Ufu. 22:3)?`

Vibainishi mashuhuri zaidi katika Yerusalemu Mpya ni mto wa maji ya uzima yakitiririka kutoka kwenye kiti cha enzi cha Mungu (angalia Mwa. 2:10). Tofauti na mto wa Babeli, ambapo watu wa Mungu walikuwa wameketi wakiwa mateka wakiionea Yerusalemu shauku (Zaburi 137), kwenye kingo za mto wa uzima katika Yerusalemu Mpya watu wa Mungu wa zama zote waliotangatanga wamepata makazi yao.

Kila upande wa mto huu kuna mti wa uzima wenye majani kwa ajili ya “kuwaponya mataifa” (Ufu. 22:2). Uponyaji huu hauzungumzii maradhi, kwa vile katika dunia mpya hakutakuwepo maradhi yoyote. Hudokeza juu ya uponyaji wa majeraha yote yaliyosababishwa na vikwazo ambavyo vimewatenganisha watu katika kipindi chote cha historia. Waliokombolewa wa zama zote na kutoka katika mataifa yote sasa wanakuwa watu wa familia moja ya Mungu.