---
title:  Karamu ya Arusi ya Mwanakondoo
date:  24/03/2019
---

`Soma Ufunuo 19:6–9 pamoja na Yohana 14:1–3. Ni kwa jinsi gani arusi hubainisha kisahihi muunganiko uliongojewa kwa muda mrefu kati ya Kristo na watu Wake?`

Kwenye maandiko haya, Bwana anatumia ishara kutoka katika arusi za zamani za Kiyahudi ili kutufundisha kweli. Bwana-arusi mtarajiwa angeweza kwenda nyumbani kwa biarusi mtarajiwa kwa ajili ya uchumba. Baada ya kulipa mahari, wanandoa hawa walihesabiwa kuwa wameoana, lakini wasingeweza kuishi pamoja. Bwana-arusi angeweza kurejea nyumbani mwa baba yake ili kuandaa mahali kwa ajili yao. Biarusi alibaki nyumbani mwa baba yake ili kujiandaa. Baada ya maandalizi kufanywa, bwana-arusi angerejea ili kumchukua biarusi wake kwenda nyumbani mwa baba yake, mahali ambapo arusi ingefanyika.

Miaka elfu mbili iliyopita, Kristo aliondoka katika makao Yake ya mbinguni ili kuchumbiana na biarusi Wake duniani. Baada ya kulipa mahari kwa uhai Wake, pale Kalvari, alirejea nyumbani mwa Baba Yake ili “kuandaa mahali” kwa ajili ya biarusi (angalia Yohana 14:2, 3) wakati biarusi akiendelea kubaki duniani akijiandaa. Mwishoni mwa wakati, atakuja tena na kumchukua kwenda katika nyumba ya Baba Yake.

Ufunuo 19:8 inasema kwamba kitani nzuri na safi Kristo aliikabidhi kwa biarusi. Hii huonesha kwamba watu wa Mungu hawadai kuwa na sifa yoyote kwa ajili ya matendo yao. Vazi la watu wa Mungu huwakilisha “matendo ya haki ya watakatifu,” matendo yaliyokuja kama matokeo ya muungano wao pamoja na Kristo, aishiye ndani yao. Mavazi haya yamesafishwa katika damu ya Mwanakondoo (Ufu. 7:14). Ilhali akingali duniani, Yesu alisimulia mfano kuhusu arusi fulani. Hata hivyo, mmojawapo wa wageni alichagua kuvaa vazi lake mwenyewe badala ya vazi la arusi alilopewa na mfalme, naye akafukuzwa kutoka arusini (Mt. 22:8–14).

Ufunuo 3:18 huonesha kwamba vazi analolitoa Kristo ni hitaji kuu kabisa la watu wa Mungu wanaoishi katika wakati wa mwisho. Fursa ya Yesu kwa waumini wa Laodikia ya “kununua” kutoka Kwake vazi hili huonesha kwamba anaomba kitu fulani kama mbadala wa kile anachowapatia. Tunaachilia hali ya kujitosheleza nafsi na kujitumainia kama mbadala wa maisha ya utii aminifu kwa Kristo na tarajio katika wema Wake kama tumaini letu pekee la wokovu.

` Hatuokolewi kwa matendo yetu, lakini ni “matendo gani ya haki”  uyafanyayo yanayosaidia kufasili aina ya maisha uyaishiyo?`