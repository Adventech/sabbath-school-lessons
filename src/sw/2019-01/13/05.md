---
title:  “Mbingu Mpya na Nchi Mpya”
date:  27/03/2019
---

Baada ya dhambi kuondolewa, dunia itabadilishwa kuwa makazi ya waliokombolewa. Itafananaje?

Katika Ufunuo 21:1, Yohana aliona “mbingu mpya na nchi mpya.” Wayahudi walijua mbingu tatu: anga, ulimwengu wa nyota, na mahali akaapo Mungu (angalia 2 Kor. 12:2). Katika Ufunuo 21:1  angahewa la dunia ndilo linalotazamwa. Dunia na anga vilivyochafuliwa haviwezi kustahimili uwepo wa Mungu (Ufu. 20:11). Neno mpya katika Kiyunani (kainos) hurejelea kitu fulani ambacho ni kipya kwa ubora, si katika asili na wakati. Sayari hii itasafishwa kwa moto na kurejeshwa katika hali yake ya asili (2 Pet. 3:10–13).

Kinachovutia hasa ni kwamba kitu cha kwanza anachotazama Yohana katika nchi mpya ni kwamba hakuna bahari. Ukweli kwamba Yohana anarejelea “bahari” (pamoja na kibainishi mahususi) huonesha kwamba pengine alikuwa akizingatia bahari iliyomzunguka huko Patmo, iliyokuwa ishara ya utengano na mateso. Kutowepo kwa bahari hiyo kwake kulimaanisha kutowepo kwa maumivu na mateso.

`Soma Ufunuo 21:2–8 na Ufunuo 7:15–17. Kuna ushabihiano gani katika maelezo juu ya nchi mpya, na Bustani ya Edeni katika Mwanzo 2?`

Maisha yasiyokuwa na mateso na mauti katika dunia iliyorejeshwa ni kuhakikishwa kwa uwepo wa Mungu miongoni mwa watu Wake. Uwepo huu hudhihirishwa katika Yerusalemu Mpya, “maskani ya Mungu” (Ufu. 21:3), ambako Mungu atakaa miongoni mwa watu Wake. Uwepo wa Mungu huyafanya maisha katika dunia iliyoumbwa upya yafanane na hekalu.

Uwepo wa Mungu huleta uhakikisho wa uhuru kutoka kwenye mateso: hakuna machozi, mauti, huzuni, kilio, au maumivu, yote yakiwa ni matokeo ya dhambi. Baada ya kuondolewa dhambi “mambo ya kwanza yamekwisha kupita” (Ufu. 21:4).

Dhana hii ilifafanuliwa vyema na Mariamu na Martha, wakati wa kifo cha Lazaro ndugu yao: “Bwana, kama ungalikuwapo hapa, ndugu yangu hangalikufa” (Yohana 11:21). Akina dada hawa walijua kuwa mauti isingeweza kudumu katika uwepo wa Kristo. Kwa namna hiyo, uwepo wa kudumu wa Mungu katika dunia mpya utaleta uhuru kutoka katika maumivu na mateso ambayo sasa tunayapitia katika maisha haya. Hili ni tumaini kuu ambalo limeahidiwa kwetu katika Kristo, tumaini lililotiwa muhuri katika damu Yake.

` Kwa nini tumaini hili la maisha mapya katika ulimwengu mpya ni kiini kabisa cha yote tuyaaminiyo? Imani yetu ingefaa nini pasipo hilo?`