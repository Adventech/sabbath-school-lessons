---
title:  Wimbo wa Musa na Miriamu
date:  07/08/2025
---

Jeshi lote la Misri liliangamizwa; hakuna aliyesalimika, pamoja na Farao (tazama Zab. 136:15). Yalikuwa maangamizo ya kutisha kwa Wamisri na ushindi kamili kwa watu wa Mungu. Si ajabu kwamba katika historia yao yote, na hata leo, Wayahudi wanasimulia kisa hiki. 

Soma Kutoka 15:1–21. Wimbo wa Musa una maudhui gani? 

Wimbo huu unamsifu Bwana kwa sababu ni shujaa mwenye nguvu aliyewashinda wale waliowapinga watu Wake. Musa binafsi anafafanua mada hii kwa kusisitiza kwamba Bwana, Mungu wake, pia ni nguvu, wimbo, na wokovu wake. Hakuna aliye kama Yeye, “ 'mtukufu katika utakatifu, Mwenye kuogopwa katika sifa zako, mfanya maajabu’ ” (Kut. 15:11). 

Wimbo wa Musa unamhusu Mungu, unaeleza kuhusu Yeye ni nani na kile anachofanya. Bwana ametukuka, anasifiwa na kustaajabisha kwa kazi Yake ya pekee kwa watu Wake. Shukrani na ibada ni matokeo ya asili ya wema wa Mungu kwetu. Kuthamini upendo Wake ni sharti la maisha ya kiroho yenye kusisimua. Upendo thabiti wa Mungu unasisitizwa hasa na kutukuzwa kwa sababu atawaongoza watu aliowakomboa, Naye atawaongoza hadi katika makao matakatifu. Musa anatabiri kwamba Mungu atasimamisha patakatifu juu ya mlima wa urithi Wake (Kut. 15:17), yote yakielekeza mbele kwa Sayuni na hekalu lililoko Yerusalemu. 

Katika Ufunuo 15:2-4, waliokombolewa wanaimba wimbo wa Musa na wimbo wa Mwana-kondoo. Je, unaweza kufikiria jinsi hili litakavyosikika mbinguni, huku kumsifu Mungu kwa matendo Yake makuu na ya ajabu, kumsifu Mungu kwa hukumu Zake za haki na za kweli, na kumsifu Mungu kwa matendo Yake ya haki na utakatifu Wake? 

Angalia mstari wa mwisho wa wimbo. “ ‘Kwa maana mataifa yote watakuja na kusujudu mbele zako; kwa kuwa matendo yako ya haki yamekwisha kufunuliwa.’ ” Yaani, wakati hukumu zote za Mungu—hasa hukumu Zake juu ya uovu na ukandamizaji ambao kwa maelfu ya miaka havijaadhibiwa—zote zimetolewa, waliokombolewa wa mataifa watamsifu kwa hukumu hizo. 

`Immanuel Kant alisema kwamba ikiwa Mungu ni mwenye haki, basi lazima kuwe na aina fulani ya maisha ya baada ya kifo. Kwa nini kauli hiyo ni ya kweli kabisa, na tunawezaje kujifunza kuamini kwamba siku moja haki inayokosekana hapa kwa muda mrefu itakuja? Unawezaje kupata faraja kutokana na tumaini hili?`