---
title:  Enendeni, Kamtumikieni Bwana
date:  03/08/2025
---

Katika usiku wa Pasaka, hukumu ya Mungu iliwaangukia wale ambao hawakufunikwa na damu (Kut. 12:1–12). Hakuna aliyeokolewa kwa sababu ya cheo, elimu, hali ya kijamii au jinsia. Adhabu ilizipata familia zote, kuanzia kwa Farao hadi watumwa, na hata wazaliwa wa kwanza wa wanyama. Kiburi cha Misri kilishindwa kabisa. 

Soma Kutoka 12:31-36. Ni ombi gani la ajabu analotoa Farao na kwa nini, hata anawapa ruhusa wote kuondoka? 

Ni ajabu kiasi gani kwamba Farao, katika kuwaambia Waebrania waende kuabudu, anaongeza ombi hili: “Mkanibariki nami pia."

Mkanibariki nami pia?

Kwa nini yeye, mfalme wa Misri, “mungu” duniani katikati ya watu wake, aombe hivyo? Inaonekana kana kwamba hatimaye anautambua uweza wa Mungu wa Waebrania na angependa kunufaika nao. Hata hivyo, Mungu anawezaje kumbariki huku akiwa amezama sana katika uasi, ukaidi, dhambi na kiburi? Kwa hakika, hatimaye alitoa ruhusa yake, lakini haikutokana na utii kwa mapenzi ya Yahweh. Badala yake, ilitokana na kushindwa. Hakuwa mwenye kutubu –kama matendo yake ya baadaye yalivyodhihirisha. Alitaka tu kukomesha uharibifu uliokuwa ukiangamiza ufalme wake. 

Farao alifedheheshwa. Na, kutokana na hali ya kuhuzunisha iliyosababishwa na pigo baya kuliko yote, anatoa ruhusa Israeli waondoke Misri. Alichokataa kutoa nyakati zote zilizopita, na haidhuru mateso yaliyoletwa na matendo yake juu ya taifa lake, sasa anaruhusu. 

Na watu wa Misri, kwa sababu zilizo bayana, wana shauku Waebrania waende, vile vile. Kama walivyosema, tafadhali ondokeni, la sivyo, “tumekwisha kufa sote.” 

Mungu, wakati huohuo, alifanya iwezekane kwa Waisraeli kutoondoka Misri mikono mitupu, bali pamoja na vitu ambavyo wangevihitaji kwa ajili ya kile ambacho, hatimaye, kiligeuka kuwa safari ndefu zaidi kuliko ilivyotazamiwa. Wamisri waliwapa Wayahudi vitu hivi vya thamani ili tu kuwaharakisha hawa watu watoke nchini mwao, lakini vitu hivyo vilikuwa mishahara ambayo Waisraeli walikuwa wamenyimwa kwa muda mrefu kwa karne nyingi za kazi za utumwa. Kwa hakika kwa Wamisri, bei ya kuwatoa Waebrania kutoka katika nchi yao ilikuwa nafuu ya Kutosha. 

`Ni mara ngapi “tumejutia” matendo yetu kwa sababu tu ya matokeo yake na si kwa sababu matendo hayo yenyewe yalikuwa mabaya? Kwa nini hiyo si toba ya kweli? Tunawezaje kujifunza kusikitikia dhambi ambazo, kwa namna fulani, ‘tunafanikiwa kuzitenda bila kugunduliwa,' angalau kwa muda mfupi?`