---
title:  Kusonga Mbele kwa Imani
date:  06/08/2025
---

`Soma Kutoka 14:13–31. Licha ya kukosa kwao imani, Mungu aliwafanyia nini wana wa Israeli? `

Kwa sababu Musa alimtumaini Mungu na Neno Lake kwa moyo wote, aliwatia shime watu. Aliwasilisha mambo manne muhimu kuhusu jinsi ya kutenda katika hali ngumu:

1. “ 'Msiogope' ” (Kut. 14:13). Wito wa kwanza ni kumtumaini Bwana, kwa sababu ni kwa njia hii tu hofu inaweza kushindwa. Isaya anatukumbusha ukweli huu kwa kusema kwamba waumini wako mikononi mwa Mungu, Naye atatenda kwa ajili yao watakapomkubali kama Mungu na Bwana wao: “ ‘usiogope, kwa maana mimi ni pamoja nawe; usifadhaike, kwa maana mimi ni Mungu wako. ... Kwa maana mimi, Bwana, Mungu wako, nitakushika mkono wako wa kuume, nikikuambia, Usiogope: mimi nitakusaidia’ ” (Isa. 41:10, 13).
2. “ ‘Simameni [imara]' ” (Kut. 14:13). “Kusimama kwa utulivu" hakumaanishi tu kuacha manung’uniko na kutazamia mambo makubwa, bali kumtumaini Mungu na kungoja kwa subira uingiliaji kati Wake mkuu, kwa sababu atatenda.
3. “ ‘Mkauone wokovu wa Bwana atakaowafanyia leo’ ” (Kut. 14:13). Ili imani yetu ikue, ni muhimu kutambua uongozi na msaada wa Mungu na kushukuru kwa usaidizi Wake ulioahidiwa. “Kuona” maana yake ni kufungua macho (kwa sababu kutoamini ni upofu). Ni Mungu pekee anayeweza kutoa ushindi, usalama, na wokovu. Mungu daima yuko kwa ajili yetu, akijali na kutoa kile kinachohitajika kwa wakati ufaao.
4. “ ‘BWANA atawapigania' ” (Kut. 14:14. Hili linaonesha kile ambacho Mungu atafanya: Yeye binafsi atawapigania watu Wake. Kalvari ni uthibitisho wa mwisho wa ukweli huu, kwa maana msalabani Kristo alimshinda Shetani ili kutupa uzima wa milele (Yn. 5:24; Ebr. 2:14; Uf. 12:10, 11). Baadaye, hata Wamisri walitambua kwamba Bwana alikuwa akiwapigania Waisraeli (Kut. 14:25).

Amri ya Mungu kwa Musa ilikuwa wazi: “Songa mbele." Mungu alifunua mpango Wake wa utendaji hatua kwa hatua: _(1)_ Malaika wa Mungu na nguzo ya wingu alitoka mbele ya kambi ya Israeli na kusimama nyuma yao, akiwalinda dhidi ya jeshi la Wamisri; _(2)_ kwa imani Musa alipaswa kunyoosha mkono wake juu ya bahari; _(3)_ Bwana aligawanya maji na kuyakausha kwa upepo mali; na _(4)_ matokeo yalikuwa kwamba Waisrael walipita salama baharini katika nchi kavu hadi ng’ambo ya pili. Wamisri waliwafuata bila kutambua, kwa sababu hawakuona kwamba Mungu alikuwa anawafanyia watu Wake mambo yasiyo ya kawaida yaani, hawakuona hadi wakiwa wamechelewa sana, kama kukiri kwao katika Kutoka 14:25 kulivyofunua.