---
title:  Kuvuka Bahari ya Shamu
date:  05/08/2025
---

Soma Kutoka 13:17–14:12. Mungu aliwaongozaje Waisraeli walipotoka Misri, na nini kilifanyika baadaye? 

Kufuatia maagizo ambayo Mungu alimpa Musa, Waisraeli walitoka Misri Kama jeshi lililopangwa vizuri. Maneno ya Kiebrania tsabà na makhaneh yanathibitisha maelezo hayo, yaani, “jeshi,” “divisheni,” “kambi,” na “majeshi” (Kut. 6:26; Kut. 7:4; Kut. 12:17, 41, 51); Kut 14:19, 20; linganisha na Kut. 13:18). Waligawanywa katika vikosi na wakatembea kama jeshi. Baadaye Balaamu aliona kutokea katika vilima ya Moabu kwamba Israeli walikuwa “wamekaa kabila kabila” (Hes. 24:2). 

Wakati huo huo, “Musa akaichukua ile mifupa ya Yusufu pamoja naye” (Kut. 13:19). Haya ni maelezo muhimu sana katika kifungu hicho, na yanafunua utimilifu wa imani ya Yusufu katika ahadi za Mungu. Yusufu hakusahau kamwe Nchi ya Ahadi, ingawa aliishi katika fahari na fadhila za Misri. Aliomba kwamba mifupa yake ipelekwe katika nchi ya Kanaani (Mwa. 50:24, 25). Aliamini kwamba hakika Bwana angewatembelea Waisraeli huko Misri na kuwaleta katika nchi, kama vile alivyoapa (Ebr. 11:22). Wakati Israeli walipofika Kanaani, mifupa ya Yusufu “wakaizika huko Shekemu” (Yos. 24:32). 

Nguzo ya wingu na nguzo ya moto zilikuwa ishara zinazoonekana wazi za kuwepo kwa Mungu kati ya watu Wake. Bwana alikaa huko na kusema kutoka katika lile wingu (Kut. 14:24; Hes. 12:5, 6).

Wakati huohuo, Farao afunua nia za kweli za moyo wake. Hajaongoka, na kamwe hakutubu kweli kweli. Kuomba kwake Mungu ambariki ulikuwa ni kama utani, huenda udanganyifu katika moyo wake mwenyewe. Alikusanya jeshi Iake na kuwafuata watumwa wao walioondoka. Ni kwa namna gani mtu huyu alipofushwa kabisa na dhambi. 

Watu walipoona jeshi la Farao likija, walisema maneno na kueleza hisia ambazo wangezirudia zaidi ya mara moja: “ ‘Je! Kwa sababu hapakuwa na makaburi katika Misri umetutoa huko ili tufe jangwani? Mbona umetutendea haya, kututoa katika nchi ya Misri?’ " (Kut. 14:11). 

Yaani, wakiwa tayari wameona udhihirisho huo wa ajabu wa nguvu za Mungu, uliojumuisha kutokuangamizwa kwa wazaliwa wao wa kwanza, watu bado walionesha ukosefu mkubwa wa imani.

`Fikiria mara ya mwisho ulipokabili hali ya kutisha. Mwitikio wako wa kwanza ulikuwa upi: imani kwa Mungu au ukosefu wa imani? Ni masomo gani ulipaswa kujifunza kutokana na hali hiyo yanayoweza kukusaidia wakati hali nyingine itakapojitokeza (na bila shaka itatokea)?`