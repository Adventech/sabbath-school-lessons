---
title:  Kutakaswa kwa Wazaliwa wa Kwanza
date:  04/08/2025
---

Wakati ulioahidiwa wa ukombozi, wa wokovu, ulikuwa karibu kufika. Watu walihitajika kuwa tayari. Walihitaji si kuamini tu bali kufuata imani hizo. Mungu alikuwa amewaambia walichopaswa kufanya; kwa imani, sasa walipaswa kufanya hivyo. Ingawa katika muktadha tofauti kabisa na kile Yakobo alichokuwa anaandika juu yake, kanuni hiyo inafaa sana: “Lakini wataka kujua, wewe mwanadamu usiye kitu, kwamba imani pasipo matendo haizai?” (Yak. 2:1] 7-20). 

Soma Kutoka 13:1–16. Wazaliwa wa kwanza wa Israeli waliokolewa kwa neema ya Mungu wakati wa pigo la mwisho. Kwa nini amri hii ni ya milele, na inapaswa kumaanisha nini kwetu leo? 

Mungu alizilinda kwa fadhili familia za Waisraeli waliokuwa wamefunikwa kwa damu kwa sababu, kwa imani, walikuwa wameweka alama kwenye miimo ya milango yao. Maagizo haya mapya yalitoka kwa Bwana kupitia kwa Musa: “ ‘Nitakasie wazaliwa wa kwanza wote' ” (Kut. 13:2). Sheria hii ilitumika kwa wanadamu na kwa wanyama vilevile.

Kanuni moja iliyo nyuma ya amri hii ni kwamba kila kitu ni Chake kwa sababu Yeye ndiye Muumbaji wetu na Mmiliki wa kila kitu: “Nchi na vyote vilivyomo ni mali ya BWANA, dunia na wote wakaao ndani yake” (Zab. 24:1). “Fedha ni mali yangu, na dhahabu ni mali yangu, asema Bwana wa majeshi” Hagai. 2:8). Wazaliwa wa kwanza wa Waisraeli walikuwa malimbuko ya baraka za Mungu, alizokuwa amewapa; walikuwa pia ishara ya kujiweka wakfu kwao kabisa Kwake na ya ufahamu wao kwamba vyote walivyokuwa navyo vilitoka Kwake tu. 

Pia, tunaona wazo la ukombozi, la wokovu, hapa. Wazaliwa wa kwanza hawakuuawa kwa sababu walikuwa wamefunikwa kwa damu. Walikombolewa kutoka kifoni, kama walivyo wote waliofunikwa kwa damu ya Yesu. Kama vile Paulo anavyoandika kuhusu Yesu: “ambaye katika Yeye tuna ukombozi, yaani, msamaha wa dhambi” (Kol. 1:14). 

Wakati huohuo, kanuni zilitolewa kuhusu jinsi uwekwaji wakfu huu ungepaswa kufanyika, maadhimisho yao ya wokovu wao toka katika utumwa wa Misri. Walipaswa kutoa dhabihu za wanyama, lakini wana wao walipaswa kukombolewa (Kut. 13:12, 13, 15). 

`Kutoka 13:16 inaelezea juu ya kile walichopaswa kuweka Katika mikono yao na katikati ya macho yao. Ni kwa jinsi gani hiki ni kielelezo cha ukweli muhimu wa kiroho kwamba, haidhuru tuna kiasi gani cha imani, ni lazima tuidhihirishe kwa vitendo imani hiyo?`