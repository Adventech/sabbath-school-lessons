---
title:  Mkate na Maji ya Uzima
date:  09/08/2025
---

### Somo la Juma Hili
Kut. 15:22–16:36, Mwa. 3:1–6, Kut. 17:1–7, 1 Kor. 10:4, Kut. 18:1–27, 1 Kor. 10:11. 

> <p>Fungu la Kukariri</p>
>  “Bwana akamwambia Musa, Mtakataa kuyashika maagizo yangu na sheria zangu hata lini? Angalieni, kwa kuwa Bwana amewapa ninyi hiyo Sabato, kwa sababu hii huwapa siku ya sita chakula cha siku mbili; kaeni kila mtu mahali pake, mtu awaye yote asiondoke mahali pake kwa siku ya saba. Basi hao watu wakapumzika kwa siku ya saba” (Kutoka 16:26–30). 

Baada ya kuondoka Misri, Israeli ilikuwa katika safari isiyojulikana kuelekea katika Nchi ya Ahadi. Watu walikabiliwa na safari ngumu na ndefu, na walipaswa kujifunza masomo mengi mapya. Bwana angewaongoza na kuwatunza; na, ndiyo, shauku Yake ilikuwa kuwasaidia wakue, lakini ni lazima wajifunze nidhamu, kuwa na kiasi, kujinyima, kutokuwa wabinafsi, kumtumaini Bwana na hasa utii. 

Musa alikuwa kiongozi anayeonekana, na watu walipaswa kumfuata na uongozi wake ikiwa walitaka kushinda. Ilikuwa muhimu kwao kukaa pamoja, kushirikiana kama jumuiya, na kusaidiana. Kulikuwa na vikwazo na changamoto nyingi mbele yao. Sehemu kubwa sana ya ukuaji wao kiroho ingetegemea jinsi walivyokabiliana na changamoto hizo na jinsi, walivyoonesha mwitikio kwa Musa, hasa matatizo yalipokuwa makubwa. 

Msemo wa Kichina uliozoeleka kwamba “safari ya maili elfu moja huanza kwa hatua moja" ulikuwa wa kweli katika hali yao, na walihitaji kutumaini maagizo ya Bwana kwa kila hatua. Cha kusikitisha, kama tutakavyoona, hawakujifunza masomo hayo kwa urahisi. 

Lakini hata hivyo, ni nani anayejifunza kwa urahisi? 

_Jifunze somo la juma hili kwa maandalizi ya Sabato ya Agosti 16. _