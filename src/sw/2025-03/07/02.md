---
title:  Maji Machungu
date:  10/08/2025
---

Katika masimulizi, ya Biblia, wahusika tofauti tofauti wanakuwa na nafasi tofauti tofauti, nzuri au mbaya, na tunahitaji kuzingatia kwa makini njama, mahali, wakati na waovu. Hata hivyo, jambo muhimu zaidi katika kisa ni utatuzi wa matatizo na masomo tuliyojifunza. Ndivyo ilivyo pia katika masimulizi haya.

Kama mfululizo wa matukio unavyoonesha, Mungu ndiye Mtatuzi wa Matatizo na Mpatanishi; hata hivyo, kazi Yake inatatizwa na kutoamini kwa watu. Kama matokeo ya manung’uniko na kutoamini kwao siku zote, Waebrania walipata matatizo makubwa, hata majanga. Walijiletea matatizo mengi kwa sababu ya kutokuamini na kutotubu kwao.

`Soma Kutoka 15:22–27. Baada ya kuvuka Bahari ya Shamu, mazingira usuli ya muujiza wa kwanza uliofanywa yalikuwa nini?`

Jaribu la kwanza la imani ya Israeli linahusishwa na uhitaji wa maji, si jambo la kushangaza unapozingatia mazingira magumu, ya Joto, na jangwa kavu. Baada ya siku tatu za safari, hatimaye watu walipata maji, lakini hayakunyweka. Mara maana yake ni “chungu,” na kwa sababu maji yalikuwa machungu, imani ya Israeli katika Bwana wao mwenye kujali iliyumba upesi. Hata hivyo, Mungu aliitikia kwa huruma, na mwujiza wa kwanza ulifanywa kwa kipande cha mti. Bila shaka, haikuwa mti bali ni Bwana aliyeyafanya maji kuwa matamu na ya kunyweka. Watu walipaswa kujifunza masomo muhimu: _(1)_ subira katika kungojea wakati wa Bwana, na _(2)_ kwamba Mungu hufanya mambo kwa kushirikiana na wanadamu.

Hata hivyo, wana wa Israeli walichukulia kawaida tu mambo mengi na kusahau haraka miujiza mikubwa Mungu aliyowafanyia—miujiza ambayo walikuwa wametoka tu kuimba kwa shauku kubwa wakimsifu, wakitangaza: “ 'Ee Bwana, katika miungu ni nani aliye kama wewe? Ni nani aliye kama wewe, mtukufu katika utakatifu, Mwenye kuogopwa katika sifa zako, mfanya maajabu?’ ” (Kut. 15:11). -

Lakini, hata baada ya kunung’unika kwao, Mungu aliahidi kwamba hataleta juu ya Waisraeli “maradhi yo yote” (Kut. 15:26) yaliyowataabisha Wamisri. Angewalinda. Wangeweza kuipata ahadi hii kwa sharti tu kwamba walitakiwa kudumu kuwa waaminifu Kwake.

`Ni majaribu na mapambano gani umejiletea? Unaweza kupata faraja gani kwa kujua kwamba Mungu bado atatenda kwa niaba yako ikiwa utashirikiana Naye?`