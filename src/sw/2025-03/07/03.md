---
title:  Kware na Chakula toka Mbinguni
date:  11/08/2025
---

Kinachosikitisha, kuna mtindo unaojirudiarudia wa uasi katika visa hivi vya safari za kiimani. Watu walikuwa na sifa mbaya ya kusahau kwamba mkono wenye nguvu wa Mungu ulikuwa umewasaidia wakati uliopita na kwamba alikuwa ametoa ufumbuzi kwa matatizo yao. Waliruhusu matatizo yao ya sasa yafanye washindwe kufikiria lengo lao kuu na wakati wao ujao mzuri sana ulioahidiwa. Ni tatizo la kawaida hata miongoni mwa watu wa Mungu leo, vilevile. 

Soma Kutoka 16: 1–36. Sababu ya Waisraeli kunung'unika ilikuwa nini na nini kilifuata? 

Ni muhimu kutambua kwamba majaribu katika Biblia mara nyingi yanahusiana na chakula. Katika Bustani ya Edeni, Anguko lilihusiana na kula matunda ya mti uliokatazwa wa ujuzi wa mema na mabaya (Mwa. 2:16, 17; Mwa. 3:16). Katika majaribu ya Yesu nyikani, jaribu la kwanza la Shetani lilikuwa la chakula (Mt. 4:3). Esau alipoteza haki yake ya uzaliwa wa kwanza kwa sababu ya uchu wake usiodhibitiwa (Mwa. 25:29–34), Ni mara ngapi kutotii kwa Israeli kulihusishwa na chakula na vinywaji! Haishangazi kwamba Musa alikumbusha vizazi vya baadaye: 

“ ‘mwanadamu haishi kwa mkate tu, bali huishi kwa kila Neno litokalo katika kinywa cha Bwana’ ” (Kum. 8:3). 

Bila shaka, mana ilikuwa mkate uliotoka mbinguni ambao Mungu aliwapa Waisraeli wakati wa miaka 40 ya kukaa kwao jangwani. Kupitia zawadi hii, aliwafundisha kwamba Yeye ndiye Muumbaji na Mpaji wa kila kitu. Pia, Mungu alitumia utoaji Wake wa kimuujiza wa chakula hiki ili kuwaonesha jinsi ya kuitunza Sabato ya siku ya saba.

Kila juma miujiza minne ilitokea: _(1)_ kwa siku tano, Mungu alitoa mgao wa kila siku wa chakula hiki; _(2)_ siku ya Ijumaa, sehemu maradufu ya chakula hiki ilitolewa; _(3)_ chakula hiki hakikuharibika kuanzia Ijumaa hadi Sabato; na _(4)_ chakula hiki hakikuanguka siku ya Sabato. Mungu alifanya miujiza hii kila mara ili watu waikumbuke siku ya Sabato na kusherehekea wema wa Mungu siku hiyo. Mungu alisema: “ ‘Angalieni, kwa kuwa BWANA amewapa ninyi hiyo Sabato’ ” (Kut. 16:29). 

`Watu wanapenda kula. Tuliumbwa kupenda kula. Chakula kingi sana, kinatoka ardhini (mlo wetu wa awali) hakioneshi tu kwamba Mungu anataka tule lakini kwamba tunapaswa kupenda kile tunachokula, pia. Hata hivyo, zawadi hii nzuri ajabu, ya chakula (na kupenda kwetu kukila) inawezaje kutumiwa vibaya?`