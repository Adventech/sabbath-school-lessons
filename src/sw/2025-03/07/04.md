---
title:  Maji toka Mwambani
date:  12/08/2025
---

Jangwani, unahitaji maji mengi. Mungu alishughulikia tatizo hili, ingawa watu walikuwa wakilalamika, hawakumwamini, na hata wakahoji uweza na utayari Wake wa kuwapa maji. Katika kutoamini kwao, walitamani kurudi Misri. 

Soma Kutoka 17:1-7. Watu walipaswa kujifunza somo gani kutokana na tukio hili? 

 

Musa akapaita mahali hapo Masa, linalomaanisha “kujaribu,” na Meriba, linalomaanisha “mateto.” Bwana aliwapa Waisraeli maji licha ya kutokuamini kwao. Majina haya mawili yalipaswa kuwakumbusha Waisraeli wasimjaribu Mungu na wasibishane Naye (Ebr. 3:7, 8, 15). Walitilia shaka sana kuwepo kwa Mungu kati yao, ingawa tayari walikuwa wameona ushahidi mwingi wa wazi wa sio tu kuwepo Kwake, bali wa uweza Wake na mamlaka Yake. 

“Musa aliupiga mwamba ule, lakini alikuwa Mwana wa Mungu ndiye ambaye, huku akiwa amefichwa katika nguzo ya wingu, alisimama kando ya Musa, na kusababisha maji yaletayo uzima kutiririka. Sio Musa na wazee wale pekee, bali kusanyiko lote lililosimama kwa mbali, waliona utukufu wa Bwana; na iwapo wingu lile lingeondolewa, wangekuwa wameangamizwa kwa mng’ao wa kutisha wa Yule aliyekuwamo mle.”_—Ellen G. White, Wazec na Manabii, Sehemu ya Kwanza, uk. 306. _

Maji ni ishara ya uhai kwa sababu bila maji hakuna uhai. Kila seli katika mwili wetu inahitaji maji. Sisi wenyewe ni asilimia 60 ya maji. Hata mifupa yetu kwa sehemu ni maji. Hivyo, kuwapa maji jangwani kulikuwa ishara kwa Waisraeli kwamba Mungu alijali mahitaji yao na kwamba wangeweza kumtumaini. Lakini, tena, walipaswa kutii. 

Karne nyingi baadaye Paulo, katika 1 Wakorintho 10:4, anawakumbusha waumini kwamba uzoefu wa Waisraeli jangwani ulikuwa wa Kipekee. Kristo mwenyewe hakuwaongoza tu bali aliwapa maji (Zab. 78:15, 16) na alitosheleza mahitaji mengine ya kiroho na kimwili. Paulo alitangaza: “Mwamba ule ulikuwa Kristo.” Kwao, Kristo alikuwa Chanzo cha uhai na Mpaji wa uzima wa milele. Kama vile mwamba ulivyo imara, ndivyo Mungu alivyowaongoza watu Wake kwa uthabiti. Mtu anaweza kumtegemea kwa sababu hashindwi kutimiza ahadi Zake.

`Yapi ni baadhi ya mambo ambayo, sasa hivi, unapaswa kumwamini Mungu? Unawezaje kujifunza kuyatii mapenzi Yake na kumngoja atende kwa wakati Wake? Kwa nini hili si kila wakati ni rahisi kufanya?`