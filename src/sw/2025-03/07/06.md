---
title:  Mkate na Maji ya Uzima
date:  14/08/2025
---

Soma Wakorintho 10:11. Paulo anatoa sababu gani kwa matukio haya kuandikwa? 

Paulo anaeleza kwamba mambo yote yaliyowapata Waisraeli ni mifano na maonyo kwa wafuasi wa Kristo na yatawasaidia kuepuka matatizo yaleyale; yaani, watajifunza kutokana na mifano hii. Haya ni mafundisho yanayofaa kwetu, sisi tunaoishi katika “miisho ya zamani.” Mungu anawapa watu Wake Roho Mtakatifu ili kuwaimarisha waamini kwa “nguvu, upendo na moyo wa kiasi” (2 Tim. 1:6, 7) ili waweze kufanya maamuzi sahihi na kufuata mafundisho Yake. Yesu Kristo ndiye Chanzo cha maisha mapya (Yn. 14:6), na Yeye pekee ndiye anayeweza kutugeuza kuwa “dhabihu iliyo hai, takatifu, ya kumpendeza Mungu.... Wala msiifuatishe namna ya dunia hii; bali mgeuzwe kwa kufanywa upya nia zenu, mpate kujua hakika mapenzi ya Mungu yaliyo mema, ya kumpendeza, na ukamilifu.” (Rum. 12:1, 2). 

Baadaye, katika huduma Yake, Yesu alitoa masomo kutokana na masimulizi haya ya Agano la Kale, hasa kuhusu chakula cha mbinguni na maji, akitumia mifano hiyo kufundisha kweli kumhusu Yeye mwenyewe, Yule aliyewaongoza Waisraeli katika jangwa. 

Soma Yohana 4:7—15 na Yohana 6:31–51. Ni kweli zipi zimefunuliwa hapa kwa ajili yetu sisi kama Wakristo? 

Mwanamke Msamaria aligundua kwamba Kristo anatoa kitu ambacho asingekipata mahali pengine. Kiu ya ndani ya amani, furaha na raha vinatoka kwa Mungu, na hivyo ni Mungu pekee anayeweza kuituliza (Zab. 42:1, 2).

Baadaye, katika muktadha wa chakula cha mbinguni, Yesu alieleza kwamba ni Mungu, si Musa, ndiye aliyewapatia watu. Kisha Yesu akasema: “ ‘Mimi ndimi chakula cha uzima; yeye ajaye kwangu hataona njaa kabisa' ” (Yn. 6:35). Yesu alirudia mara mbili kwamba Yeye ni Chakula cha Uzima (Yn. 6:35, 48). 

Kama vile mana jangwani ilivyokuwa “chakula cha mbinguni" (Yn. 6:31, 32), vivyo hivyo maji kutoka mwambani yalikuwa zawadi ya Kristo ili kutuliza kiu yao. Kando na mambo haya ya kimwili, chakula na maji pia vilikuwa na maana ya kiroho, kwa kuwa Yesu Kristo ndiye “chakula cha uzima” (Yn. 6:35, 48 ) na “maji yaliyo hai” (Yn. 4:10, 11, 14; Yn. 7:37, 38). Ni ndani yake tu, basi, kiu na njaa yetu ya vinaweza kutulizwa.

