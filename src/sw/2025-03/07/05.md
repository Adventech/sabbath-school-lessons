---
title:  Yethro
date:  13/08/2025
---

Musa alitembelewa na Yethro, baba mkwe wake, ambaye pia anaitwa Reueli (Kut. 2:18). Yethro alikuja pamoja na Sipora, mke wa Musa, na wana wawili, Gershomu na Eliezeri. Musa aliposikia kwamba wanakuja, akatoka kwenda kuwalaki.

`Soma Kutoka 18:1—27. Ni hatua gani kubwa katika historia ya taifa zilifanyika hapa?`

Yethro alikuja kwa sababu alikuwa amesikia juu ya ukombozi wa kushangaza ambao Mungu alikuwa amewafanyia Israeli. Musa alimsimulia Yethro kwa kina “mambo hayo yote Bwana aliyomtenda Farao na Wamisri kwa ajili ya Israeli, na mambo mazito yote yaliyowapata njiani, na jinsi Bwana alivyowaokoa" (Kut. 18:8).

Yethro alisifu fadhili za Mungu na uingiliaji kati usio wa kawaida kwa niaba ya watu Wake, akisema, “ ‘Na ahimidiwe Bwana aliyewaokoa na mikono ya Wamisri, na mkono wa Farao; aliyewaokoa watu hao watoke mikononi mwa Wamisri. Sasa najua ya kuwa Bwana ni mkuu kuliko miungu yote; naam, katika jambo hilo walilowatenda kwa unyeti’ ” (Kut. 18:10, 11).

Tunachoona hapa ni mfano wa jinsi utendaji wa Mungu kati ya watu Wake ulivyopaswa kuwa ushahidi kwa ulimwengu wa Mungu wa kweli ni nani na wa kile anachoweza kuwatendea watu Wake. . .

Wakati uleule ambapo Yethro alijifunza kuhusu Mungu wa kweli, yeye mwenyewe alikuwa na kitu cha kuwapa watu wa Mungu: ushauri wenye hekima na wenye kufaa. Musa alihitaji kupanga mfumo wa kisheria wenye kanuni za haki na usawa. Pia alihitaji waamuzi waliojiweka wakfu na waaminifu, wanaume waadilifu. Yethro alitaja kwa hekima sifa zifuatazo: _(1)_ watu wanaomcha Mungu; _(2)_ wa kweli; na _(3)_ wenye kuchukia mapato ya udhalimu. Watu wenye uwezo wa tabia njema walipaswa kuchaguliwa juu ya makundi tofauti tofauti ya maelfu, mamia, hamsini na makumi. Kwa njia hii, wajibu wa utawala wa Musa ungepunguzwa, na angeweza kujikita katika matatizo makubwa. Hivyo, watu wangehudumiwa vyema.

Musa aliukubali ushauri wa Yethro wenye busara (Kut. 18:24) na kuwachagua viongozi katika majukumu tofauti tofauti ya kiutawala (tazama pia Kum. 1:9-18).

`Musa angeweza tu kumpuuza mzee huyu na kumwambia ajishughulishe na mambo yake mwenyewe. Hakufanya hivyo. Ni masomo gani muhimu tunayoweza kujifunza kutokana na utayari wake wa kumsikiliza mtu huyu ambaye hata hakuwa Mwebrania?`