---
title:  Midomo Isiyotahiriwa
date:  16/07/2025
---

Kwa hakika Bwana alikuwa amempa Musa ahadi zenye nguvu kuhusu kile ambacho angefanya. Ingawa kukutana huko kulimtia moyo Musa, huenda alitiwa moyo kwa muda mfupi tu, kutokana na mwitikio alioupata kutoka kwa watu wake.

`Soma Kutoka 6:9-13. Ni nini kilitokea baadaye, na ni masomo gani tunaweza kuchukua kutokana na kisa hiki kuhusu nyakati za kukatishwa tamaa na mapambano katika maisha yetu?`

Waebrania wamevunjwa moyo sana na huzuni, mateso, na kazi yao ngumu kiasi kwamba hawasikilizi maneno ya Musa ya uhakikisho kwamba Mungu atachukua hatua ili kutimiza kile alichoahidi. Wamengoja kwa muda mrefu, na matarajio yao hayajatimizwa. Kwa nini iwe tofauti sasa? Walikuwa wanakata tamaa na kupoteza tumaini, jambo ambalo limekuwa gumu zaidi kuvumilika kwa sababu, yumkini kwa mara ya kwanza katika maisha yao yote, waliona tumaini la kweli la ukombozi.

`Lakini, ni nani ambaye hajawahi kuwa katika hali kama hiyo? Ni nani ambaye kwa wakati fulani hajahisi huzuni, kukatishwa tamaa, kutoridhika—hata kuachwa na Mungu?`

Unakumbuka kisa cha Ayubu? Vipi kuhusu Asafu, mtunga zaburi aliyepambana na maswali yake kuhusu ustawi wa watu waovu na kuteseka kwa wenye haki. Hata hivyo, bila kujali mapambano yake, Asafu ana moja kati matangazo mazuri zaidi ya imani: “Utaniongoza kwa shauri lako, Na baadaye utanikaribisha kwa utukufu. Ni nani niliye naye mbinguni, Wala duniani sina cha kupendeza ila Wewe. Mwili wangu na moyo wangu hupunguka, Bali Mungu ni mwamba wa moyo wangu Na sehemu yangu milele.” (Zab 73:23-26).

Kupitia historia takatifu, Mungu amewahakikishia watu Wake kwamba yuko pamoja nao (Isa. 41:13, Mt. 28:20). Anawapa amani Yake, faraja Yake, na anawatia nguvu ili kupita salama katika changamoto za maisha (Yn. 14:27; Yn. 16:33; Flp. 4:6, 7).

Kanuni ya agano, “ 'Nami nitawatwaeni kuwa watu wangu, nitakuwa Mungu kwenu’ ” (Kut. 6:7), inaelezea uhusiano wa karibu ambao Bwana alitaka kuwa nao na watu Wake.

`Tafakari juu ya kirai hiki, “ 'Nami nitawatwaeni kuwa watu wangu, nitakuwa Mungu kwenu' ” (Kut. 6:7). Ingawa muktadha ulikuwa wa ushirika, kirai hiki kinatumikaje kwa kila mmoja wetu binafsi, na uhusiano huu unapaswa kudhihirishwaje katika maisha yetu ya kila siku? (Tazama pia 2 Kor. 6:16).`