---
title:  Jifunze zaidi
date:  18/07/2025
---

Soma Ellen G. White, “Mapigo ya Misri,” uk. 264–280 katika Wazee na Manabii, Sehemu ya Kwanza.

Tazama jinsi mambo yalivyoanza vibaya kwa Musa na watu wake baada ya Musa kumwendea Farao kwa mara ya kwanza.

“Mfalme, akiwa amekasirishwa kabisa, aliwatilia mashaka Waisraeli kwamba walikuwa na mpango wa kuasi kutoka katika utumishi wake. Chuki na kutoridhika vilitokana na kukaa bila kufanya kazi; angehakikisha kwamba hakuna muda hata kidogo ambao wangeachiwa ili kuweza kufanya njama za hatari. Mara moja alichukua hatua za kukaza vifungo vyao vya utumwa na kuvunja nia yao ya kutaka kuwa huru. Siku ileile amri zilitolewa zilizofanya utumishi wao kuwa wa kikatili na wenye ukandamizaji zaidi. Vifaa vya ujenzi vilivyotumika kwa wingi zaidi katika nchi ile vilikuwa ni matofali yaliyokaushwa juani; kuta za majengo ya fahari sana zilitengenezwa kwa matofali haya, na kisha kupambwa kwa tabaka la mawe; na utengenezaji wa matofali ulihusisha idadi kubwa ya watumwa. Majani makavu yakiwa yamechanganywa na udongo wa mfinyanzi, ili kuushikilia pamoja, majani mengi yalihitajiwa kwa ajili ya kazi hii; sasa mfalme alielekeza kwamba hakuna kupewa majani tena; lazima watendakazi wajitafutie wenyewe, wakati ambapo idadi ileile ya matofali ingehitajiwa.

Amri hii ilileta fadhaa kuu miongoni mwa Waisraeli katika nchi yote. Wasimamizi wa Kimisri walikuwa wamewateua maafisa wa Kiebrania ili kusimamia kazi ya watu, na maafisa hawa walikuwa na wajibu wa shughuli iliyokuwa ikitendwa chini ya utawala wao. Wakati sharti la mfalme lilipotekelezwa, watu walitawanyika kila mahali katika nchi hiyo, ili kukusanya mabua badala ya majani; lakini waligundua kwamba ilikuwa vigumu kutimiza kiasi cha kawaida cha kazi. Kwa sababu ya kushindwa huku maafisa wa Kiebrania walipigwa kikatili.”_—Ellen G. White, Wazee na Manabii, Sehemu ya Kwanza, uk. 265, 266._

**Masawali ya Kujadili**

`1. Fikiria ni wakati gani ambapo, ulitii wito wa Mungu maishani mwako, mambo hayakuenda vizuri, au kwa hakika hayakuanza vizuri. Ni masomo gani umejifunza kwa muda kutokana na uzoefu huo?`

`2. Waambie wengine jinsi Mungu alivyoingilia kati maishani mwako ulipoomba msaada Wake au wakati hukuutarajia. Tunawezaje kuamini katika wema wa Mungu mambo mabaya yanapotokea, hata kwa wale wanaomtumaini Bwana?`

`3. Unaweza kumwambia nini mtu anenaye kwa uthabiti, “Simjui Bwana”? Hata hivyo, tuseme mtu huyo alisema hivyo, si kwa namna ya ufidhuli, bali kama jambo la hakika kuhusu maisha yake? Unaweza kufanya nini ili kumsaidia “kumjua Bwana” na kumweleza mtu huyo na kwanini ni muhimu afanye hivyo?`