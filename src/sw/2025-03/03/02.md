---
title:  Bwana ni Nani?
date:  13/07/2025
---

Kufuatia maagizo ya Mungu, Musa anakwenda kwa Farao ili kuanzisha mchakato ambao yeye, Musa, “angewatoa watu wangu, hao wana wa Israeli, katika Misri” (Kut. 3:10).

`Ni nini jibu la Farao kwa dai la Mungu, “Wape watu wangu ruhusa waende” (tazama Kut. 5:1, 2), na ni maana gani inaweza kupatikana katika jibu hili?`

“BWANA ni nani?” Farao anasema, si kwa shauku yoyote ya kumjua lakini, badala yake, kama tendo la ufidhuli au hata kumkana Mungu huyo, ambaye anakubali kwamba hamjui. “ 'Simjui BWANA.' ” anasema, karibu kama anayejivuna.

Ni watu wangapi katika historia wametamka kitu kilekile? Inasikitisha kiasi gani kwa sababu, kama Yesu Mwenyewe alivyosema, “Na uzima wa milele ndio huu, Wakujue wewe, Mungu wa pekee wa kweli, na Yesu Kristo uliyemtuma” (Yn. 7:3).

Misri na Farao kama mfalme, ni ishara ya mamlaka inayokataa kuwepo na mamlaka ya Mungu. Ni serikali inayosimama kinyume na Mungu, Neno Lake na watu Wake.

Tangazo la Farao linalofuata kwamba “sitawapa Israeli ruhusa waende” linafunua hata zaidi uasi huu dhidi ya Mungu aliye hai, na kuifanya Misri kuwa ishara zaidi, si tu ya kumkana Mungu bali ya mfumo unaopigana Naye.

Si ajabu wengi waliona mtazamo huu, miaka elfu baadaye, katika Mapinduzi ya Ufaransa (tazama pia Isa. 30:1-3 na Ufu. 11:8 ). Farao alifikiri yeye ni mungu au mwana wa mungu—rejea pana ya kuamini mamlaka ya juu nguvu, na akili ya mtu mwenyewe.

“Kati ya mataifa yote yaliyosimuliwa katika historia ya Biblia, Misri kwa ujasiri mkubwa ilikana uwepo wa Mungu aliye hai na ilipinga amri zake. Hakuna mfalme aliyediriki kufanya uasi wa wazi na wa kiburi cha hali ya juu dhidi ya mamlaka ya Mbingu zaidi ya alivyofanya mfalme wa Misri. Wakati ujumbe ulipoletwa kwake na Musa, katika jina la Bwana, Farao alijibu kwa kiburi: “Bwana ni nani, hata niisikilize sauti yake, na kuwapa Israeli ruhusa waende zao? Mimi simjui Bwana, wala sitawapa Israeli ruhusa waende zao" (Kutoka 5:2). Huu ni ukanamungu, na taifa lililowakilishwa na Misri lingetoa sauti kama ile ile ya kukataa madai ya Mungu aliye hai na lingedhihirisha roho kama ile ile ya kutokuamini na ukaidi.”_—Ellen G. White, Pambano Kuu, uk. 220._

`Mtu akiuliza, Je, unamjua Bwana? Ungejibuje? Kama Ndiyo: ungesema Yeye ni wa namna gani, na kwa nini?`