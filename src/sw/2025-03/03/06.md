---
title:  Kama Mungu kwa Farao
date:  17/07/2025
---

`Soma Kutoka 6:28–7:7. Bwana anashughulikia vipi kipingamizi cha Musa?`

Mungu anajitambulisha kwa Musa kama Yahweh, inayomaanisha kwamba Yeye ni Mungu wake binafsi na aliye karibu, Mungu wa watu Wake, na Mungu aliyeingia nao katika uhusiano wa kiagano.

Mungu huyu anayekuwepo kila mahali daima anamwamuru tena Musa aende kuzungumza na Farao. Kwa kukosa kujiamini, Musa tena anapinga, “Farao atanisikilizaje?” Hapa tena tunaweza kuona si tu unyenyekevu wa Musa bali, tena, shauku yake ya kujiondoa katika kazi hiyo, ambayo kufikia sasa haijaenda vizuri sana.

“Mungu alipomwamuru Musa arudi kwa Farao, Musa alionesha kutojiamini. Istilahi ‘aral sepatayim—kihalisi ‘midomo isiyotahiriwa,' inayotumiwa hapa kuonesha Musa kukosa uwezo wa kusema (Kut. 6:12, 30)—ni sawa na ile ipatikanayo katika Kutoka 4:10: ‘si mwepesi wa kusema.’ ”_—Andrews Bible Commentary: Old Testament, “Exodus” (Berrien Springs, MI: Andrews University Press, 2020), uk. 205._

Mungu kwa rehema Zake anamchagua Haruni kumsaidia Musa. Musa atasema na Haruni, ambaye baada ya hapo atasema na Farao hadharani; hivyo, Musa atachukua nafasi ya Mungu mbele ya mfalme wa Misri, na Haruni atakuwa nabii wake.

Simulizi hili linatoa fasili bora ya wajibu wa nabii. Nabii ni msemaji wa Mungu; anasema kwa niaba Yake kupeleka na kutafsiri neno la Mungu kwa watu. Kama vile Musa alivyonena na Haruni, kisha Haruni akamtangazia Farao, ndivyo Mungu anavyowasiliana na nabii, ambaye anatangazia watu mafundisho ya Mungu. Hili linaweza kutokea kwa maneno, kwa mtu mwenyewe; au, kama ilivyokuwa kawaida, nabii alipokea ujumbe kutoka kwa Mungu na kuuandika.

Mungu pia anamweleza Musa kile anachoweza kutarajia kutokana na kukutana na Farao. Anamtahadharisha kuwa makabiliano hayo yatakuwa yenye mvutano na ya muda mrefu. Kwa mara ya pili Mungu anamsisitizia Musa kwamba Farao atakuwa mkaidi sana na kwamba ataufanya moyo wake kuwa mgumu (Kut. 4:21, Kut. 7:3): Hata hivyo, matokeo, yatakuwa mazuri, kwa maana “ ‘Wamisri watajua ya kuwa mimi ndimi Bwana’ ” (Kut. 7:5). Yaani hata katikati ya machafuko yanayofuata, Mungu atatukuzwa.

`Musa aliishiwa na visingizio vya kutofuata kile Mungu alichomwitia kufanya. Ni visingizio gani tunaweza kuvitumia ili kujaribu kukwepa kile tunachojua Mungu anataka tufanye?`