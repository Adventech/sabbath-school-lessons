---
title:  Yesu Alifanya Maskani Pamoja na Wanadamu
date:  25/09/2025
---

Soma Yohana 1:14. Kwa namna gani kufanyika mwili kwa Kristo kunalinganishwa na maskani ?

Kutwaa ubinadamu kwa Yesu ni fumbo na pia sayansi ya pekee ambayo waliokombolewa watajifunza kwa umilele wote. Mtume Yohana anasema kwamba Kristo. kwa kujivika mwili wetu, alifunua kwamba anakaa nasi kwa namna iliyo dhahiri. Yesu hapa katika mwili anafanana na Mungu wa Agano la Kale, aliyekaa pamoja na Waisraeli katika hema takatifu huko Sinai na jangwani walipokuwa wakisafiri kwenda katika Nchi ya Ahadi. Wakati wa kutwaa Kwake ubinadamu, Yesu alikaa pamoja na wanadamu. Ni ridhaa isiyoweza kueleweka kiasi gani! Mungu wa milele anashuka kwetu, kama mmoja wetu, ili kutuhakikishia kwamba Yeye kwa kweli ni “Imanueli, Mungu pamoja nasi.” 

Katika Mathayo 18:20, Yesu alisema kwamba ikiwa wawili au watatu wamekusanyika kwa jina Lake, atakuwa papo hapo katikati yao. Kristo yu pamoja na watu Wake kwa njia ya kuwepo kwa Roho Mtakatifu. Kristo anawaalika wafuasi Wake kuwa katika uhusiano wa karibu Naye: “ ‘Tazama, nasimama mlangoni, nabisha; mtu akiisikia sauti yangu, na kuufungua mlango, nitaingia kwake, nami nitakula pamoja naye, na yeye pamoja nami’ ” (Ufu. 3:20). 

Soma Ufunuo 21:1—3. Nini kinawasilishwa kwetu hapa? 

Yerusalemu Mpya itashuka kutoka mbinguni hadi duniani, na Yohana anasema: “ ‘Tazama, maskani ya Mungu ni pamoja na wanadamu, naye atafanya maskani yake pamoja nao, nao watakuwa watu wake. Naye Mungu mwenyewe atakuwa pamoja nao’ ” (Ufu. 21:3). Hakuna hekalu katika Yerusalemu Mpya (Ufu. 21:22) kwa sababu mji wote ni hekalu, maskani ya Mungu. Marefu, mapana, na kimo cha mji ni sawa (Ufu. 21:16) kama ilivyokuwa kwa Patakatifu pa Patakatifu katika maskani, palikuwa na umbo la mchemraba, na pande zote sawa. Kwa umilele, katika ulimwengu usio na dhambi, kifo, au mateso, tutakaa katika kuwepo kwa karibu sana kwa Mungu wetu. 

`Tukitazama kile tulichoahidiwa katika Yesu, tunawezaje kujifunza kuvumilia hadi mwisho?`