---
title:  Kuwepo kwa Mungu katika Hema Takatifu
date:  24/09/2025
---

`Soma Kutoka 40:1-38. Waisraeli walitambuaje kuwepo kwa Mungu?`

Sura ya mwisho ya Kutoka (Kutoka 40) inaeleza kuwekwa wakfu kwa maskani na zawadi ya Amri Kumi. Kuwekwa wakfu kwa hema lilikuwa tukio la mwisho Ia Israeli pale Sinai.

Utukufu wa Mungu ni utakatifu Wake, tabia Yake, na uwepo Wake wenye upendo, ambao ni wema wenyewe (Kut. 3:5; Kut. 33:18, 19). Kuwepo Kwake kulijaza hema ya maskani na kulionekana kama wingu, Udhihirisho wa utukufu wa Mungu. Kitabu cha Kutoka kinamalizia kwa msisitizo juu ya kuwepo kwa Mungu kunakoongoza, katika wingu la Bwana wakati wa mchana, na katika wingu la moto wakati wa usiku. Kwa namna halisi na yenye nguvu sana, Waebrania walipaswa kupata uzoefu si tu wa uhalisi wa Mungu bali pia wa uwepo Wake wa karibu na wa kudumu alipokuwa anawaongoza.

Musa alisimamisha maskani siku ya kwanza ya mwezi wa kwanza katika mwaka wa pili (Kut. 40:2, 17). Pia aliweka wakfu kila kitu—pamoja na Haruni na wanawe kwa ajili ya ukuhani (Kut. 40:9, 13—15) —kwa kutiwa mafuta. Alipita katika Patakatifu pa Patakatifu, Patakatifu na ua, akiweka wakfu kwa Bwana. Kupitia mchakato huu, alizindua huduma za hema takatifu yote (tazama pia Hes. 7:1). Ni wakati wa kuzinduliwa kwa maskani pekee ndipo Musa aliweza kuingia Patakatifu pa Patakatifu; baada ya hapo, kuhani mkuu peke yake ndiye angeweza kuhudumu huko kila mwaka katika Siku ya patanisho (Law. 16:2, 17).

Katika matukio matatu, andiko la Biblia linasema kwamba kazi ilimalizika: _(1)_ mwishoni mwa juma la Uumbaji, Mungu anasisitiza kukamilika kwa kazi Zake za uumbaji (Mwa. 2:1-3); _(2)_ baada ya kukamilika kwa maskani, andiko la Biblia linasema: “Basi Musa akaimaliza hiyo kazi” (Kut. 40:33); na _(3)_ inaelezewa pia wakati Sulemani alipomaliza kazi ya kujenga hekalu (1Fal 7:51).

Uhusiano huu kati ya Uumbaji na patakatifu pa Israeli unaelekeza kwenye mawanda ya ulimwengu mzima, wakati Bwana atakapokaa pamoja na waliokombolewa katika nchi mpya katika Yerusalemu Mpya ambayo ni “Maskani ya Mungu” (Ufu. 21:2, 3; linganisha na Ufu. 22:1-4).

Mungu kujaza maskani kwa utukufu Wake (Kut. 40:34) ulikuwa ni kilele chenye utukufu wa matukio yaliyoanza kwa kuzaliwa kwa Musa na kuendelea na kushindwa kwa miungu ya Wamisri wakati wa mapigo 10, na kuondoka Misri, na kushindwa kwa jeshi la Misri, na, hatimaye, kwa ufunuo wa Mungu juu ya Mlima Sinai.

`Ni njia zipi ambazo, hata sasa, unaweza kupata uzoefu wa kuwepo kwa Mungu? Kwa nini ni muhimu kwamba ufanye hivyo?`