---
title:  Hema Takatifu Yajengwa
date:  23/09/2025
---

Pitia Kutoka 36:8—39:31. Unafikiri ni kwa nini maelekezo ya wazi kama haya yalitolewa? Hili linatufundisha nini kuhusu jinsi Mungu anavyojali kila jambo? 

Musa alijenga hema takatifu kwa uangalifu, na maelekezo aliyokuwa amepokea juu ya Mlima Sinai yalitekelezwa kwa bidii. Andiko la Biblia linataja moja kawa moja yafuatayo: _(1)_ maskani yenye vitambaa mbalimbali, mapazia, na sehemu zake (Kut. 36:8-38); _(2)_ sanduku (Kut. 37:1—9); _(3)_ meza ya mikate ya wonyesho (Kut. 37:10-16); _(4)_ kinara cha taa (Kut. 37: 7-24); _(5)_ madhabahu ya kufukizia uvumba (Kut. 37:25-29); _(6)_ madhabahu ya sadaka ya kuteketezwa (Kut. 38:1—7); _(7)_ birika la kunawia (Kut. 38:8); _(8)_ ua (Kut. 38:9-20); na _(9)_ vifaa vilivyotumika kwa ajili ya maskani (Kut. 38:21-31). Kutoka 39 inaendelea na maelezo ya naivera, kifuko cha kifuani, na vipande vingine vya vazi la kikuhani.

Huduma za hema takatifu zilikuwa masomo ya injili yanayoonekana yanayofundishwa kwa vielelezo, yakidhihirisha mpango mzima wa Mungu wa ukombozi. Taratibu mbalimbali za kidini zilielezea _(1)_ jinsi Mungu anavyochukizwa sana na anavyoshughulika na dhambi, _(2)_ jinsi anavyowaokoa watu wanaotubu, _(3)_ ni nini hatima ya waovu, na _(4)_ jinsi atakavyohakikisha wakati ujao wenye utukufu ambao hautakuwa na uovu. 

Huduma za aina mbili tofauti lakini zenye uhusiano wa karibu zilifanywa katika patakatifu kwa mwaka mzima: za kila siku na za kila mwaka. Huduma hii ya awamu mbili ilielezea jinsi Mungu anavyoshughulika na dhambi na kuwaokoa wenye dhambi. Kupitia huduma za kila siku za patakatifu, Mungu aliwahakikishia wale waliotubu kwamba aliwasamehe dhambi zao na kuwapa wokovu kwa neema. Ili kupokea kipawa hiki cha wokovu, kafara ilipaswa kutolewa, na kafara hizi zilielekeza katika kifo cha Masihi, ambaye damu yake “yatusafisha dhambi yote” (1 Yn. 1:7). Ungamo la dhambi na kukubali vazi la haki ya Kristo ulikuwa katika kiini cha kipawa hiki (Zab. 32:1, 2). Kwa njia hii, mwenye dhambi aliyetubu alihakikishiwa msamaha na angeweza kufurahia wokovu.

Huduma ya kila mwaka, iliyofanywa katika Siku ya Upatanisho, ilielezea jinsi Mungu anavyoiondoa dhambi, kutatua tatizo la dhambi, na kuleta maisha ya wakati ujao usio na dhambi (Law. 16, Yn. 1:29). Kwa sasa, huduma ya Kristo yenye sehemu mbili katika patakatifu pa mbinguni ni udhihirisho mwingine wa kazi ya Mungu kwa ajili yetu (Ebr. 7:25) na italeta suluhisho la mwisho kwa tatizo la uovu (Dan. 7:13, 14, 22, 27; Dan. 7:13, 14, 22, 27; Dan. 8:14; Ufu. 21:4). 

Patakatifu palikuwa mahali pa kumwabudu Mungu, kumsifu na kumshukuru. Ibada inahusu kudumisha uhusiano wa mtu na Mungu, ambaye huwaalika waumini katika ushirika huo.

