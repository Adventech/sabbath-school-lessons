---
title:  Sadaka na Roho
date:  22/09/2025
---

Soma Kutoka 35:4—36:7. Tunapata masomo gani muhimu hapa leo? 

Vifaa vingi vya thamani na vya aina mbalimbali vilihitajika ili kujenga hema takatifu, na ilikamilishwa kwa michango ya ukarimu kutoka kwa watu wa Mungu, waliotoa kutoka ndani kabisa ya mioyo yao, kwa hiari na kwa furaha. Walitoa dhahabu, fedha, shaba, kitani safi, vito vya thamani, vitambaa vya pekee, miti ya mshita, mafuta ya zeituni, manukato na vitu vingine vingi vilivyohitajika. Watu pia walichangia nguvu kazi zao, kwa sababu vitu vingi mahususi vilihitaji kutengenezwa kupitia kazi yao ya ustadi na ya bidii katika hema takatifu au samani zake. Pia, mafundi cherehani walipaswa kufuma mavazi kwa ajili ya makuhani, ambao wangekuwa wakihudumu katika hema takatifu, na kwa ajili ya kuhani mkuu, ambaye, mavazi yake yaliyonakishiwa sana yakijumuisha kifuko cha kifuani na kilemba. 

Mungu alikuwa amewabariki sana Waisraeli kupitia zawadi ambazo Wamisri walikuwa wamewapatia wakati wa kutoka kwao Misri. Sasa ilikuwa ni fursa yao ya kutoa sadaka za shukrani kwa ajili ya uongozi wa Mungu wenye rehema na nguvu, na mioyo yao iliguswa kukamilisha kazi hii kwa utukufu Wake. 

Watu walikuwa wanatoa kwa furaha na kwa wingi kiasi kwamba Musa aliambiwa: “ ‘Watu waleta vitu vingi sana zaidi ya hivyo vitoshavyo’ ” (Kut. 36:5). Kwa hiyo, ilibidi Musa asimamishe michango yao, “kwani vile vitu walivyokuwa navyo vilikuwa vinatosha kwa kuifanya kazi hiyo yote, kisha vilizidi” kwenye hema la kukutania (Kut. 36:7). 

Kupitia uongozi wa Roho Mtakatifu, Mungu aliwaandaa na kuwawezesha watu kujenga hema takatifu kwa usahihi. Bezaleli, Oholiabu, na wengine “walijaa .... Roho ya Mungu” (Kut. 35:31), inayomaanisha kwamba walijaliwa ujuzi, hekima, na maarifa stadi ili kufanya kazi yote kikamilifu. Ulikuwa mradi mkubwa sana na ulipaswa kufanywa kulingana na mfano ambao Mungu alimwonesha Musa. 

Ni muhimu kwamba kipawa cha Roho Mtakatifu kilihusiana na uwezo na ujuzi wa aina mbalimbali za watu, uliopaswa kutumiwa katika kujenga hema takatifu. Kujazwa na Roho sio mchakato wa kichawi na hakumaanishi kwamba nguvu maalum za kiroho ziko ndani ya wanadamu. Ili kuendeleza kazi ya Mungu na kutimiza utume Wake, Mungu anawawezesha wafuasi Wake kutimiza malengo Yake na kuyafanya vyema.

`Ni karama zipi za kiroho umepokea ulipojazwa na Roho Mtakatifu? Kumbuka kwamba karama za Roho zinaweza kustawi pale tu unapokuza matunda ya Roho katika maisha yako (Gal. 5:22, 23).`