---
title:  Badiliko la Mipango
date:  03/07/2025
---

`Soma Kutoka 2:11-25. Ni matukio gani yaliyotokea upesi na kubadili mwelekeo mzima wa maisha ya Musa? Ni masomo gani tunaweza kujifunza kutokana na kisa hiki?`

Musa angefanya nini? Je, angeshindwa na mvuto wa Misri na anasa za ikulu ya mfalme, au angevumilia taabu pamoja na watu wake wenye kujihami? Matukio hatimaye yalimlazimisha kufanya uamuzi.

“Basi Farao alipopata habari, akataka kumwua Musa; lakini Musa akakimbia mbele ya Farao, akakaa katika nchi ya Midiani; akaketi karibu na kisima” (Kutoka 2:15).

Baada ya kuua, kwa kweli Musa hakuwa na la kufanya, angalau kuhusiana na kubaki Misri. Hivyo, mipango yoyote iliyokuwepo ili apande katika kiti cha ufalme cha Misri na kuwa “mungu,” mipango hiyo ilisitishwa upesi. Badala ya kuwa mungu wa uongo, Musa angemtumikia Mungu wa kweli badala yake. Bila shaka, wakati alipokimbia, Musa hakujua maisha yake ya wakati ujao yatakavyokuwa.

“Suala zima [la Musa kumuua Mmisri] lilifahamika haraka kwa Wamisri, na, likiwa limekuzwa sana, muda si mrefu lilifika masikioni mwa Farao. Lilielezewa kwa mfalme kwamba tendo hili lilikuwa na maana kubwa; kwamba Musa alikusudia kuwaongoza watu wake dhidi ya Wamisri, ili kupindua serikali, na kisha yeye mwenyewe kukalia kiti cha ufalme; na kwamba kusingekuwa na usalama kwa ufalme huu wakati akiwa hai. Mara moja mfalme alidhamiria kwamba lazima afe; lakini, akifahamu hatari iliyo juu yake, alitoroka na kukimbilia Arabuni.”_—Ellen G. White, Wazee na Manabii, Sehemu ya Kwanza, uk. 255._

Musa aliishi miaka 120 (Kum 34:7), na maisha yake yanaweza kugawanywa katika sehemu tatu za miaka 40 kila moja. Miaka 40 ya kwanza alikuwa Misri, mingi ya hiyo katika kasri la kifalme. Miaka 40 ya pili aliitumia katika nyumba ya Yethro katika eneo la Midiani.

Na miaka 40 ya mwisho, hata hivyo, ndiyo ambayo inachukua sehemu kubwa ya vitabu vitano vya kwanza vya Musa (na robo hii), na inasimulia kisa cha wito wa awali wa Israeli wa kushuhudia kwa ulimwengu uliozama katika ibada ya sanamu, kufunua asili na tabia ya Mungu wa kweli (tazama Kum. 4:6-8).

`Je, ulikuwa ni mpango wa Mungu kwamba Musa amuue Mmisri? Kama sivyo, kisa hiki kinatufundisha nini kuhusu jinsi Mungu anavyoweza kutangua hali yoyote na kuitumia kwa makusudi Yake Mwenyewe? Warumi 8:28 inatusaidiaje kuelewa ukweli huu muhimu?`