---
title:  Jifunze zaidi
date:  04/07/2025
---

Soma Ellen G. White, “Musa,” uk. 248-263, katika Wazee na Manabii Sehemu ya Kwanza, ambayo itakupa umaizi muhimu katika sehemu tunayojifunza ya kifungu cha Biblia cha juma hili.

Maandiko ya Biblia yanasema kwamba “wazalisha walikuwa wakimcha Mungu, wasifanye kama walivyoamriwa na huyo mfalme wa Misri, lakini wakawahifadhi hai wale wanaume” (Kut. 1:17). Ellen G. White anatoa maelezo ya kufaa juu ya uaminifu wa wakunga na tumaini la Kimasihi: “Amri zilitolewa kwa wanawake ambao ajira zao zilikuwa zinawapa fursa ya kutekeleza amri hiyo, kuwaangamiza watoto wa kiume wa Kiebrania wakati wa kuzaliwa kwao. Shetani ndiye aliyekuwa mhamasishaji wa suala hili. Alifahamu kuwa mkombozi angeinuliwa miongoni mwa Waisraeli; na kwa kumwongoza mfalme kuwaangamiza watoto wao alitumaini kuharibu kusudi la Mungu. Lakini wanawake hao walikuwa wakimcha Mungu, na hawakuthubutu kutekeleza amri hiyo ya kikatili. Bwana alithibitisha uamuzi wao huu, na kuwaneemesha.”_—Ellen G. White, Wazee na Manabii, Sehemu ya Kwanza uk. 249._

Habari njema katika haya yote ni kwamba, licha ya mipango ya Shetani, Mungu alitangua, na aliwatumia watu waaminifu kumzuia adui. Tunaishi katika eneo la adui yetu, ambaye Yesu alimwita “mfalme” au “mkuu wa ulimwengu huu" (Efe. 2:2, Yn. 14:30). Shetani alijitwalia bila haki cheo hiki kutoka kwa Adamu, lakini Yesu Kristo alimshinda katika maisha yake na kwa njia ya kifo Chake msalabani (Mt. 4:1-11, Yn. 19:30, Ebr. 2:14). Ingawa Shetani angali hai na anatenda kazi, kama inavyofunuliwa katika jaribio lake la kuwaua watoto hao, kuuawa kwake mwenyewe ni hakika (Yn. 12:31; Yn. 16:11; Ufu. 20:9, 10, 14). Habari njema ni kwamba shida za maisha zinaweza kushindwa kwa neema ya Mungu (Flp. 4:13). Neema hiyo ndiyo tumaini letu pekee.

**Masawali ya Kujadili**

`1. Kwa nini Mungu aliwaruhusu Waebrania kuishi Misri na kukandamizwa? Kwa nini ilichukua muda mrefu kwa Mungu kuingilia kati kwa niaba yao? Kumbuka, pia, kwamba kila mtu aliteseka kadiri mtu huyo alivyoishi. Yaani, muda wa mateso kwa taifa ulikuwa mrefu, lakini kila mtu aliteseka kwa kadiri mtu huyo mmoja alivyokuwa hai. Kwa nini kuweka utofauti huo ni muhimu katika kutafuta kuelewa mateso ya wanadamu kwa ujumla?`

`2. Fikiria zaidi juu ya maswali kuhusu jinsi Mungu alivyoweza kutumia tendo lenye ukali la Musa la kumuua Mmisri. Tuseme hakuwa amefanya hivyo? Je, hilo lingemaanisha kwamba Waebrania wasingeokoka kutoka Misri hatimaye? Eleza hoja yako.`