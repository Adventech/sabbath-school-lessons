---
title:  Usuli wa Kihistoria
date:  30/06/2025
---

Familia ya Yakobo ilipofika Misri baada ya kukumbwa na njaa huko Kanaani (Mwanzo 46), mfalme wa Misri alikuwa mwema kwa Waebrania kwa sababu ya Yusufu na yote aliyowafanyia Wamisri.

“Farao akamwambia Yusufu, 'Tazama, nimekuweka juu ya nchi yote ya Misri.' Farao akavua pete yake ya muhuri mkononi mwake, akaitia mkononi mwa Yusufu akamvika mavazi ya kitani nzuri, na kumtia mkufu wa dhahabu shingoni mwake. Akampandisha katika gari lake la pili alilokuwa nalo. Na watu wakapiga kelele mbele yake, Pigeni magoti. Hivyo akamweka juu ya nchi yote ya Misi” (Mwa 41:41–43)

`Ni nini kilikuwa msingi wa mafanikio ya kushangaza ya Yusufu huko Misri baada ya mwanzo mbaya kiasi kile? (Soma Mwa. 37:26-28 na Mwa. 39:2, 21).`

Usuli wa kihistoria unaokubalika zaidi wa kisa cha Yusufu ni huu ufuatao: mfalme mpya, katika Kutoka 1:8, “ambaye hakumjua Yusufu,” ni Ahmose (1570–1546) K.K. Kisha akaja Amenhotep wa Kwanza (1553 — 1526) K.K, mtawala aliyewaogopa Waisraeli na kuwakandamiza. Baadaye Thutmose wa Kwanza (1525 —1512) K.K alitoa amri ya kifo kwa watoto wote wa kiume wa Kiebrania. Binti yake Hatshepsut (1503 —1482) K.K alikuwa binti wa Mfalme aliyemwasili Musa kuwa mwanawe. Farao Thutmose wa Tatu (1504–1450) K.K, ambaye kwa muda fulani alikuwa mtawala mwenza wa Hatshepsut, alikuwa farao wa Kutoka.

Kutoka kulitokea, kwa mujibu wa ukokotoaji bora zaidi, mnamo Machi 1450 K.K. (_tazama William H. Shea, “Exodus, Date of the,” The International Standard Bible Encyclopedia, iliyohaririwa na Geoffrey W. Bromiley et al., vol. 2 [Grand Rapids, MI: William B. Eerdmans, 1982], uk. 230—238_). Ili kuelewa wakati wa Kutoka, soma maandiko yafuatayo ya Biblia: Mwa. 15:13-16; Kut. 12:40, 41; Amu 11:26; na 1 Wafalme 6:1 (tazama pia Matendo 7:6; Gal. 3:16, 17.)

Sura Ya kwanza ya Kutoka inahusu kipindi kirefu—kuanzia wakati wa Yusufu, wakati baba yake Yakobo na familia nzima walipoingia Misri, hadi wakati Farao alipotoa amri ya kifo. Ingawa kuna mjadala kuhusu idadi kamili ya miaka, jambo muhimu ni kwamba, hata watu Wake walipokuwa watumwa katika nchi ya ugeni, Bwana hakuwasahau.

Yaani, ingawa maelezo mengi kuhusu Waebrania wakiwa Misri wakati huo yamefichwa, angalau kwa sasa (tazama 1 Kor. 13:12), ufunuo wa tabia ya Mungu bado unang’aa katika kurasa za kitabu hiki, kama unavyong’aa katika Maandiko yote. Tunaweza kujua kwamba haidhuru mambo yaonekane kuwa mabaya kiasi gani, Mungu daima yupo na tunaweza kumtumaini katika hali yoyote mbaya tunayojikuta.