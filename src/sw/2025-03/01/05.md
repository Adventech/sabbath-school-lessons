---
title:  Musa Azaliwa
date:  02/07/2025
---

`Soma Kutoka 2:1-10. Majaliwa na ulinzi wa Mungu vilihusika vipi katika kisa cha kuzaliwa kwa Musa?` 

Usuli wa historia ya kuzaliwa na maisha ya Musa ni ya kusisimua kwa sababu aliishi wakati wa nasaba maarufu ya mfalme wa 18 ya Misri. Mfalme mmoja wakati wa nasaba hiyo—Thutmose wa Tatu, aliyeitwa “Napoleon wa Misri" –anachukuliwa kuwa mmoja wa Mafarao mashuhuri zaidi wa Misri ya kale. 

Ingawa alikuwa chini ya hukumu ya kifo wakati wa kuzaliwa kwake (tazama Kut. 1:22), Musa alizaliwa kama mwana “maalumu” (neno la Kiebrania tob, kihalisi. “mzuri”; Kut. 2:2). Neno hili la Kiebrania linaelezea zaidi ya uzuri wa nje. Neno hili linatumika, kwa mfano, katika kuelezea sifa ya kazi ya Mungu wakati wa juma la Uumbaji, Alipotangaza kuwa kila kitu kilikuwa “chema,” hata “chema sana’ (Mwa. 1: 4, 10, 31). 

Kama kiumbe kipya, mtoto huyu “mzuri,” kwa mujibu wa mpango wa Mungu, atakuwa mtu mzima atakayewaongoza Waebrania kutoka katika utumwa wao. Wakati wa kuzaliwa kwa mtoto huyu, hasa katika hali hiyo ya kuogofya, ni nani angeweza kuwazia maisha yake ya wakati ujao? Hata hivyo, Mungu atatimiza maneno yake kwa Ibrahimu, Isaka, na Yakobo. Alifanya agano nao kwamba angewapa wazao wao Nchi ya Ahadi (Kutoka 2:24, 25). Na, ndio, angemtumia mtoto huyu mzuri, miongo kadhaa baadaye, kufanya hivyo. 

Hadi wakati huo, binti mfalme wa Misri Hatshepsut alimuasili Musa kama mtoto wake. Jina alilopewa Musa lina asili ya Kimisri, likimaanisha “mwana wa’ au “aliyezaliwa na,” kama mfano wa majina ya Ah-mose (“mwana wa Akh”) au Thut-mose (“mwana wa Thoth’). Kwa hiyo, jina lake limetafsiriwa katika Kiebrania kama Mosheh, yaani, “aliyetolewa katika.” Uhai wake uliokolewa kimuujiza “alipotolewa” katika mto.

Tunajua mambo machache tu kuhusu maisha yake ya utotoni. Baada ya kuokolewa kimuujiza, na kuasiliwa na Hatshepsut, Musa aliishi miaka yake 12 ya kwanza na familia yake ya awali (Kut. 2:7—9; _Ellen G. White, Wazee na Manabii, Sehemu ya Kwanza, uk. 251_). Kisha Musa alipata elimu bora zaidi ya Kimisri, ili kumwandaa kuwa Farao ajaye wa Misri (_Wazee na Manabii, uk. 245_). Inavutia kiasi gani kwamba, hatimaye, sehemu kubwa ya elimu hii isingefaa kwa au hata kufanya kinyume cha, kile ambacho kilikuwa muhimu hasa: ujuzi wa Mungu na ukwell Wake.

`Kwa kiasi gani unajifunza kile ambacho hatimaye hakina maana kwa yale yaliyo muhimu zaidi?`