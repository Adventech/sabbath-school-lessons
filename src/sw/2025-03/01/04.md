---
title:  Wakunga wa Waebrania
date:  01/07/2025
---

Mtu hawezi kuelewa kitabu cha Kutoka bila kuhitaji mafundisho ya kitabu cha Mwanzo. Wayahudi walihamia Misri na baada ya wakati wa ustawi mkubwa na amani, wakatiwa utumwani. 

Lakini Mungu hakuwaacha watu Wake katika matatizo yao, ingawa huenda nyakati fulani imeonekana hivyo. Bila shaka wengi wa Waebrania walikata tamaa juu ya taabu yao. Hata hivyo, wakati wa taabu, Mungu anakuja kusaidia kwa mkono Wake wenye nguvu. Bwana wetu anawatia shime wafuasi Wake: “Ukaniite siku ya mateso; Nitakuokoa, na wewe utanitukuza’ (Zaburi 50:15). 

`Soma Kutoka 1:9-21. Wakunga waaminifu walitimiza wajibu gani muhimu, na kwa nini wanakumbukwa katika historia?` 

Hakuna Farao ambaye jina lake limetajwa katika kitabu cha Kutoka. Wanatumia cheo cha “Farao” pekee, kinachomaanisha “mfalme.” Wamisri waliamini kwamba Farao alikuwa mungu duniani, mwana wa mungu Ra (au Osiris au Horus). Ra alichukuliwa kama mungu mkuu wa Misri, mungu jua mwenyewe. 

Hata hivyo, licha ya uwezo wake wote, “mungu” huyu hakuweza kuwalazimisha wakunga kwenda kinyume na usadikisho wao. Kwa kweli, tofauti na Farao asiye na jina, wakunga hao wawili wana majina, Shifra na Pua (Kutoka 1:15); wanaheshimika sana kwa sababu walimcha Bwana. Amri iliyo ovu ya Farao haikuwa na athari kwao kwa sababu walimheshimu Mungu zaidi ya amri za mtawala wa kidunia (tazama pia Matendo 5:29). Hivyo, Mungu aliwabariki na familia zao kubwa. Ni ushuhuda wenye nguvu ilioje juu ya uaminifu. Wanawake hawa, haidhuru ni ujuzi mdogo kiasi gani wa teolojia waliokuwa nao, walijua si tu lililo sahihi bali walichagua kufanya lililo sahihi. 

Farao alipoona kwamba njama yake haikufanikiwa, aliamuru Wamisri wawaue watoto wote wa kiume waliozaliwa na Waebrania. Walipaswa kuwatupa ndani ya Mto Nile, labda kama kafara kwa Hapi, mungu wa Nile, na pia mungu wa uzazi. (Hii ndiyo mara ya kwanza kuandikwa kwamba Wayahudi wanapaswa kuuawa kwa sababu tu wao ni Wayahudi), Kusudi la amri ya kifo lilikuwa ni kuwapunguza nguvu Waebrania, kuangamiza dhuria wote wa kiume, na kuwasimilisha wanawake katika taifa la Misri, na hivyo kukomesha tisho ambalo Farao aliamini Waebrania walileta kwa taifa lake. 

`Wakunga hawakujua tu hatua sahihi ya kuchukua, walizichukua. Kuna ujumbe gani wa wazi hapa kwa ajili yetu?`