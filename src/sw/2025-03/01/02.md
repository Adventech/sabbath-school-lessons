---
title:  Watu wa Mungu Huko Misri
date:  29/06/2025
---

Kitabu cha Kutoka kinaitwa shemot kwa Kiebrania, kihalisi “majina" kwa Kiingereza kwa mujibu wa maneno ya utangulizi ya matini hii ya kale. “Basi majina" ndivyo inavyoanza. Majina ya familia ya mzee Yakobo yameorodheshwa mwanzoni kabisa.

`Soma Kutoka 1:1—7. Ni ukweli gani wa muhimu unaopatikana hapa?`

Kitabu cha Kutoka kinaanza na ukumbusho wa baraka za Mungu. Mzee Yakobo na familia yake walipoishi Misri, walikuwa watu 70 tu (Mwa. 46:27, Kut. 1:5), lakini Waisraeli “walikuwa na uzazi sana, na kuongezeka mno, na kuzidi kuwa wengi, nao wakaendelea na kuongezeka nguvu; na ile nchi ilikuwa imejawa na wao" (Kut. 1:7). Hata hivyo, kufikia wakati wa Kutoka, hesabu yao ilikuwa “kama watu sita mia elfu watu waume waliokwenda kwa miguu, bila kuhesabu watoto” (Kut. 12:37).

`Soma Kutoka 1:8–11. Hali ya Waisraeli ilikuwaje wakati wa Kutoka?`

Maandiko ya Biblia yanaelezea kisa cha wana wa Israeli huko Misri kwa namna ya kuhuzunisha na kukatisha tamaa. Kitabu cha Kutoka kinaanza na kutiwa kwao utumwani na wasimamizi wa Wamisri na kazi za ukandamizaji walizowafanyisha Waebrania. Kitabu cha Kutoka kinafikia hitimisho, hata hivyo, kwa kuwepo kwa Mungu kunakoleta amani na faraja katika hema takatifu, katikati ya kambi ya Waisraeli (tazama Kutoka 40). Katikati ya nguzo hizi mbili zinazokabiliana, ushindi wa Mungu unaelezewa. Kwa Bwana kuwakomboa watu Wake kutoka utumwani, kwa kupasua Kwake Bahari ya Shamu na kwa kulishinda Kwake jeshi lenye nguvu zaidi la wakati huo, ushindi wa Mungu wa kustaajabisha dhidi ya nguvu za uovu unafunuliwa.

Kisa hicho kwa kushangaza kinasisitiza kwamba kadiri wakandamizaji “walivyowatesa [Waisraeli], ndivyo walivyoongezeka na kuzidi kuenea” (Kut. 1:12). Yaani, haidhuru hila za kibinadamu ziweje, Mungu bado ni mwenye enzi kuu na atawaokoa watu Wake, hata kama hali ya mambo inaonekana kutokuwa na tumaini, angalau kwa mtazamo wa kibinadamu.

`Mfalme mpya akainuka ambaye hakumjua Yusufu. Simulizi hili linatuambia nini kuhusu jinsi ambavyo hatupaswi kamwe kuchukulia kikawaida hali ya mambo, hasa nzuri?`