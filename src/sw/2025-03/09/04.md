---
title:  Mpango wa Mungu wa Awali
date:  26/08/2025
---

`Soma Kutoka 23:20-33. Mungu alitaka kutumia njia gani ili kuitwaa Nchi ya Ahadi?`

Haikuwa kusudi la Mungu kwa Waisraeli kupigania nchi yao mpya; walipaswa kupewa. Ilikuwa imeahidiwa kwa Ibrahimu, Isaka, na Yakobo na ilipaswa kupokelewa kama zawadi ya pekee ya Mungu kwa Israeli.

Mfano wa kuitwaa Nchi ya Ahadi ulioneshwa wakati wa kuvuka Bahari ya Shamu. Mungu aliwapigania watu wake na kuwapa ushindi kamili dhidi ya wale waliopanga kuwaua (Kut. 14:13, 14). Wamisri walishindwa kwa sababu Bwana aliingilia kati kimiujiza. Vivyo hivyo, katika wakati wa mfalme Senakeribu wa Ashuru, Mungu pia alilishinda jeshi kubwa la Waashuru, lenye zana nyingi, na lenye mafunzo bora, lakini bila Waisraeli kupigana. Mungu alitoa ushindi kwa sababu Mfalme Hezekia aliliamini neno la Mungu alilopewa kupitia kwa nabii Isaya (2 Fal. 19:35, Isa. 37:36).

Mungu alimwambia Ibrahimu kwamba uzao wake usingepewa Nchi ya Ahadi mara moja, lakini tu baada ya miaka 400 (Mwa. 15:13–16): Kwa nini? Sababu ilihusiana na uovu wa wakazi wa nchi ya Kanaani. Mungu alikuwa akitenda kwa rehema na watu hao na kuwapa kipindi kingine cha neema ili watubu. Hata hivyo, waliendelea katika uasi wao dhidi ya Mungu na maadili Yake, hivyo wakati uovu wa mataifa hayo ulipokamilika, Mungu alikuwa tayari kuwapa Waebrania nchi yao kama nchi yao mpya ya asili.

Kwa kuongezea, Mungu aliahidi kwamba angeyafukuza mataifa hayo kabla ya Israeli kwa njia mbili zisizo za kawaida lakini zenye nguvu sana: _(1)_ kwa kupeleka utisho na, hofu kwa mataifa maovu, na _(2)_ kwa mavu ambao wangewafukuza watu. Kabla ya Waisraeli kufika katika nchi yao mpya, adui zao wangeondoka mahali hapo, na “wakuonyeshe maungo yao” (Kut. 23:27, 28).

Wajibu muhimu katika kuitwaa Nchi ya Ahadi ungetekelezwa na Malaika wa Mungu. Mjumbe huyu alikuwa Kristo; aliyewaongoza Israeli, alizishinda nchi nyingi, na kuwalinda. Alikuwa nguzo ya wingu akiwaongoza wakati wa mchana na nguzo ya moto wakati wa usiku. Israeli walipaswa kuzingatia kwa uangalifu na kumsikiliza kwa sababu alikuwa na mamlaka ya kiungu (Kut. 23:21). Kutojali mapenzi ya Mungu na kutoamini uongozi wake kungefanya kusonga kwao mbele kuwa na ugumu.

`Wazo hili, la Mungu kuwapa wale wapagani miaka mingi kubadili njia zao, linatufundisha nini kuhusu neema ya Mungu na pia kuhusu mipaka ya neema hiyo kwa wale wanaokataa kuipokea ?`