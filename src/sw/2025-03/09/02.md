---
title:  Kanuni za Agano
date:  24/08/2025
---

Huko Sinai, kwa kutoa sheria Yake, Mungu aliweka msingi, wa kuwafundisha watu Wake jinsi ambavyo, kupitia uhusiano Naye, wangeweza kuishi maisha matakatifu. Lakini kanuni za sheria zilihitaji kutumika katika maisha ya kila siku, kwa hiyo Mungu akawapa sheria za ziada, ile inayoitwa “Kanuni za Agano.” Lilikuwa jukumu la mahakimu kuzisimamia sheria hizi na kuzitumia ipasavyo.

“Akili za watu, zikiwa zimepofushwa na kuhafifishwa kutokana na utumwa na upagani, hazikuwa tayari kutambua kikamilifu kanuni hizo pana na kina sana za amri kumi za Mungu, Ili masharti ya Amri Kumi yaweze kufahamika na kutekelezwa kikamilifu, maagizo mengine ya ziada yalitolewa, yakifafanua na kutumia kanuni za Amri Kumi. Sheria hizi ziliitwa, hukumu, kwa sababu zilitungwa katika hekima na haki isiyo na ukomo na pia kwa kuwa mahakimu walipaswa watoe hukumu kulingana na sheria hizi. Tofauti na Amri Kumi, hizi zilikabidhiwa kwa Musa peke yake, ambaye angeziwasilisha kwa watu.”_—Ellen G. White, Wazee na Manabii, Sehemu ya Kwanza, uk. 320._

`Soma Kutoka 21:1—32. Ni kanuni gani mahususi zilitolewa kuhusu watumwa wa Kiebrania, mauaji ya binadamu na majeraha ya mwili?`

Kanuni za Agano zimeelezewa katika sura kadhaa (Kut. 21:1—23:19). Kanuni na sheria hizi zote zilitolewa ili kukomesha lundo la maovu na kujenga jamii yenye utaratibu.

Sheria za utumwa zilikuwa maalum na hazipaswi kuchanganywa na desturi potofu na ovu ya utumwa wa kisasa au wa zama za kati. Watumwa Waebrania, kwa kweli, walilindwa na kuthaminiwa. Katika jamii za kisasa na za zama za kati, watumishi na watumwa walikuwa mali ya mmiliki wao, ambaye angeweza kufanya chochote anachotaka nao. Kinyume chake, sheria za kibiblia zilidhibiti mambo kwa namna tofauti. Utumwa ulikuwa na ukomo wa miaka sita (Kut. 21:1, 2; Yer. 34:8-22), na katika mwaka wa saba, watumwa wote walipaswa kuwekwa huru isipokuwa waliotaka kukaa na bwana zao. Mabwana pia walipaswa kuwapa pumziko siku za Sabato (Kuz. 20:9, 10) na kuwapatia mahitaji yao ya msingi.

`Ingawa, katika sehemu kubwa ya dunia desturi potofu ya utumwa uliorasimishwa kwa sehemu kubwa imekomeshwa, ni njia zipi ambazo baadhi ya kanuni zake bado zipo, na tunaweza kufanya nini, katika mazingira yetu yenye mipaka, ili kupambana na kanuni hizi?`