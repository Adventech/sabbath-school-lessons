---
title:  Sheria za Maadili
date:  25/08/2025
---

Kwa rehema za Mungu, aliwafundisha waamuzi jinsi ya kushughulika na watu katika hali mbalimbali kuhusu haki za mali. Uchunguzi kifani kadhaa umetajwa moja moja, ukionesha nini cha kufanya ikiwa ng’ombe dume alishambulia ng’ombe wa jirani, ikiwa watu waliiba mnyama wa kufugwa na kumuuza, ikiwa wanyama walilisha shambani au shamba la mizabibu la mmiliki mwingine, ikiwa kitu ambacho mtu aliazima kiliibwa kutoka kwake, au ikiwa mnyama wa kukodishwa alijeruhiwa au kufa (Kut. 21:33-22:15).

`Soma Kutoka 22:16—23:9 . Ni masuala gani yalishughulikiwa katika sheria hizi na kwa namna gani?`

Sheria za Mungu zilijumuisha masuala mbalimbali. Kulikuwa na kanuni mahususi dhidi ya kudhalilisha au kushusha hadhi watu. Hakutaka unyonyaji wa aina yoyote. Katika rehema Zake, Mungu husahihisha mielekeo ya dhambi ya moyo wa mwanadamu na kuzuia mielekeo ya asili ya watu. Jamii ilipaswa kudumu kuwa salama, uovu uondolewe, na mahusiano mazuri baina ya watu yastawishwe. Haki na upendo lazima vitawale matendo yote.

`Soma Kutoka 23:10—19. Ni masuala gani muhimu yalishughulikiwa apa?`

Sabato na sikukuu zilihusu ibada na zilikuwa ukumbusho wa matukio muhimu katika historia ya wokovu. Ibada ilikuwa na kanuni makini zinazoiongoza kwa sababu huu ulikuwa msingi wa kiteolojia kwa shughuli zingine zote. Sabato ilianzishwa wakati wa Uumbaji (Mwa. 2:2, 3; Kut. 20:8-11), ilihusiana na wokovu na ukombozi wa Israeli (Kum. 5:12—15), na, kwa njia madhubuti, inaelekeza katika kumwabudu Mungu kama Muumbaji, Mkombozi, na Bwana wetu (Marko 2:27, 28),

Wakati huohuo, kulikuwa na sikukuu tatu muhimu ambazo Israeli walitakiwa kusherehekea kila mwaka: _(1)_ Pasaka au Sikukuu ya Mikate Isiyotiwa Chachu katika majira ya kuchipua (kwa kawaida ni katikati ya Machi hadi katikati ya Aprili); _(2)_ Pentekoste au Sikukuu ya Mavuno (au Sikukuu ya Majuma majuma saba baada ya sikukuu iliyotangulia, hivyo kuanza siku 50 baadaye; na _(3)_ Sikukuu ya Vibanda au Sikukuu ya Mkusanyo katika majira ya majani kupukutika (kwa kawaida ni katikati ya Septemba hadi katikati ya Oktoba; tazama pia Kut. 34:18-26, Law. 23:4-44, Hes. 28:16—29:40, Kum. 16:1-16).