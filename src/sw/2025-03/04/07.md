---
title:  Jifunze zaidi
date:  25/07/2025
---

Soma Ellen G. White, “Mapigo ya Misri,” uk. 264–280 katika Wazee na Manabii, Sehemu ya Kwanza. 

“Watu Wake waliruhusiwa kupitia uzoefu wa ukatili wa kuumiza wa Wamisri, ili wasiweze kudanganyika kuhusu ushawishi upotoshao wa ibada ya sanamu. Katika kushughulika Kwake na Farao, Bwana alidhihirisha chuki Yake dhidi ya ibada ya sanamu na azma Yake ya kuadhibu ukatili na unyanyasaji.

Hapakuwepo matumizi yoyote ya nguvu za kimwujiza ili kuufanya mgumu moyo wa mfalme. Mungu alimpatia Farao ushahidi mkubwa kabisa wa uweza wa kimbingu, lakini mfalme huyu kwa ukaidi alikataa kuikubali nuru. Kila udhihirisho wa nguvu kuu aliyoikataa, ilimfanya kuwa thabiti zaidi katika uasi wake. Mbegu za uasi alizozipanda alipokataa mwujiza wa kwanza, zilizaa mavuno yao.”_—Ellen G. White, Wazee na Manabii, Sehemu ya Kwanza, uk. 274, 275. _

"Jua na mwezi vilikuwa ni vitu vinavyoabudiwa kwa Wamisri; katika giza hili la ajabu watu na miungu yao kwa pamoja walipigwa na nguvu ambayo ilianzisha safari ya watumwa hao. Hata hivyo pamoja na kutisha kwake kama ilivyokuwa, hukumu hii ni ushahidi wa huruma za Mungu na nia Yake ya kutokuwa tayari kuangamiza. Angewapatia watu wale muda wa kutafakari na kutubu kabla ya kuleta juu yao pigo la mwisho na la kutisha kuliko mengine yote.” _—Wazee na Manabii, Sehemu ya Kwanza, uk. 279. _

**Masawali ya Kujadili**

`1. Fikiria zaidi swali la kwa nini Farao aliruhusu moyo wake kuwa mgumu kiasi kwamba, licha ya kile ambacho kilipaswa kuwa uchaguzi wa wazi na ulio sahihi—Wape ruhusa watu waende zao!—bado alikataa. Mtu anawezaje kujidanganya kiasi hicho? Ni maonyo gani tunapaswa kuchukua kutoka katika hili kwa ajili yetu wenyewe kuhusu jinsi mioyo yetu inavyoweza kuwa migumu kweli katika dhambi kiasi cha kufanya maamuzi mabaya kabisa wakati uamuzi sahihi na njia sahihi vimekuwa mbele yetu hasa wakati wote? Ni wahusika gani wengine wa Biblia ambao wamefanya makosa kama hayo? Fikiria kwa mfano, Yuda.`

`2. Wakati fulani, katikati ya uharibifu ambao Farao aliuleta juu ya nchi yake na watu wake, alisema “ ‘Mimi nimekosa wakati huu; Bwana ni mwenye haki, na mimi na watu wangu tu waovu’ ” (Kut. 9:27). Ingawa lilikuwa ungamo la ajabu la dhambi wakati huo, tunajuaje kwamba hayakuwa ya kweli?`