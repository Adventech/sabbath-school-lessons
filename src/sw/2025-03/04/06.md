---
title:  Mvua ya Mawe, Nzige, na Giza
date:  24/07/2025
---

`Soma Kutoka 9:13–10:29. Mapigo haya yamefanikiwa kiasi gani katika kumfanya Farao abadili mawazo yake?`

Nut alikuwa mungu mke wa Misri wa anga na mbingu na mara nyingi alioneshwa kama anayetawala kile kilichotokea chini ya anga na katika nchi. Osiris alikuwa mungu wa mazao na uzazi. Katika Biblia, mvua ya mawe mara nyingi inahusishwa na hukumu ya Mungu (Isa. 28:2, 17; Eze. 13:11—13 Wakati wa pigo hili, wale wanaoficha mali zao katika hifadhi salama watalindwa (Kut. 9:20, 21). Kila mtu sasa anajaribiwa: je, wataamini, au hawataamini Neno la Mungu na kutenda ipasavyo?

Mungu anatangaza kwamba kusudi Lake la kumwacha Farao aishi ni kwamba dunia nzima imjue (Kut. 9:16). Mfalme wa Misri sasa anakiri kwamba amefanya dhambi, lakini baadaye anabadili mawazo yake.

Mungu wa Misri wa tufani, vita na machafuko aliitwa Seth. Pamoja na Isis, walichukuliwa kama miungu ya kilimo. Shu alikuwa mungu wa angahewa. Serapis aliwakilisha ujalali wa mungu, uzazi, uponyaji, na maisha ya baada ya kifo. Hakuna hata mmoja wa miungu wa Misri ambaye angeweza kuzuia hukumu za Mungu (Kut. 10:4-20) kwa sababu sanamu si kitu (Isa. 44:9, 10, 12-17).

Watumishi wa Farao walimsihi awape ruhusa Waisraeli waende, lakini alikataa tena. Alitoa mwafaka, ambao kwa kweli Musa aliukataa kwa sababu wanawake na watoto ni sehemu muhimu na isiyoweza kutenganishwa ya ibada na jumuiya ya imani.

Hatimaye, Ra alikuwa mungu mkuu wa Misri, mungu jua. Thoth alikuwa mungu mwezi. Wala hakuweza kutoa mwanga. Farao anajaribu tena kufanya mapatano, lakini bure. Kipindi cha giza cha siku tatu kiliikumba Misri, lakini kulikuwa na mwanga mahali walipoishi Waisraeli. Utengano usingestaajabisha zaidi.

Hata hivyo, haidhuru taifa lake lilipigwa kiasi gani, Farao aliazimia kujibu mapigo na kutobadili mawazo. Ingawa hatujui nia yake ya kina, wakati fulani ingeweza kuwa ni kiburi tu. Haidhuru uthibitisho ulikuwa wenye nguvu kiasi gani, haidhuru kilichokuwa kinatokea kilikuwa dhahiri kiasi gani (hata watumishi wake mwenyewe walitamka, “ ‘Mtu huyu atakuwa tanzi kwetu hata lini? Wape hawa watu ruhusa waende zao, wamtumikie Bwana, Mungu wao; hujatambua bado ya Kuwa Misri imekwisha haribika?’ ” Kut 10:7), na haidhuru kwamba uchaguzi sahihi ulikuwa pale mbele yake—baada ya kupayuka kidogo, Farao bado alikataa kujisalimisha kwa mapenzi ya Mungu na kuwapa ruhusa watu waende zao.

Ni mfano wa kuvutia kiasi gani wa maneno, “Kiburi hutangulia uangamivu, na roho yenye kutakabari hutangulia maanguko” (Mithali 16:18).