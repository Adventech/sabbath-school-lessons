---
title:  Mainzi, Mifugo, na Majipu
date:  23/07/2025
---

Soma Kutoka 8:20–9:12. Simulizi hii inafundisha nini kuhusu ukweli kuwa ijapokuwa udhihirisho wa uweza na utukufu wa Mungu ni mkubwa kiasi gani, wanadamu bado wana uhuru wa kumkataa?. 

Mungu wa Misri Uatchit alikuwa mungu inzi wa vinamasi na mabwawa. Mungu Khepri (wa jua linalochomoza, uumbaji, na kuzaliwa upya) alioneshwa kwa mchoro wa kichwa cha jamii ya mbawakawa. “Miungu” hii ilishindwa na Bwana. Katika simulizi hii (Kut. 8:20-24), wakati Wamisri walipokuwa wanateseka, Waebrania walilindwa. Kwa hakika, hakuna mapigo mengine yaliyowaathiri. 

Tena, haya yote yalikuwa ni jaribio la Mungu kumjulisha Farao kwamba “ 'Mimi ni Bwana kati ya dunia' ” (Kut. 8:22). 

Hivyo, Farao alianza kufanya mapatano. Bila shaka shinikizo lilikuwa linaongezeka. Alikuwa tayari Israeli wamwabudu Mungu wao na kumtolea dhabihu, lakini katika nchi ya Misri tu (Kut. 8:25). Masharti yake yasingeweza kutimizwa kwa sababu baadhi ya wanyama walichukuliwa kuwa watakatifu katika nchi ya Misri, na kuwatoa dhabihu kungesababisha vurugu dhidi ya Waebrania. Pia, huu haukuwa mpango wa Mungu kwa Israeli. 

Wakati huo huo, pigo linalofuata (Kut. 9:1-7) linaangukia mifugo. Hathor, mungu mke wa Misri wa upendo na ulinzi, aliwakilishwa na kichwa cha ng’ombe. Mungu ng’ombe dume Apis pia alikuwa maarufu sana na aliheshimiwa sana katika Misri ya kale. Hivyo, katika pigo hili la tano, miungu mingine mikuu ilishindwa mifugo ya Wamisri ilipokufa. 

Katika pigo la sita (Kut. 9:8-12), kushindwa kabisa kwa Isis, mungu mke wa dawa, uchawi, na hekima, kunadhihirishwa. Pia tunaona kushindwa kwa miungu kama Sekhmet (mungu mke wa vita na magonjwa ya mlipuko) na Imhotep (mungu wa dawa na uponyaji). Hawawezi kuwalinda waabudu wao wenyewe. Cha kushangaza ni kwamba sasa hata waganga na wachawi wanateseka sana kiasi kwamba hawawezi kufika katika ikulu ya mfalme, jambo linaloonesha kuwa hawana uwezo mbele za Muumbaji wa mbingu na nchi. 

Kwa mara ya kwanza katika kisa cha mapigo kumi, aya hii inasema kwamba “Bwana akaufanya mgumu moyo wa Farao (Kut. 9:12). Haidhuri kifungu hiki cha maneno kinaweza kuleta mtanziko kiasi gani, kinapoeleweka katika muktadha kamili, kinafunua tena kwamba Bwana ataturuhusu kuvuna matokeo ya kuendelea kwetu kumkataa. 

`Tatizo la Farao halikuwa la kiakili; alikuwa na ushahidi wa kutosha wa kirazini—mantiki ili kufanya uchaguzi sahihi. Badala yake; lilikuwa tatizo la moyo wake. Hili linapaswa kutuambia nini kuhusu kwa nini ni lazima tuilinde mioyo yetu?`