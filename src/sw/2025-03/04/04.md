---
title:  Mapigo Matatu ya Kwanza
date:  22/07/2025
---

Mapigo kumi huko Misri hayakulenga watu wa Misri bali miungu yao. Kila pigo lilipiga angalau mmoja wapo. 

Soma Kutoka 7:14–8:19. Nini Kilitokea katika mapigo haya? 

Mungu alimpasha habari Musa kwamba mazungumzo baina yake na Farao yangekuwa magumu na karibu yasiyowezekana (Kut. 7:14). Hata hivyo, Mungu alitaka kujidhihirisha kwa Farao na kwa Wamisri. Hivyo, aliamua kuwasiliana nao kwa njia ambayo wangeweza kuelewa. Pia, Waebrania wangenufaika kutokana na makabiliano haya kwa sababu wangejifunza mengi zaidi kumhusu Mungu wao. 

Pigo la kwanza lililengwa dhidi ya Hapi, mungu wa Nile (Kut. 7:17-25). Maisha nchini Misri yalitegemea kabisa maji kutoka katika Mto Nile. Mahali palipokuwa na maji, palikuwa na uhai. Maji yalikuwa ni chanzo cha uhai, kwa hiyo walibuni mungu wao, Hapi, na kumwabudu kama mtoaji wa uhai. 

Bila shaka, Mungu aliye hai pekee ndiye chanzo cha uhai, Muumba wa kila kitu, ikijumuisha maji na chakula (Mwa. 1:1, 2, 20-22; Zab. 104:27, 28; Zab. 136:25; Yn. 11:25; Yn. 14:6). Kubadilisha maji kuwa damu ni ishara ya kubadilisha uzima kuwa mauti. Hapi hakuweza kutoa na kulinda uhai. Haya yanawezekana tu kwa uweza wa Bwana. 

Kisha Mungu anampa Farao nafasi nyingine. Mara hii mungu mke chura, Heqet, anakabiliwa moja kwa moja (Kut. 8:1—15). Badala ya uhai, Mto Nile unazalisha vyura, ambao Wamisri wanawaogopa, na kuwachukia sana. Wanataka kuondokana nao. Wakati halisi ambapo pigo hili liliondolewa ulidhihirisha kwamba uweza wa Mungu pia ulikuwa nyuma ya pigo hili. 

Pigo la tatu lina maelezo mafupi zaidi (Kut. 8:16-19) Aina ya wadudu hapa (Ebr. kinnim) haijulikani wazi (inzi wenye kuuma, mbu, kupe, chawa?). Ilielekezwa dhidi ya mungu Geb, mungu wa Misri wa ardhi. Kutoka katika mavumbi ya ardhi (mwangwi wa kisa cha Uumbaji wa Biblia) Mungu alifanyiza chawa, walioenea katika nchi yote. Wakiwa hawawezi kuiga muujiza huu (ni Mungu pekee anayeweza kuumba uhai), wachawi walitangaza, “Jambo hili ni chanda cha Mungu” (Kut. 8:19). Farao, hata hivyo, bado alikataa kubadili mawazo. 

`Fikiria jinsi moyo wa Farao ulivyokuwa mgumu. Kukataa daima ushawishi wa Mungu kuliufanya kuwa mbaya zaidi. Ni masomo gani yanapatikana hapa kwa kila mmoja wetu kuhusu kukataa daima ushawishi wa Bwana?`