---
title:  Nani aliufanya Mgumu Moyo wa Farao?
date:  21/07/2025
---

Soma Kutoka 7:3, 13, 14, 22. Tunaelewaje Maandiko haya? 

Mara tisa katika Kutoka, kuwa na moyo mgumu kwa Farao kunahusishwa na Mungu (Kut. 4:21; Kut. 7:3; Kut. 9:12; Kut. 10:1, 20, 27; Kut. 11: 10; Kut. 14:4, 8; tazama pia Rum 9:17, 18). Mara tisa zingine inasemekana kuwa Farao aliufanya moyo wake kuwa mgumu (Kut. 7:13, 14, 22; Kut. 8:15, 19, 32; Kut 9:7, 34, 35). 

Ni nani aliyeufanya moyo wa mfalme kuwa mgumu–Mungu, au Farao mwenyewe?

Ni muhimu kwamba katika kisa cha Kutoka cha mapigo kumi, katika kila moja ya mapigo matano ya kwanza, Farao mwenyewe ndiye aliyekuwa njia/wakala wa moyo wake kuwa mgumu. Hivyo, alianzisha ugumu wa moyo wake mwenyewe. Kuanzia pigo la sita na kuendelea, hata hivyo, andiko la Biblia linasema kwamba ni Mungu ambaye aliufanya moyo wa Farao kuwa mgumu (Kut. 9:12). Maana ya haya yote ni kwamba Mungu alitia nguvu au kuongezea kina uchaguzi wa Farao, tendo lake la kimakusudi, kama Mungu alivyomwambia Musa angefanya (Kut. 4:21).

Kwa maneno mengine, Mungu alituma mapigo ili kumsaidia Farao kutubu na kumweka huru dhidi ya giza na makosa ya akili yake. Mungu hakuanzisha uovu mpya katika moyo wa Farao; badala yake, alimwacha Farao katika misukumo yake yenye kudhuru. Alimwacha bila neema ya Mungu inayomzuia na hivyo kumwacha katika uovu wake mwenyewe (tazama Rum. 1:24-32). 

Farao alikuwa na uhuru wake wa kuchagua—angeweza kuchagua kuwa upande wa au kuwa kinyume na Mungu—na akaamua kuwa kinyume Naye. 

Masomo haya ni dhahiri. Tumepewa uwezo wa kuchagua kati ya sahihi na isiyo sahihi, mema na mabaya, utii au kutotii. Tangu kwa Lusifa mbinguni, hadi kwa Adamu na Hawa Bustanini Edeni, mpaka kwa Farao huko Misri, na kwetu leo—popote tunapokaa, tunachagua ama uzima au mauti (Kum. 30:19)

Ufanani: fikiria mwanga wa jua unaopiga juu ya siagi na udongo: Siagi inayeyuka lakini udongo inakuwa mgumu. Joto la jua ni lile lile katika hali zote mbili, lakini kuna athari za aina mbili tofauti za joto, na matokeo mawili tofauti. Athari inategemea kipokea mwanga. Kwa habari ya Farao, mtu anaweza kusema kwamba ilitegemea mitazamo ya moyo wake kwa Mungu na watu Wake. 

`Ni uchaguzi/chaguzi zipi za hiari utafanya katika siku inayofuata au kitu kama hicho? Ikiwa unajua uchaguzi sahihi ni upi, unaweza kujiandaaje kuufanya?`