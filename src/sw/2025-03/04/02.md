---
title:  Mungu Dhidi ya miungu
date:  20/07/2025
---

Soma Kutoka 7:8-15. Ni masomo gani yanapatikana hapa katika kukabiliana huku kwa mara ya kwanza kati ya Mungu wa Waebrania na miungu ya Misri? 

Mapambano yanayokuja yangekuwa kati ya Mungu aliye hai na “miungu” ya Wamisri. Kilichofanya mambo kuwa mabaya zaidi ni kwamba Farao alijichukulia kuwa mmoja wa miungu hiyo. Bwana hakupigana na Wamisri, au hata Wamisri peke yake, bali dhidi ya miungu yao (Wamisri waliabudu miungu na miungu ya kike zaidi ya 1,500). Andiko la Biblia liko wazi: “Nitafanya hukumu juu ya miungu yote ya Misri; mimi ndimi Bwana” (Kut. 12:12). Baadaye, inasisitizwa tena, wakati huu wakati safari ya Israeli kutoka Misri iliposimuliwa: “BWANA akafanya hukumu juu ya miungu yao nayo” (Hes. 33:4,). 

Mfano wa hukumu hii juu ya miungu yao ulidhihirishwa vyema kwa muujiza wa fimbo kugeuka nyoka (Kut. 7:9-12). Huko Misri, mungu mke Wadjet alikuwa mfano wa swila na aliwakilisha mamlaka ya kifalme juu ya Misri ya Chini. Alama ya swila ilionekana katika taji ya Farao, ishara ya nguvu, uungu, ufalme, na mamlaka iliyo bora sana kwa sababu huyo mungu mke angetema sumu kwa adui zake. Wamisri pia waliamini kwamba nyoka huyu waliyemwamini kuwa mungu angemwongoza Farao kwenda katika maisha yake ya baada ya kifo. 

Wakati fimbo ya Haruni ilipogeuka kuwa nyoka na kuwameza nyoka wengine wote mbele ya mfalme, ukuu wa Mungu aliye hai juu ya uchawi na ulozi wa Wamisri ulidhihirishwa. Nembo ya nguvu za Farao haikushindwa tu, bali Haruni na Musa waliishikilia mikononi mwao (Kut. 7:12, 15). Mapambano ya awali yalionesha uweza na ubwana wa Mungu juu ya Misri. Musa, kama mwakilishi wa Mungu, alikuwa na mamlaka kuu na nguvu nyingi zaidi kuliko “mungu” Farao mwenyewe. 

Ina maana pia kwamba Wamisri wa kale walimchukulia mungu nyoka, Nehebkau (“mwenye kuzifunga roho”), kuwa mtakatifu, wa kuheshimiwa sana, na kuabudiwa. Kwa mujibu wa mithiolojia (elimu ya visasili) yao, huyu mungu nyoka alikuwa na nguvu nyingi kwa sababu alimeza swila saba. Hivyo. Mungu aliwajulisha Wamisri kwamba Yeye, si mungu nyoka, ana uweza mkuu na mamlaka. Baada ya makabiliano hayo yenye nguvu, waliweza kuelewa ujumbe huu mara moja na kwa uwazi. 

`Tunawezaje kumruhusu Bwana kuwa na mamlaka kuu juu ya yeyote kati ya “miungu” inayotafuta kuwa na mamlaka ya juu katika maisha yetu?`