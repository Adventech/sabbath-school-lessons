---
title:  Pigo Moja Zaidi
date:  27/07/2025
---

Nabii Amosi anasema kwamba “ 'Hakika Bwana MUNGU hatafanya neno lo lote, bila kuwafunulia watumishi wake manabii siri yake’ ” (Amo. 3:7), na kupitia kwa nabii Musa alimfunulia Farao kile ambacho kingefuata. Onyo zito zaidi lilitolewa kwa Farao. Hii itakuwa hukumu ya haki juu ya kiburi, unyonyaji, ukatili na ibada ya sanamu, ambavyo kwa pamoja vimesababisha maafa haya juu ya Misri.

`Soma Kutoka 11:1–10. Mungu alitoa onyo gani kabla ya kutekeleza hukumu juu ya Misri?`

Mungu aliipa Misri muda—siku tatu za giza (Kut. 10:22, 23)—kutafakari juu ya matukio yaliyopita punde na yalichomaanisha. Pia aliwapa onyo la mwisho la wazi, nafasi ya mwisho ya kufanya jambo sahihi.

Lakini Kutoka 11:8 inasema kwamba Musa “akatoka kwa Farao na hasira kuu.” Kwa nini Musa atoke kwa hasira? Huenda ni kwa sababu anajua msiba wa pigo la kumi, litawakumba watu wengi wasio na hatia—yote hayo ni kwa sababu ya ugumu wa moyo wa Farao.

Pia namba kumi ni muhimu katika mfumo wa alama za kibiblia. Kumi inawakilisha utimilifu au ukamilifu. (Fikiria juu ya Amri Kumi kama ufunuo kamili wa sheria ya Mungu ya maadili). Mapigo kumi ya Misri yanaelekeza katika udhihirisho kamili wa haki na adhabu Yake.

Mungu ni Hakimu, na anapinga kiburi, dhuluma, ubaguzi, majivuno, ukatili na ubinafsi. Yuko upande wa wanaopitia taabu, wanaonyanyaswa, wanaotendewa vibaya, na wanaoteswa. Mungu atatekeleza haki, ambayo kwa kweli ni udhihirisho mwingine wa upendo Wake. (Tazama Zab. 2:12, Zab. 33:5, Zab. 85:11, Zab. 89:14, Zab. 101:1, Isa. 16:5, Yer. 9:24.)

Sisi, pia, tunapaswa kufanya tuwezavyo kuwa wenye upendo na haki. Lakini, tunaweza kuangukia kwa urahisi katika kufanya mambo kupita kiasi, kwa njia moja au nyingine. Kutokana na “upendo” tunafumbia macho makosa, na mambo yanayohitaji kusahihishwa. Au tunaweza kutenda haki kwa kukosa huruma kana kwamba ni kitu kilichotengenezwa kwa chuma. Wala kutenda jambo kupita kiasi sio sahihi. Badala yake, hili ndilo Jambo bora: “Na BWANA anataka nini kwako, ila kutenda haki, na kupenda rehema, na kwenda kwa unyenyekevu na Mungu wako?” (Mik. 6:8) .

`Ikiwa hatuwezi kupata uwiano kamili (ambao ni kweli hatuwezi kuupata), kwa nini bora kukosea upande wa rehema badala ya haki? Au ndivyo?`