---
title:  Kurithisha
date:  30/07/2025
---

Mtunga-zaburi anaeleza jinsi watoto wetu wanavyoweza kumjua Mungu na utunzaji Wake wenye upendo: “Kizazi kwa kizazi kitayasifu matendo yako, Kitayatangaza matendo yako makuu” (Zab. 145:4). Familia moja inapaswa kuzungumza na familia nyingine kuhusu Mungu, kuhusu matendo Yake ya ajabu, na kuhusu mafundisho Yake, yote kwa ajili ya kurithisha ujuzi wa Biblia kwa kizazi kingine.

Soma Kutoka 12:24-28. Ni hoja gani muhimu ilikuwa inatolewa hapa? 

Wazazi walikuwa walimu wa kwanza katika Israeli na walipaswa kuwasimulia kisa cha Kutoka watoto wao. Haikupaswa kusimuliwa kama tukio la kihistoria la wakati uliopita tu, bali kuwasilishwa kama uzoefu wao wenyewe, ingawa ilitokea muda mrefu uliopita. Kwa kusherehekea sikukuu hii, walipaswa kuwa sawa na mababu zao, na historia ilipaswa kukumbushiwa na kuthibitishwa. Baba angesema: “Nilikuwa katika nchi ya Misri, nikaona kushindwa kwa miungu ya Wamisri na mapigo juu ya Misri, nami nikawekwa huru. Katika vitabu vya Kutoka na Kumbukumbu la Torati, imesisitizwa mara nyingi jinsi wazazi wanavyopaswa kujibu maswali ya watoto wao kuhusu Pasaka (tazama Kum. 6:6-8 na Kut. 13:14—16). 

Ni jambo la kufaa kufahamu kwamba Waisraeli walikuwa bado Misri walipoambiwa washerehekee kukombolewa kwao kutoka Misri. Sherehe yote, basi, ilikuwa tendo la imani. Baada ya kupokea maagizo yao, “hao watu wakainama vichwa na kusujudia” (Kut. 12:27) Mkombozi wao, kisha wakafuata maagizo ya Pasaka. 

Katika kitabu cha Kumbukumbu la Torati, Waisraeli wanakumbushwa kusimulia kisa chao kwa njia ambayo wanaweza kukifanya kuwa sehemu ya safari yao wenyewe. Ona sauti ya pamoja ya simulizi hili pamoja na mikazo juu ya uzoefu wa sasa: “ 'Baba yangu alikuwa Mwarami karibu na kupotea, akashuka Misri, akakaa huko ugenini, nao ni wachache hesabu yao; akawa taifa kubwa huko, yenye nguvu na watu wengi. Wamisri wakatuonea, wakatutesa, wakatutumikisha utumwa mzito. Tukamlilia Bwana, Mungu wa baba zetu; Bwana akasikia sauti yetu, akaona na taabu yetu, na kazi yetu, na kuonewa kwetu. Bwana akatutoa kutoka Misri kwa mkono wa nguvu, na kwa mkono ulionyoshwa, na kwa utisho mwingi, na kwa ishara, na kwa maajabu; naye ametuingiza mahali hapa, na kutupa nchi hii, nchi ijaayo maziwa na asali' ” (Kum. 26:5-9). 

Pia, kwa kusimulia na kurudia tena kisa cha Pasaka (au matukio yoyote katika historia takatifu) kwa watoto wao, wazazi wangesaidiwa sana kukumbuka kile Mungu alichowafanyia na watu tu. Kukisimulia kulikuwa ni sawa kwa mzungumzaji kama kwa wasikilizaji.

