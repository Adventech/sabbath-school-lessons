---
title:  Hukumu ya Mungu
date:  31/07/2025
---

Soma Kutoka 12:29, 30 kuhusu jinsi Mungu alivyowaua wazaliwa wa kwanza huko Misri. Kwa nini Mungu aliwalenga wazaliwa wa kwanza? (Tazama pia Ebr. 11:28). 

Pigo la mwisho la Misri lilikuwa juu ya wazaliwa wa kwanza. Ilikuwa hukumu ya Mungu juu ya miungu yote ya Misri na juu ya familia zote zilizoabudu miungu hiyo ya uongo, ambayo ilikuwa sanamu zisizo na thamani zilizoakisi tamaa, shauku na hofu za watu wenyewe. 

Kama vile mapigo ya awali yalivyoonesha, sanamu hizi hazikuweza kuwaokoa watu. Kutofaa kwa hizo kulionekana zaidi sasa, wakati wa pigo la kumi, lililoleta, kwa mbali, matokeo makubwa zaidi kwa Wamisri. 

“Katika ufalme mkuu wote wa Misri fahari ya kila nyumba ilishushwa chini. Yowe na vilio vya masononeko ya waombolezaji viliijaza anga. Mfalme na watumishi wake, wakiwa na nyuso zilizopauka na miguu inayotetema, walisimama kwa mshangao mbele ya utisho mkuu.”_—Ellen G. White, Wazee na Manabai Sehemu ya Kwanza, uk. 287. _

Farao aliwakilisha mamlaka ya mwisho na mungu wa Misri, na mwanawe wa kwanza alichukuliwa kama mwana wa mungu. Isis alikuwa mungu mke anayelinda watoto; Heqet alikuwa mungu mke anayeshughulika na wanawake wakati wa kujifungua; na Min alikuwa mungu wa uzazi. Zaidi ya hao, kulikuwa na miungu kadhaa ya Misri ya uzazi. Miungu hii yote haikuwa na nguvu kulinganishwa na Bwana aliye hai. Musa anasema: “ ‘Ee Bwana, katika miungu ni nani aliye kama wewe? Ni nani aliye kama wewe, mtukufu katika utakatifu, Mwenye kuogopwa katika sifa zako, mfanya maajabu?’ ” (Kut. 15:11). Baadaye Yethro alithibitisha: “ 'Sasa najua ya kuwa Bwana ni mkuu kuliko miungu yote; naam, katika jambo hilo walilowatenda kwa unyeti’ ” (Kut. 18:11). 

Kwa mujibu wa Kutoka 1, Wamisri walikuwa wamewaua wana wa Waisraeli waliozaliwa kwa amri ya Farao ili kuwadhoofisha Waisraeli, na kuwatiisha na kuwafedhehesha. Sasa adhabu ya Mungu inawapata wana wazaliwa wa kwanza wa Misri. Watu huvuna wanachopanda.

Maamuzi yetu na tabia halisi vinaleta matokeo. Na ukweli mchungu, ambao sisi sote tumeupitia, ni kwamba sio sisi peke yetu tunaokumbana na matokeo ya matendo yetu mabaya. Wengine, wakati mwingine wengi sana, hata wengine wasio na hatia, wanateseka, vilevile. Hiyo ndiyo asili ya dhambi.

`Ni kwa njia zipi umeteseka kutokana na dhambi za wengine? Au, ni kwa njia zipi wengine wameteseka kutokana na dhambi zako? Tumaini letu pekee ni lipi?`