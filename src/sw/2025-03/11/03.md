---
title:  Ibada ya Sanamu na Uovu
date:  08/09/2025
---

`Soma Kutoka 32:6. Ibada yao ya sanamu ilisababisha nini upesi? (Tazama pia Zab. 115:4-8; Zab. 135:15—18; Isa. 44:9, 10).`

Ndama wa dhahabu alifanana na mungu ng’ombe dume wa Misri, aitwaye Apis, au mungu ng’ombe, anayeitwa Hathor. Huu ulikuwa ni uasi wa wazi wa amri ya kwanza na ya pili (Kut. 20:3-6 ). Ukiukaji huu lazima ungeadhibiwa kwa sababu ulivunja kwa wazi uhusiano wao na Bwana aliye hai. Badala ya kumwabudu Muumbaji wao, Waisraeli waliabudu kitu walichoumba wao wenyewe, ambacho kisingeweza kuona, kusikia, kunusa, kusema, kujali, upendo, au kuongoza.

Utaratibu wa Uumbaji ulibadilishwa: badala ya kuelewa kwamba waliumbwa kwa mfano wa Mungu, sasa walimwumba mungu, si kwa mfano wao wenyewe—ambalo lingekuwa jambo baya kabisa—bali kwa mfano wa mnyama. Huyu ndiye mungu waliyetaka kumtumikia? Hivyo, walikuwa wamemtenda dhambi sana Bwana (Isa. 31:7; Isa. 42:17).

`Ni kwa njia zipi uasi wa ndama wa dhahabu unaakisi kile kilichoandikwa katika Warumi 1:22—27?`

Ibada ya sanamu inakataa ufahamu wa kiteolojia kwamba Mungu ni Mungu na mwanadamu ni mwanadamu. Ibada ya sanamu inaondoa nafasi kati ya Mungu na mwanadamu (Mhu. 5:2) na kuvunja uhusiano Naye. Kiwe dhahiri na cha wazi au kitu kilichofichwa moyoni, ibada ya sanamu inafarakanisha haraka uhusiano wetu na Bwana na kusababisha kuporomoka kwa maadili. Si ajabu andiko hilo linazungumzia kile walichokifanya siku iliyofuata: baada ya kutoa dhabihu kwa sanamu, ndipo wakaanza kufanya karamu, katika kile Ellen G. White alichokielezea kama “uigaji wa sherehe za ibada za sanamu za Misri.” _—Wazee na Manabi, Sehemu ya Kwanza. uk. 332._

Wanadamu ni mahiri katika kutengeneza sanamu zao wenyewe. Wanaumba miungu yao wenyewe, ambayo ni mbaya kabisa, lakini hatimaye wanaenda na kuitumikia miungu hiyo. Nafasi ya Muumbaji inachukuliwa na vitu ambavyo, ipo siku, vitasababisha kushuka kwa maadili.

`Ni njia zipi leo ambazo wanadamu wanaabudu kiumbe badala ya Muumbaji?`