---
title:  Ghadhabu ya Mungu ya Haki
date:  10/09/2025
---

Soma Kutoka 32:9-29. Musa aliitikiaje tisho la Mungu la kuwaangamiza Israeli? 

Musa alipokuwa angali juu ya Mlima sinai, Mungu alisema kwamba angewaangamiza waasi na kufanya uzao wa Musa kuwa taifa kubwa. Lakini Musa hakutaka iwe hivyo. Badala yake, alimsihi Bwana, akieleza kwamba Waisraeli hawakuwa watu wa Musa—walikuwa wa Mungu. Yeye, Musa mwenyewe, hakuwa amewatoa Misri, lakini Mungu alikuwa amewatoa kupitia kwa matendo Yake makuu. Na hivyo Musa alimsihi Mungu, akisisitiza ahadi zake za awali kwa baba zake. Musa alikuwa akifanya kazi kweli kama mwombezi kati ya Mungu na wanadamu. 

Baada ya “BWANA kughairi ule uovu aliosema ya kwamba atawatenda watu wake” (Kuz. 32:14), Musa alirudi kwao. Hakuna taarifa iliyoandikwa—tofauti na kile ambacho kingetokea katika Kutoka 34:29, 30—kwamba uso wake uling’aa kutokana na kuwepo kwa Bwana. Uso wake huenda uliakisi hasira Yake. 

“Hata alipoyakaribia marago akaiona ile ndama, na ile michezo. Hasira ya Musa ikawaka, akazitupa zile mbao mikononi mwake, akazivunja chini ya mlima (Kut 32:19). Kuvunja kwa mbao zilizokuwa na Amri Kumi ilikuwa ishara ya nje ya kuvunja maudhui yake. Mungu alimkemea Musa kwa ajili ya hilo, lakini baadaye alimwamuru Musa achonge mbao mbili badala ya “ ‘mbao za kwanza, ulizozivunja’ ” (Kum. 10:2). Mungu mwenyewe angeziandika upya amri. 

Musa alimkemea Haruni vikali kwa kujisalimisha kwa matakwa ya watu. “ ‘Watu hawa wamekufanyani hata ukaleta dhambi hii kuu juu yao?’ ” (Kut. 32:21). Haruni alijaribu kutolea udhuru kosa lake kwa (1) kuwalaumu wengine, na (2) kwa uchawi: “ ‘Nami nikaitupa [dhahabu] ndani ya moto, akatoka ndama huyu!’ (Kut. 32:24) . Kilichofanya mambo kuwa mabaya zaidi ni kwamba Haruni mwenyewe alikuwa amepewa heshima kubwa na Mungu, akiwa amepewa fadhila kubwa, ikiwa ni pamoja na kwenda mlimani pamoja na Musa na wazee 70 (Kut. 24:1). 

Ni kejeli iliyoje! Kwa kudai kwamba muujiza ulitokea, Haruni alitaka kumdanganya ndugu yake (angalia jinsi dhambi moja inavyosababisha nyingine; katika kisa hiki, ibada ya sanamu hadi kusema uongo). Hata hivyo, Musa hakudanganywa alipoona jinsi watu walivyoenenda ovyo ovyo. Matokeo hasi yalikuwa dhahiri, na Musa alilazimika kukomesha uasi huo mara moja. 

`Kisa hiki kinapaswa kutufundisha nini kuhusu nguvu ya sala ya kuwaombea wengine? Ni nani unapaswa kumwombea sasa hivi?`