---
title:  Uasi na Maombezi
date:  06/09/2025
---

### Somo la Juma Hili
Kut. 32:1—6; Zab. 115:4-8; Isa. 44:9, 10; Rum. 1:22-27; Kut. 32:7-32; Isa. 53:4.

> <p>Fungu la Kukariri</p>
> “Musa akarejea kwa Bwana akasema, Aa! Watu hawa wametenda dhambi kuu wamejifanyia miungu ya dhahabu. Walakini sasa, ikiwa utawasamehe dhambi yao —na kama sivyo, unifute, nakusihi, katika kitabu chako ulichoandika” (Kutoka 32:31, 32).

Musa hakuwepo katika kambi ya Israeli kwa muda wa siku 40 tu, na nini kilitokea? Watu wa Mungu walikuwa wamemwacha na kuabudu sanamu iliyofanywa na mwanadamu, ndama ya dhahabu. Baada ya ishara nyingi kubwa sana, uzoefu, na miujiza, wangewezaje kufanya hivyo?

Kunaweza kuwa na majibu mengi, na pengine ukweli fulani ndani ya hayo yote. Je, watu hawakuelewa Mungu alikuwa nani hasa? Au uzoefu wao wenye nguvu pamoja Naye ulitiwa giza na tamaa zao za kimwili na za dhambi? Je, hawakutambua kile Mungu alichokuwa amewafanyia na, badala yake, hawakukithamini kabisa? Je, ufahamu wao ulikuwa umetiwa giza na kuharibiwa kwa kujishughulisha na mambo yao ya kila siku na mawazo yao ya zamani yenye dhambi? Je, hawakuwa tu na shukrani kwa matendo ya Mungu yenye fadhili kwa niaba yao? Je, walisahau upesi sana matendo makuu ya Mungu (Zab. 106:13, 21-23)? Au Haruni abebe lawama zote kwa sababu ya uongozi wake ulioshindwa? “ ‘Bwana akamkasirikia sana Haruni akataka kumwangamiza’ ” (Kum. 9:20).

Haidhuru nini kilisababisha uasi huu wa kutisha, tunaweza kujifunza masomo gani kutokana nao, si tu kuhusu hali ya dhambi ya wanadamu bali kuhusu upendo wa Mungu wenye fadhili kwa wanadamu, licha ya kuwa kwao wenye dhambi?

_Jifunze somo la juma hili kwa maandalizi ya Sabato ya Septemba 13._