---
title:  Uongozi Ulioshindwa
date:  07/09/2025
---

Mungu alimwita Musa kutumia muda pamoja naye. Siku arobaini mchana na usiku huenda ulikuwa muda mfupi kwa Musa lakini ulionekana kuwa mrefu, mrefu sana, kwa Waisraeli. Kiongozi wao anayeonekana hakuwepo. Walikanganyikiwa, walikosa subira, wakajawa hofu na kuwa na wahaka. Walitaka kuwa na mungu anayeonekana ambaye angewaongoza, “miungu’” waliyokuwa wameiona maisha yao yote katika nchi ya Misri iliojaa ibada ya sanamu.

`Soma Kutoka 32:1-6. Je, iliwezekanaje kwa uongozi wa Haruni kushindwa kwa namna ya kuskitisha sana?`

Haruni hakuweza kukabili hali hiyo. Alishindwa kutumia wakati huo na kufanya kile kilichokuwa sahihi. Badala ya kumtumaini Bwana, aliishiwa nguvu mbele ya walio wengi. Watu walidai jambo lisilowazika: “ ‘Katufanyizie miungu itakayokwenda mbele yetu’ ” (Kut. 32:1), naye akakubali.

Watu walitoa dhahabu kwa hiari kutengeneza sanamu, na Haruni sio tu hakuwazuia, lakini kwa kweli, aliwataka wachangie. Kisha akashiriki katika kumfinyanga mungu huyo wa uongo. Baadaye, watu walitamka: “Hiyo ndiyo miungu yako, Ee Israeli, iliyokutoa katika nchi ya Misri” (Kut. 32:4). Walikuwa wenye dhambi kabisa, waovu, na wasioona mbali. Walikuwa wametengeneza tu sanamu hii na kisha wakasema kwamba sanamu hiyo ilikuwa imewaokoa. Je, haishangazi jinsi tamaa za dhambi zinavyoweza kupotosha mawazo na matendo yetu? Watu wanasherehekea uumbaji wao wenyewe, na ubinadamu wao na maadili yao vinashuka thamani katika mchakato huo.

“Zahama kuu kama hiyo ilimhitaji mtu thabiti, mwenye uamuzi imara, usioyumba; yule aliyeinua juu heshima ya Mungu kuliko umaarufu wa kupendwa na watu, usalama binafsi, au uhai wenyewe. Lakini kiongozi huyu wa sasa wa Israeli hakuwa na sifa hizi za kitabia. Haruni alipingana na watu kinyonge, lakini tabia yake ya kutetereka na ya woga katika wakati huo hatari sana uliwafanya tu watu hao kuwa washupavu zaidi. Ghasia ziliongezeka. Wazimu usio na mantiki na wenye upofu ulionekana kuutawala umati huu wa watu. Wapo baadhi walioendelea kuwa waaminifu kwa agano lao na Mungu, lakini sehemu kubwa ya watu ilijiunga katika uasi. Wachache waliodiriki kushutumu utengenezaji wa sanamu hiyo kuwa ni sawa na ibada ya miungu, walishambuliwa na kutendewa kikatili, na katika fujo na taharuki hizo hatimaye walipoteza maisha yao. Haruni alihofia usalama wake mwenyewe; na badala ya kusimama kwa uadilifu ili kutetea heshima ya Mungu, alikubaliana na madai ya umati wa watu” _—Ellen G. White, Wazee na Manabii, Sehemu ya Kwanza, uk. 328_

`Haruni, kiongozi, aliwezaje kuwa dhaifu kiasi hicho? Ni kwa njia zipi huenda Haruni alitafuta kuhalalisha moyoni mwake matendo yake ya kuogofya?`