---
title:  Maombezi
date:  11/09/2025
---

Soma Kutoka 32:30—32. Musa alienda umbali gani katika maombi yake ya kuwaombea wenye dhambi? 

Kwa sababu ya uasi wao, mambo ya kutisha yalitokea katika kambi ya Waisraeli, ikiwa ni pamoja na vifo vya watu wengi (Kut. 32:28). Siku iliyofuata, Musa aliwatangazia watu: “ ‘Mmetenda dhambi kuu; na sasa nitakwenda juu kwa Bwana, labda nitafanya upatanisho kwa ajili ya dhambi yenu’ ” (Kuz. 32:30). 

“Musa akarejea kwa Bwana akasema, ‘Aa! Watu hawa wametenda dhambi kuu wamejifanyia miungu ya dhahabu. Walakini sasa, ikiwa utawasamehe dhambi yao—na kama sivyo, unifute, nakusihi, katika kitabu chako ulichoandika’ ” (Kut. 32:31, 32). ae 

Si ajabu kwamba Musa anachukuliwa kama mfano wa Kristo! Kwa sababu ya ombi lake la kuwaombea wenye dhambi na kuwa kwake radhi kutoa uhai wake kwa ajili yao, kwa hakika aliakisi kile ambacho Kristo alitarajiwa kufanya (kwa hakika alifanya) kwa ajili yetu sote. Ni huruma iliyoje kwa wakosaji! Alionesha kujitoa kwake kikamilifu kwa Bwana na upendo Wake wa kujitoa mhanga kwa watu. Kitabu cha Kutoka hakisemi Musa alikaa na Bwana kwa muda gani mlimani wakati huu, lakini kitabu cha Kumbukumbu la Torati kinafunua kwamba alikuwa juu ya mlima Sinai wakati huu kwa siku 40 (tazama Kum. 9:18). 

Katika Kutoka 32:32, neno linalotafsiriwa “samehe’” linatokana na kitenzi ambacho maana yake ya msingi ni “kuchukua” au “kubeba,” kama katika Isaya 53:4, inayosomeka (kuhusu Yesu): “Hakika ameyachukua masikitiko yetu.” Ni kitenzi kile kile—kilichotafsiriwa “samehe” katika Kutoka 32:32, na “kuchukua” katika Isaya 53:4. Ni umaizi wenye nguvu kiasi gani katika mchakato wa wokovu na msamaha na kile kilichomgharimu Mungu ili kutuokoa. Kwa hakika, Musa alikuwa akimwomba Bwana “abebe” dhambi ya watu, ambayo bila shaka ndicho alichofanya pale msalabani maelfu ya miaka baadaye. Kutoka 32:32 inaonesha si tu wazo la upatanisho mbadala bali pia ni nani anayetoa kibadala: Mungu Mwenyewe. 

Andiko hili linaonesha jinsi msamaha unavyokuja. Mungu katika Kristo alibeba dhambi zetu, njia pekee ambayo tungeweza kusamehewa. Ni udhihirisho wenye nguvu kiasi gani wa mpango wa wokovu na udhihirisho kwetu na kwa ulimwengu kuhusu kile kilichomgharimu Mungu kutuokoa. 

`Musa anamwomba Mungu Mwenyewe kuwasamehe watu dhambi zao, na hatimaye, katika Yesu, anafanya hivyo. Tunauelewaje ukweli huu wa kushangaza? Unatuambia nini kuhusu upendo wa Mungu kwa wanadamu walioanguka?`