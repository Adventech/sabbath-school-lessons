---
title:  Kazi mbalimbali za Sheria ya Mungu
date:  20/08/2025
---

Sheria ya Mungu inadhihirisha tabia ya Mungu, Vile alivyo, Kama vile Mungu alivyo mtakatifu, mwenye haki, na mwema, ndivyo ilivyo sheria Yake. Paulo anathibitisha: “Basi torati njema na ile amri ni takatifu, na ya haki, na njema” (Rum. 7:12)

Katika Biblia, sheria ya Mungu inaonekana kwa mtazamo chanya sana (Mt. 5:17, 18; Yoh. 14:15; 1 Kor. 7:19). Mtu anaweza kutunga mashairi juu ya sheria (kama Zaburi 119), kuimba kuhusu sheria (Zaburi 19), na kuitafakari mchana na usiku (Zab. 1:2, Yos. 1:8). Sheria inasaidia kumlinda mtu dhidi ya uovu na kumpa hekima, ufahamu, afya, ustawi na amani (Kum. 4:1-6, Mithali 2-3). 

1. Sheria ya Mungu ni kama ua unaotengeneza nafasi kubwa yenye uhuru kwa ajili ya maisha na inaonya kwamba kuvuka eneo mahususi—kuna hatari, matatizo, ugumu, na hata kifo (Mwa. 2:16, 17; Yakobo 2:12), 

2. Sheria pia ni alama inayoelekeza kwa Yesu anayesamehe dhambi zetu na kubadilisha maisha yetu (2 Kor. 5:17, 1 Yoh. 1:7-9). Kwa njia hii, inatuongoza kama _paidagogos_, mlinzi/ kiongozi, kwa Kristo (Gal. 3:24). 

Soma Yakobo 1:23-25. Anasema nini, na maneno haya yanatusaidiaje kutambua kazi na umuhimu wa sheria, ingawa haiwezi kutuokoa? 

Kioo kinaweza kufunua dosari zako, ndio. Lakini hakuna kitu kwenye kioo kinachoweza kuziondoa. Kioo kinaelekeza kwenye matatizo lakini hakitatui matatizo. Ni sawa na sheria ya Mungu. Kujaribu kuhesabiwa haki mbele za Mungu kwa kushika sheria kunaweza kuwa kama kutazama kioo kwa matumaini kwamba, siku moja, kioo kitaondoa dosari zako. 

Kwa sababu wokovu ni kwa njia ya imani na si kwa matendo—ikiwa ni pamoja na matendo ya sheria—baadhi ya Wakristo wanadai kwamba sheria imefutwa, na kwamba hatupaswi tena kuishika. Bila shaka, kwa kuzingatia kwamba sheria yenyewe ndiyo inayofasili dhambi—“Singalitambua dhambi ila kwa sheria” (Rum. 7:7)—dai hili ni uelewa mbaya kabisa wa uhusiano wa sheria na injili. Kuwepo kwa sheria ndiyo sababu hasa ya sisi kuhitaji injili. 

`Umefanikiwa kwa kiasi gani katika majaribio yako ya kutii sheria ya Mungu? Vizuri vya kutosha kuwa msingi wa wokovu ? Kama sivyo, kwa nini unahitaji injili?`