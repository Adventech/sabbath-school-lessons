---
title:  Katika Mlima Sinai
date:  17/08/2025
---

Soma Kutoka 19:1—8. Mungu aliwaahidi nini hapa, chini ya Mlima Sinai? 

Mungu aliwaongoza Waisraeli hadi Mlima Sinai, ambako hatimaye angewapa Amri Kumi. Jebel Musa (mwinuko: futi 7,497 au mita 2,285) katika Rasi ya Sinai inaelekea ndipo Musa alipokutana na Mungu mara kadhaa (kwa mfano, Kut. 3:1, Kut. 19:2, Kut. 24:18), na, miaka mingi baadaye, Elia alikutana na Mungu hapa (1 Wafalme 19:8). Ni mlima huu huu ambapo Mungu alimwita Musa kuwatoa Waisraeli toka Misri (Kut. 3:1, 10). Wakati huo, Mungu alimwambia Musa kwamba angemwabudu Mungu pamoja na Israeli waliokombolewa katika eneo hili hili, ambayo ingekuwa ishara kwa Musa kwamba Mungu wa Ibrahimu, Isaka, na Yakobo alikuwa akiwaongoza (Kut. 3:12).

Baada ye miezi miwili ya kusafiri, Waisraeli walifika Sinai (Kut. 19:1), ambapo wangekaa kwa takriban mwaka mmoja (linganisha Kut. 19:1 na Hes. 10:11, 12). Katika mwaka huu, sheria nyingi zilitolewa, kama inavyoelezwa katika Kutoka 19-40, Mambo ya Walawi 1—27, na Hesabu 1:1—10. Kukaa kwa Israeli katika Mlima Sinai ndio sehemu muhimu sana ya simulizi linalopatikana katika vitabu vitano vya kwanza vya Musa. Huu ndio msingi wa kuwa kwao wateule wa Mungu, taifa pekee ambalo halijazama katika upagani na ibada ya sanamu.

Mungu anachukua hatua ya kwanza na kuanzisha agano kati Yake na Israeli. Kwa sharti la utii wa watu na kudumisha uhusiano wao Naye, Mungu anaahidi kuwafanya tunu ya pekee, ufalme wa makuhani, watu watakatifu. 

Kuwa watu watakatifu maana yake ni kujitoa kwa Mungu na kudhihirisha tabia Yake kwa wengine, hasa kwa mataifa yanayowazunguka. Pia waliitwa kufanya kazi kama ufalme wa makuhani ambao wangeunganisha watu wengine na Mungu, kuwaongoza Kwake na kuwafundisha njia Zake na sheria Zake. Walipaswa kuwa tunu ya Mungu ya pekee kwa sababu alitaka Israeli iwe njia Yake ya kuangazia ulimwengu ujuzi Wake na tabia Yake.

Agano hili lilikuwa uanzishwaji wa kisheria wa uhusiano kati Ya Mungu na watu Wake. Kanuni ya jumla ya agano, inayotofautiana kidogo katika maandiko anuai, ni: “Nitakuwa Mungu wao, nao watakuwa watu wangu” (tazama Kut. 6:7, Law. 26:12, Yer. 24:7, Yer. 31:33, Ebr. 8:10, Ufu. 21:3).

`Fikiria kuwa “tunu ya pekee” ya Mungu! Hilo lingejumuisha fadhila ipi ya pekee? Ungekuwa na majukumu gani maalum ?`