---
title:  Zawadi ya Amri Kumi
date:  19/08/2025
---

`Kutoka 20:1—17. Kanuni za Amri Kumi za Mungu ni zipi, na mpangilio wake ukoje?`

Kumbuka kwamba Amri Kumi za Mungu hazianzi kwa amri bali kwa tendo la Mungu la rehema kwa watu Wake: “ ‘Mimi ni BWANA, Mungu wako, niliyekutoa katika nchi ya Misri, katika nyumba ya utumwa’ ” (Kut. 20:2). Bwana kwanza anaonesha neema Yake kwa kutoa uhuru na wokovu kwa Israeli, na hatimaye ndipo anafunua mapenzi Yake. Amri hizi zilipaswa kushikwa kwa upendo na shukrani kwa kile Mungu alichowafanyia.

Neno kuu la Mungu la muhtasari kwa Amri Kumi ni “upendo” (Warumi 13:10). Amri kuu kuliko zote ni amri ya upendo, unaodhihirishwa kwa njia mbili: kumpenda Mungu (Kum. 6:5) na kumpenda jirani (Law. 19:18).

Katika amri nne za kwanza, Amri Kumi zinafafanua maana ya kumpenda Mungu; katika amri sita zinazofuata, amri zinafafanua maana ya kumpenda jirani yako. Amri Kumi zinaanza kwa kumheshimu Mungu kuliko vyote (upendo wa wima) na kuendelea na kuwaheshimu wengine (upendo mlalo):

1. Kumheshimu na kumcha Mungu kwa kumpa nafasi ya kwanza na ya juu katika kila hali ya maisha yetu (amri ya kwanza);
2. Kuheshimu na kuhifadhi nafasi ya pekee ya Mungu na nafasi Yake kutochukuliwa na sanamu kwa namna yoyote, ama ya kimwili, ya mfano, au ya kiroho. Upendo wetu safi ni wa Bwana (amri ya pili);
3. Kuliheshimu jina la Mungu—sifa na tabia Yake (amri ya tatu);
4. Kuiheshimu siku Yake ya kupumzika na kuabudu—Sabato (amri ya nne);
5. Kuwaheshimu wazazi (amri ya tano);
6. Kuheshimu uhai (amri ya sita);
7. Kuiheshimu ndoa (amri ya saba);
8. Kuheshimu mali za watu (amri ya nane);
9. Kuheshimu sifa za wengine (amri ya tisa); na
10. Kujiheshimu ili kwamba tamaa zozote za ubinafsi zisiharibu tabia zetu (amri ya kumi).

Kama Yesu. Mwenyewe alivyosema: “ ‘Mkininenda, Mtazishika amri zangu’ ” (Yohana 14:15, tazama pia 1 Yohana 4:20, 21). Hivyo, utii wa kweli ni udhihirisho tu wa upendo na Shukrani kwa Yesu, upendo unaodhihirishwa kwa nguvu zaidi kwa namna tunavyowatendea jirani zetu.