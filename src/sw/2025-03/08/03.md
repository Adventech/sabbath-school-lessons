---
title:  Kujiandaa kupokea Zawadi
date:  18/08/2025
---

Soma Kutoka 19:9-25. Mungu aliwaandaaje Israeli kupokea Amri Kumi? 

Mungu alitoa maagizo mahususi ya kile Waisraeli walichopaswa kufanya katika Kujiandaa kwa ajili ya kutolewa kwa sheria katika mlima Sinai. Usafi wao wa nje ulikuwa wa kuakisi kujitoa kwao kikamilifu kwa Mungu. Walipaswa kuwa tayari kwa ajili ya udhihirisho wa kifahari wa utukufu wa Bwana uliokuwa karibu kuja. Na ulipokuja, uliambatana na “ngurumo na umeme, na wingu zito juu ya mlima, na sauti ya baragumu iliyolia sana. Watu wote waliokuwa kituoni wakatetemeka” (Kut. 19:16)

Amri Kumi za Mungu ni kiini cha ufunuo wa Mungu na maadili ya kibiblia. Inajumuisha kiini na msingi wa viwango vya kiungu kwa wanadamu wote; kanuni zake ni za milele na za ulimwengu wote. 

Kwa mujibu wa maelezo ya Biblia, Amri Kumi za Mungu zilitangazwa na Mungu (Kut. 19:19; Kut. 20:1; Kum. 5:4, 5, 24), na ziliandikwa na Yeye (Kut. 24:12, Kut. 31:18, Kum. 5:22). Zilitolewa mara mbili kwa Musa kama zawadi maalum (Kut 32:19; Kut. 34:1; Kum. 10:1, 2).

Katika kitabu cha Kutoka, Amri Kumi za Mungu zinaitwa “Ushuhuda” (Kiebrania: edut; Kut. 31:18); au zinaitwa “maneno ya maagano” (Kiebrania: _dibre habberit_; Kut. 34:28). Katika kitabu cha Kumbukumbu la Torati, zimeandikwa katika “mbao za agano” (Kum. 9:9, 11, 15). Hakuna kitabu chochote katika Kiebrania kinachotumia neno “Amri Kumi” (Kiebrania: _mitzwot_, “amri’). Badala yake, mara tatu wanaziita “Maneno Kumi.” Kiebrania ni _‘aseret haddebarim_, kutokana na neno dabar, linalomaanisha “neno, sentensi, jambo/hoja, kitu, kauli, kisa, ahadi na matamshi/usemi.” (Tazama Kut. 34:28, Kum. 4:13, Kum. 10:4.) 

Kuna matoleo mawili ya Amri Kumi yenye tofauti kidogo sana; la kwanza limeandikwa katika Kutoka 20:1-17 na la pili katika Kumbukumbu la Torati 5:6-21. Toleo la pili lililowasilishwa kwa mdomo na Musa kwa Israeli, lilitokea karibu miaka arobaini baada ya Sinai, kabla tu ya watu kuingia katika Nchi ya Ahadi (Kum. 1:3, 4; Kum. 4:44–47). Mazingira haya yanaelezea tofauti ndogo kati ya haya mawili. 

Paulo alipofanya muhtasari wa sheria kama upendo, alinukuu kutoka katika Maandiko Matakatifu (Rum. 13:10). Upendo, kwa kweli, ni jumla ya sheria ya Mungu kwa sababu Yeye ni Mungu wa upendo. (1 Yohana 4:16)

`Unaelewaje wazo la Amri kumi kama udhihirisho wa upendo wa Mungu ? Hilo linamaanisha nini? Upendo wa Mungu unadhihirishwaje katika hizo ?`