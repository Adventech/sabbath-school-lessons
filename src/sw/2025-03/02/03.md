---
title:  Malaika wa Bwana
date:  07/07/2025
---

“Malaika wa BWANA” alimtokea Musa katika mwali wa moto “uliotoka katikati ya kijiti” (Kut. 3:2). Ilikuwa ni Bwana Yesu Mwenyewe aliyezungumza na Musa “kutoka katikati ya kile kijiti” (Kut. 3:4). 

Usipate mkanganyiko kutokana na jina “malaika wa BWANA” kumwakilisha Yesu Kristo. Neno malaika lenyewe kwa kawaida linamaanisha “mjumbe” (Kiebrania malakh), na daima inategemea muktadha kama malaika huyu atafasiriwe kama mwanadamu au Mungu (tazama Mal. 3:1). Kuna matukio mengi katika Biblia ambapo “malaika wa BWANA” anarejelea nafsi ya Uungu (soma, kwa mfano, Mwa. 22:11, 15-18; Mwa. 31:3, 11, 13; Amu. 1, 2; Amu. 6:11-22; Zek. 3:1, 2). Malaika huyu wa Bwana hasemi tu katika jina la Bwana, bali Yeye ni Bwana Mwenyewe. Yesu ni mjumbe wa Mungu kuwasilisha Neno la Baba kwetu. 

`Soma Kutoka 3:7—12. Mungu alimwelezaje Musa kwa nini alitaka kuingilia kati kwa niaba ya Waisraeli waliokuwa watumwa huko Misri?` 

Kuteseka kwa watu wa Mungu huko Misri kunaelezewa kwa namna ya kupendeza kama kuugua na kilio cha kina cha kuomba msaada. Mungu alisikia kilio chao Naye akaguswa (Kut. 2:23–25). Aliwaita “watu wangu” (Kut. 3:7). Yaani, hata kabla ya Sinai na kuthibitishwa kwa agano, walikuwa watu Wake, na angewafanya wakae na kustawi kama wangetii), katika nchi ya Kanaani kama alivyowaahidi baba zao.

Mungu alimwambia Musa kwamba alikuwa anamtuma kwa Farao kwa kazi maalum: “Haya, basi, nitakutuma sasa kwa Farao, ili upate kuwatoa watu wangu, hao wana wa Israeli, katika Misri” (Kut. 3:10). Tena, Mungu anawaita “watu wangu.” 

Ni kazi ya umuhimu ulioje ambayo Mungu alimpa mtumishi Wake! Kwa hiyo, Musa alijibu swali: “Mimi ni nani?” Yaani, kwa kuelewa umuhimu wa kile kitakachotokea na jukumu atakalokuwa nalo katika haya yote, Musa anashangaa kwa nini mtu kama yeye achaguliwe. Hapa, mapema, tuna ishara ya tabia yake, unyenyekevu wake, na hisia yake kwamba hastahili kile anachoitiwa kufanya. 

`Kwa nini unyenyekevu, na hisia ya “kutostahili” kwetu ni muhimu sana kwa yeyote anayetafuta kumfuata Bwana na kumfanyia chochote?`