---
title:  Visingizio Vinne
date:  09/07/2025
---

`Soma Kutoka 4:1—17. Ni seti gani ya ishara ambazo Mungu alimpa Musa afanye ili kuimarisha nafasi yake kama mjumbe wa Mungu?` 

Musa alijaribu tena kutoa visingizio vya kutofanya kazi Mungu aliyomtaka kuifanya (tazama Kut. 3:11). Hakutaka kwenda Misri na kumkabili Farao. Hata hivyo, tayari alikuwa ameshindwa wakati alipojaribu hapo kwanza, peke yake, kuwasaidia Waebrania. Pia, watu wake mwenyewe hawakumwamini au kumkubali kama kiongozi wao. Ndiyo maana alitoa kipingamizi cha tatu: “ 'Lakini, tazama, hawataniamini, wala hawataisikia sauti yangu?' ” (Kut. 4:1)? Hili halikuwa swali la kujifunza kitu kipya lilikuwa ni jaribio la kusema “Hapana” kwa jukumu ambalo Mungu alimtaka afanye. 

Musa anapewa ishara mbili za kimuujiza ili azifanye mbele ya wazee wa Israeli na, baadaye, mbele ya Farao: (1) fimbo yake kugeuka nyoka na kisha kuwa fimbo tena, na (2) mkono wake kuwa na ukoma lakini kisha kupona mara moja. Miujiza yote miwili inapaswa kuwasadikisha wazee kwamba Mungu anatenda kazi kwa ajili yao. Lakini kama sivyo, muujiza wa tatu, ule wa kugeuza maji kuwa damu, uliongezwa (Kut. 4:8, 9). 

Ingawa Mungu alimpa Musa maajabu haya makuu, bado anatoa kisingizio kingine, cha nne: yeye si msemaji mzuri. 

`Soma Kutoka 4:10-18. Bwana anamjibuje Musa, na ni masomo gani tunaweza kuchukua kutoka katika hilo kwa ajili yetu wenyewe, katika hali yoyote tunayoamini Mungu anatuitia?` 

Seti hii ya visingizio vinne inaonesha kutotaka kwa Musa kutekeleza wito wa Mungu. Kwa vipingamizi “vyenye mantiki,” anaficha kutotaka kwake kwenda. Visingizio vitatu vya kwanza viko katika mfumo wa maswali: _(1) _Mimi ni nani? _(2)_ Wewe ni nani? na _(3)_ Vipi ikiwa hawaniamini? Na _(4)_ pingamizi la nne ni kauli: “Mimi si msemaji.” Mungu alijibu vyote na kuleta suluhisho lenye nguvu. Kwa visingizio hivi Mungu anatoa ahadi nyingi zenye kutia moyo. 

Kisha Musa anatoa ombi lake la tano na la mwisho na moja kwa moja anauliza: “ “Ee Bwana, nakuomba, tuma kwa mkono wake huyo utakayemtuma ” (Kut. 4:13). Kwa kujibu, Mungu anamwambia kwamba tayari anamtuma ndugu yake Haruni kukutana naye ili kumsaidia. Hatimaye, taratibu Musa anakubali na kumwomba Yethro ambariki kabla ya kuondoka kwenda Misri.

