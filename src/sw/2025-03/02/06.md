---
title:  Tohara
date:  10/07/2025
---

`Soma Kutoka 4:18–31. Tunaelewaje kisa hiki cha ajabu, na ni somo gani tunaweza kujifunza kwacho?`

Wanafunzi wa Biblia wanashtushwa wanaposoma kwamba, baada ya Musa kumtii Bwana na kuanza safari yake ya kurudi Misri, Bwana “akataka kumwua” (Kut. 4:24). Kutokana na muktadha wa kisa, ni dhahiri kwamba suala lilikuwa tohara. Mwanawe mdogo hakutahiriwa, kama agano la Ibrahimu lilivyotaka (Mwa. 17:10, 11).

Musa, kama kiongozi wa watu wa Mungu, alihitaji kuonesha kujisalimisha kikamilifu na utii wake kwa Mungu, ili astahili kuwaongoza watu wengine kuwa watii. Alipaswa kuwa kielelezo cha kujisalimisha kikamilifu kwa Mungu. Mkewe Zipora alikuwa mwanamke wa vitendo naye alimtahiri mwanawe ili kuokoa maisha ya mumewe. Alimgusa Musa kwa “govi lenye damu,” na damu hii inawakilisha upatanisho, uhai na kuthibitishwa kwa agano. Ukweli kwamba ilifanyika kwa haraka sana uliongeza matukio ya kuvutia ya hali hiyo.

Somo muhimu linaweza kupatikana katika kisa hiki katika mfululizo wa matukio haya: kamwe tusishindwe kufanya kile tunachojua ni sahihi.

Akiwa njiani kutoka Midiani, Musa alipokea onyo la kushtusha na kuogofya la kutopendezwa kwa Mungu. Malaika alimtokea kwa jinsi ya kuogofya, kana kwamba angeweza kumwangamiza mara moja. Hakuna maelezo yaliyotolewa; lakini Musa alikumbuka kwamba alikuwa amepuuzia mojawapo ya maagizo ya Mungu ... alikuwa ameacha kutekeleza kaida ya tohara ya mtoto wao mdogo kabisa wa kiume. Alishindwa kutii sharti ambalo kwalo mtoto wake angestahili kupata baraka za agano la Mungu alilofanya na Israeli; na uzembe wa jinsi hii kwa upande wa kiongozi wao aliyeteuliwa usingefanya lolote isipokuwa kuhafifisha nguvu ya amri za Mungu kwa watu Wake. Zipora, akiogopa kwamba mume wake angeangamizwa, alitekeleza kaida hiyo yeye mwenyewe, na ndipo malaika akamruhusu Musa kuendelea na safari yake. Katika utume wake kwa Farao, Musa alikuwa anakwenda mahali pa hatari kubwa; maisha yake yangeweza kuhifadhiwa tu na ulinzi wa malaika watakatifu. Lakini wakati akiishi kwa kupuuzia wajibu uliofahamika, asingekuwa salama; kwa sababu asingekuwa amelindwa na malaika wa Mungu.”_—Ellen G. White, Wazee na Manabii, Sehemu ya Kwanza, uk. 263._

`Kisa hiki kinapaswa kusema nini kwako ikiwa kweli una hatia ya kupuuza kile unachojua unapaswa kufanya? Ni mabadiliko gani unahitaji kufanya, hata sasa hivi?`