---
title:  Kichaka Kinachowaka Moto
date:  06/07/2025
---

Baada ya Musa kukimbilia Midiani, alikuwa na maisha rahisi ukilinganisha na alikotoka. Alioa, akawa na wana wawili, Gershomu na Eliezeri (Kut. 18:3, 4), na alikuwa sehemu ya familia kubwa ya Yethro, baba-mkwe wake na kuhani huko Midiani. Alitumia miaka 40 ya utulivu akiwa mchungaji, kama Daudi (2 Sam. 7:8), akifurahia kuwepo kwa Mungu, hasa kama kunavyofunuliwa katika asili.

Lakini, wakati huu haukuwa tu kwa Musa kunusa maua (au labda, katika kisa hiki, dungusi katikati ya jangwani?). Miaka hii ya kutembea na Bwana ilimbadilisha na kumwandaa kwa ajili ya jukumu la uongozi. Mungu pia alimtumia Musa katika jangwa hili tulivu kuandika, chini ya uongozi wa Mungu, vitabu viwili vya kale zaidi vya Biblia: Ayubu na Mwanzo (_tazama Ellen G. White, Wazee na Manabii, Sehemu ya Kwanza, uk. 258; Francis D. Nichol, et al., eds., The SDA Bible Commentary, vol. 3, uk. 1140_). Musa pia alipokea kutoka kwa Mungu umaizi muhimu kuhusu pambano kuu, Uumbaji, Anguko, Gharika, wazee na, muhimu zaidi, mpango wa wokovu. Hivyo, Musa alikuwa wa muhimu katika kutoa kwa wanadamu wote ujuzi wa kweli wa Mungu aliye hai, Muumbaji na Mtegemezaji wetu, na ujuzi kuhusu kile ambacho Mungu anafanya kwa kuzingatia dhambi ambayo imeleta uharibifu mkubwa kwenye sayari hii. Historia ya Kibiblia na wokovu haina mantiki mbali na msingi muhimu ambao, chini ya uvuvio, Musa alitupatia, hasa katika kitabu cha Mwanzo.

`Soma Kutoka 3:1—6. Kuna maana gani katika ukweli kwamba Bwana alijitambulisha kwa Musa kama “Mungu wa Ibrahimu, Mungu wa Isaka, na Mungu wa Yakobo”?`

Musa aliona kwamba kijiti kilichokuwa kinawaka moto kilikuwa hakiteketei, na hivyo alijua kwamba alikuwa akiona muujiza, na kwamba jambo fulani la kuvutia na muhimu lazima linatokea mbele yake. Aliposogea karibu, Bwana alimwambia avue viatu vyake kama ishara ya heshima kubwa kwa sababu kuwepo kwa Mungu kulifanya mahali hapo kuwa patakatifu.

Bwana alijitambulisha kwa Musa kama “Mungu wa Ibrahimu, Mungu wa Isaka, na Mungu wa Yakobo” (Kut. 3:6). Bwana alikuwa amewaahidi wazee hawa kwamba wazao wao wangerithi Kanaani, ahadi ambayo Musa aliijua kwa hakika. Kwa hiyo, hata kabla ya kumweleza, Mungu tayari alikuwa anamfungulia Musa njia ya kujua ni nini kilikuwa kinakuja na ni wajibu gani muhimu aliopaswa kuutekeleza.

`Musa alihitaji miaka 80 kabla Mungu hajamwona kuwa yu tayari kwa kazi Yake. Ukweli huu unaweza kutufundisha nini kuhusu subira?`