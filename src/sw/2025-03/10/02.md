---
title:  Kitabu na Damu
date:  31/08/2025
---

`Soma Kutoka 24:1—8. Usomaji wa Neno la Mungu na unyunyizaji wa damu una jukumu gani katika kuthibitisha agano kati ya Mungu na watu Wake?`

Mungu aliye hai wa Biblia ndiye Mungu wa mahusiano. Jambo muhimu kwa Bwana wetu si kitu au ajenda bali ni mtu. Hivyo, Mungu anawazingatia sana watu, na kusudi kuu la utendaji Wake ni kujenga uhusiano binafsi na wanadamu. Hata hivyo, Mungu ambaye “ni upendo” angepaswa kuwa Mungu anayejali mahusiano, kwa maana kunawezaje kuwa na upendo bila uhusiano?

Yesu alisema: “ ‘Nami, nikiinuliwa juu ya nchi, nitawavuta wote kwangu’ ” (Yn. 12:32). Mungu havutiwi tu na tabia zetu za kimaadili, mafundisho sahihi, au seti ya matendo yanayofaa, lakini, zaidi ya yote, na uhusiano binafsi na wa karibu nasi. Taasisi zote mbili za Uumbaji (Mwanzo 1—2) zinahusu uhusiano: ya kwanza kuhusu uhusiano wa wima na Mungu (Sabato) na ya pili kuhusu uhusiano mlalo kati ya wanadamu (ndoa)

Kuthibitishwa kwa agano pale Sinai ilikuwa ni kuimarisha uhusiano maalumu ambao Mungu alitaka kuwa nao na watu Wake. Katika sherehe hiyo, watu walipaza sauti zao mara mbili kwamba watamtii Mungu katika kila jambo alilotaka. “Maneno yote aliyoyanena Bwana tutayatenda,” walitangaza (Kut 24:3). Walimaanisha hivyo, pia, lakini hawakujua hali yao ya kukatishwa tamaa upesi kwao, udhaifu wao, na kukosa kwao nguvu. Watu walinyunyiziwa damu ya agano, kuonesha kwamba ni kwa ustahili wa Kristo pekee ndipo Israeli wangeweza kufuata maagizo ya Mungu.

Hatutaki kukubali kwamba asili yetu ya kibinadamu ni dhaifu, yenye unyonge, na ya dhambi kabisa. Tuna mwelekeo wa asili kuelekea katika uovu. Ili kuweza kutenda mema, ni lazima tupate msaada kutoka nje yetu wenyewe. Msaada huu unatoka juu tu, kutoka katika nguvu ya neema ya Mungu, kutoka katika Neno Lake, na kutoka wa Roho Mtakatifu. Na hata tukiwa na haya yote, uovu bado huja kwa urahisi sana kwetu, sivyo?

Ndiyo maana uhusiano binafsi wa karibu na Mungu ulikuwa muhimu kwa watu wakati huo, pale Sinai, kama ilivyo kwetu leo.

`“Maneno yote aliyoyanena Bwana tutayatenda” (Kut. 24:3) Ni mara ngapi umesema jambo lile lile, lakini ukashindwa? Ufumbuzi pekee ni upi?`