---
title:  Katikati ya Watu Wake
date:  03/09/2025
---

Mungu alikuwa anawafundisha watu Wake kwa njia mbalimbali, na moja ya njia hizo ilikuwa kupitia patakatifu. Huduma zake zote zilielekeza kwa Yesu; zilikuwa ni masomo kielelezo katika mpango wa wokovu, ambao ungetekelezwa kwa njia ya Yesu karne nyingi baadaye. 

Soma Kutoka 25:1-9. Ni kweli zipi muhimu, za kivitendo, na za kiteolojia zinaonekana katika aya hizi? 

Ingawa Mungu alikuwa anawaongoza Waisraeli na tayari alikuwa karibu nao, alimwagiza Musa kujenga patakatifu: “ ‘Nao na wanifanyie patakatifu, ili nipate kukaa kati yao’ ” (Kut. 25:8). Mungu alitaka kuwaonesha dhahiri kwamba alikuwa pamoja nao. Ingawa walikuwa wamefanya makosa mara nyingi, hakuwa amewaacha, na “baada ya Mbingu kuwafadhili tena”(_Ellen G. White, Wazee na Manabii, Sehemu ya Kwanza, uk. 357_), walipewa amri toka kwa Mungu, na mchakato wa ujenzi wa patakatifu ulianza. 

Biblia inatuthibitishia kwamba Mungu haishi katika mahekalu na majengo yaliyojengwa na wanadamu (Mdo. 7:47—50) kwa sababu Yeye ni mkuu kuliko mbingu za mbingu, na mbingu haziwezi kumtosha. Paulo akiwa Areopago huko Athene anasema: “ ‘Mungu aliyeufanya ulimwengu na vitu vyote vilivyomo, yeye, kwa kuwa ni Bwana wa mbingu na nchi, hakai katika hekalu zilizojengwa kwa mikono (Mdo 17:24). Pia, Mfalme Sulemani asema: “ “Lakini Mungu je? Atakaa kweli kweli juu ya nchi? Tazama, mbingu hazikutoshi, wala mbingu za mbingu; sembuse nyumba hii niliyoijenga!’ ” (1 Fal. 8:27). Patakatifu palipaswa kuwa ambapo Mungu angedhihirisha kuwepo Kwake kati yao. 

Waisraeli walipaswa kuleta sadaka za hiari kwa ajili ya ujenzi wa patakatifu. Walipaswa kutoa zawadi za thamani na za gharama kubwa, tkiwa ni pamoja na dhahabu, fedha, shaba, miti ya mshita, nguo za aina mbalimbali za kitani safi, mafuta ya mzeituni na manukato. 

Katika Kutoka 25:10—27:21, tunapewa maelezo mengi kuhusu patakatifu na huduma zake. Mungu alimpa Musa ramani iliyo na maelekezo mahususi ya jinsi ya kujenga na kuweka samani za patakatifu, ikiwa ni pamoja na sanduku la agano, meza ya mikate ya wonyesho, kinara cha taa, madhabahu, mapazia, rangi, na vipimo. 

Musa alipaswa kujenga hema takatifu sawasawa na mfano ambao Mungu alimwonesha (Kut. 25:9, 40; Kut. 26:30), iliyokuwa mfano wa patakatifu pa mbinguni (Ebr. 8:1, 2; Ebr. 9:11). Patakatifu pa kiduniani palikuwa na kazi muhimu mpaka kifo cha Yesu na huduma Yake katika patakatifu pa mbinguni, iliyotangua huduma za patakatifu pa duniani, ukweli ulioashiriwa na kupasuka kwa pazia mbele ya Patakatifu pa Patakatifu pa wakati wa kifo cha Kristo (Mt 27:51, Mk. 15:38).

