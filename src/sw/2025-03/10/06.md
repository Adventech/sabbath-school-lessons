---
title:  Kujazwa na Roho wa Mungu
date:  04/09/2025
---

Mungu alimwagiza Musa juu ya kila jambo katika maandalizi ya huduma za hema takatifu. Makuhani walipaswa kuwa na mavazi ya kikuhani, lakini kuhani mkuu alivaa naivera maalum, iliyokuwa na majina ya wana wa Israeli. Pia alivaa kifuko cha kifuani, kilichokuwa na Urimu na Thumimu na kilipaswa kuwa katika moyo wake (Kutoka 28). Makuhani wote walipaswa kuwekwa wakfu (Kutoka 29). Vitu vingine vilivyopaswa kuandaliwa kwa uangalifu ni madhabahu ya kufukizia uvumba, birika la kunawia, mafuta ya kupaka, na uvumba (Kutoka 30).

`Soma Kutoka 31:1—18. Ni msaada gani wa pekee aliotoa Mungu ili mambo yote ya hema takatifu na huduma zinazohusiana nayo ziandaliwe na kujengwa kwa namna nzuri na ifaayo?`

Kwa mara ya kwanza katika Maandiko, mtu anasoma kwamba Mungu angemjaza mtu kwa Roho wa Mungu. Hilo linamaanisha nini? Bezaleli alipewa uwezo wa kufanya kazi kwa ustadi katika hema takatifu. Alijazwa, yaani, alipewa ujuzi mpya, ufahamu, na maarifa juu ya ufundistadi uliohitajika. Zaidi ya hayo, Mungu alimpa Oholiabu na mafundistadi wengine wengi Roho ile ile ili kusaidia katika kazi hii.

Katikati ya ubunifu huu wote, Sabato ya Mungu inawasilishwa kama ishara kati ya Mungu na watu Wake kwamba Bwana ndiye awatakasaye. Ina maana kwamba utunzaji wa amri ya nne unahusishwa na utakaso. Ezekieli aliona baadaye: “ ‘Tena naliwapa sabato zangu, ziwe ishara kati ya mimi na wao, wapate kujua ya kuwa mimi, Bwana, ndimi niwatakasaye’ ” (Eze. 20:12).

Sabato ni ukumbusho kwamba Bwana si tu Muumbaji wetu (Mwa. 2:2, 3 ), Mkombozi, na Mungu (Kum. 5:15; Marko 2:27, 28) bali pia Mtakatifu. Anawabadilisha watu kwa kuwepo Kwake; kwa njia ya Roho na Neno Lake, wanakua na kuakisi tabia ya upendo, fadhili, isiyo na ubinafsi na ya kusamehe.

Zawadi ya mwisho ambayo Mungu alimpa Musa ilikuwa Amri Kumi (Kut. 31:18). Mungu Mwenyewe aliandika na kutoa mbao mbili za mawe zenye amri kumi (Kut. 31:18, Kum. 9:9-11). Mbao hizi zilipaswa kuwekwa katika Patakatifu pa Patakatifu na ndani ya sanduku la agano, lililokuwa chini ya kiti cha rehema (Kut. 25:21).

`Neno “kiti cha rehema” linatokana na neno moja la Kiebrania, ambalo maana yake ya msingi ni “kupatanisha.” Kwa nini, basi, hiki “kiti cha rehema” kiliwekwa hasa juu ya sheria ya Mungu? Tunapaswa kuona tumaini gani katika ukweli huu?`