---
title:  Jifunze zaidi
date:  05/09/2025
---

Soma Ellen G. White, “Hema ya Kukutania na Huduma Zake,” uk. 357-373, katika Wazee na Manabii, Sehemu ya Kwanza.

Hema ya kukutania ilikuwa mahali pa pekee ambapo upatanisho ulitimizwa kwa ajili ya dhambi zilizoungamwa za watu wa Mungu. Ilikuwa ni mahali ambapo, kwa hakika, mpango mzima wa wokovu ulikuwa umefunuliwa, na kwa utondoti fulani, pia, kwa wana wa Israeli walipokuwa jangwani. Kuhesabiwa haki, kutakaswa, na hukumu vyote vilifundishwa humo. Kila dhabihu ya mnyama iliashiria kifo cha Yesu, msamaha wa dhambi, na, hatimaye, kufutwa kwa dhambi. Na, pia, pamoja na dhabihu kulikuwa na kuwepo kwa sheria ya Mungu, kipimo cha haki.

“Sheria ya Mungu, iliyotunzwa ndani ya sanduku, ilikuwa kanuni kuu ya haki na hukumu. Sheria hii ilitamka kifo kwa mwasi; lakini juu ya sheria kulikuwa na kiti cha rehema, ambapo juu yake Uwepo wa Mungu ulidhihirishwa, na kutoka hapo, kwa njia ya sifa stahilifu za upatanisho, msamaha ulitolewa kwa mdhambi aliyetubu. Hivyo katika kazi ya Kristo kwa ajili ya ukombozi wetu, iliyowakilishwa kwa huduma ya patakatifu, “Fadhili na kweli zimekutana, Haki na amani zimehusiana. Zaburi 85:10.”_—Ellen G. White, Wazee na Manabii, Sehemu ya Kwanza, uk. 362._

**Masawali ya Kujadili**

`1. Ni mara ngapi umesema, “Maneno yote aliyoyanena Bwana, nitayatenda”? Ulifanikiwa kwa kiasi gani katika juhudi zako?`

`2. Mwishoni mwa kukaa kwa Musa na Bwana kwa siku 40 juu ya Mlima Sinai, Mungu alisisitiza kwamba Waisraeli lazima washike Sabato Yake, kwa sababu ingekuwa ishara kati ya Mungu na wao kwamba ni Bwana ambaye angewafanya kuwa watakatifu. Utakatifu na utakaso vina nafasi gani kati kuitunza Sabato?`

`3. Bwana alitaka wafanye patakatifu ili “nipate kukaa kati yao.” Inafurahisha kiasi gani kwamba mahali hapa palikuwa kitovu cha wokovu kwa Israeli. Ilikuwa hapa—katika hema hili takatifu, ambapo Mungu alikaa kati ya watu Wake—ndipo mpango wa wokovu ulitekelezwa kwa mifano na vivuli. Hili linatuambia nini kuhusu utegemezi wetu kamili kwa Mungu kwa ajili ya wokovu?`

`4. Inamaanisha nini kwamba kwa njia ya damu dhambi zao zote zililetwa patakatifu, nyumba ya Mungu? Ukweli huu wa kustaajabisha unaakisije, hata kama ni kwa kufifia, kile Yesu alichofanya msalabani kwa ajili yetu na kile anachotufanyia sasa katika patakatifu pa mbinguni?`