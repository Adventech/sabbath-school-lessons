---
title:  Nguvu ya Kutii
date:  02/09/2025
---

Soma Ezekieli 36:26-28. Utii unatokeaje katika maisha yetu? 

Katika matukio matatu, Waisraeli walitangaza kwa bidii kwamba wangemtii Mungu (Kut. 19:8; Kut. 24:3, 7). Utii ni muhimu, hata kama Biblia inafundisha kwamba sisi wanadamu tu wanyonge, waliovunjika, dhaifu, na wenye dhambi. Ukweli huu wa kusikitisha umefunuliwa sio tu kupitia historia ya Israeli ya kale, lakini kupitia historia ya watu Wake wote. 

Basi, tunawezeshwaje kumfuata Mungu kwa uaminifu? 

Habari njema ni kwamba kile Mungu anachoamuru, anatuwezesha kufanya. Msaada ambao haumo ndani yetu unatoka nje, na kutuwezesha kufanya kile Mungu anachotaka. Ni kazi Yake. Katika kiini cha muhtasari wake wa kiteolojia katika Ezekieli 36:26, 27, nabii Ezekieli anaweka wazi jambo hili. Ni Mungu pekee awezaye kufanya upandikizaji wa moyo, na anafanya hivyo kwa kuondoa moyo wetu wa jiwe na kuweka mahali pake moyo wa nyama ulio mwepesi kuhisi. Kama Yoshua alivyowakumbusha wasikilizaji wake: “ ‘Hamuwezi kumtumikia Bwana’ ” (Yos. 24:19). 

Tunaweza kuamua kumfuata Mungu; huo ni wajibu wetu. Inatupasa kufanya uchaguzi, uchaguzi wa kila wakati kujisalimisha Kwake. Na hiyo ni kwa sababu hatuna uwezo wa kutimiza hata uchaguzi wetu wa makusudi wa kumtumikia. Lakini tunapokabidhi udhaifu wetu kwa Mungu, atatupatia nguvu. Paulo anasema: “Niwapo dhaifu, ndipo nilipo na nguvu” (2 Kor 12:10). 

Ona “Mimi” ya kiungu katika Ezekieli 36:24-30: Mungu anakusanya, anasafisha, anaondoa, anatoa, anaweka, na kukugusa ili ushike sheria Yake kwa uangalifu. Kile anachofanya, utafanya. Anajihusisha na wewe, na ukihusiana Naye kwa karibu, utatenda vile atendavyo. Umoja kati ya Mungu na wewe utakuwa wenye nguvu, uwezo, na uchangamfu. 

Tena, mkazo katika kifungu hiki unahusu utendaji wa Mungu. Tafsiri sisisi inasomeka: “Nitatia Roho yangu ndani yenu nami nitafanya kwamba mtembee katika sheria zangu, nanyi mtafanya” (Eze. 36:27). Mungu anawaamuru watu kutii na kisha anawapa uwezo wa kutii. Kile Mungu anachotaka kwa watu Wake, anawasaidia kufanya. Utii ni kipawa cha Mungu (sio tu utendaji wetu au mafanikio), kama ambavyo kuhesabiwa haki na wokovu ni vipawa Vyake, pia (Flp. 2:13). 

`Ikiwa tumeahidiwa uwezo wa kutii, kwa nini inakuwa rahisi sana kwetu kuanguka katika dhambi hata hivyo?`