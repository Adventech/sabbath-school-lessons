---
title:  Kumwona Mungu
date:  01/09/2025
---

Soma Kutoka 24:9-18. Ni uzoefu gani wa kushangaza ambao wana wa Israeli walipewa hapa? 

Baada ya kuthibitisha tena agano kwa uthabiti na Mungu, Musa alipanda tena juu ya mlima Sinai. Mwanzoni mwa kupanda huku, Musa hakuwa peke yake. Alikuwa na kundi bora sana la viongozi 73 wa Israeli. Kwa viongozi, huu ulikuwa uzoefu wa upeo wa juu: walimwona Mungu (udhihirisho wa kuwepo kwa Mungu), na mara mbili andiko linasisitiza ukweli huu wa kushangaza. Ulikuwa pia wakati wa viongozi, kwa kula pamoja, kutia muhuri agano na Mungu. Hii ilikuwa karamu, na Mungu wa Israeli alikuwa Mwenyeji wao. Viongozi hawa waliheshimiwa sana na Mungu. 

Huko Mashariki ya Kati katika zama za Biblia (na kwa kiasi fulani leo), kula pamoja kulikuwa ni uzoefu wa juu sana, heshima kubwa, na fadhila. Kulitoa msamaha na kujenga kifungo cha urafiki. Kulimaanisha kusaidiana na kukaa pamoja katika nyakati za hatari na shida. Kwa kula pamoja, waliahidiana, bila maneno, kwamba ikiwa kitu kitamtokea mmoja wao, mwingine atalazimika kuja kusaidia. Kualikwa chakulani ilikuwa fadhila ya pekee ambayo haikutolewa kwa kila mtu. 

Wakati huohuo, kukataa mwaliko ilikuwa moja ya aina mbaya zaidi za matusi. Ufahamu huu unatusaidia kuelewa kisa katika Agano Jipya ambapo Yesu Kristo alishutumiwa vikali kwa kula pamoja na wenye dhambi (Luka 5:30). Waumini wanaposherehekea Meza ya Bwana, pia wanaanzisha uhusiano huu wa karibu na waumini wengine ambao ni wenye dhambi kama wao. Wakati wa mlo huu, tunasherehekea msamaha na wokovu tulionao katika Yesu (tazama Mt. 26:26-30, Marko 14:22-25, 1 Kor. 11:23-29). 

Cha kusikitisha, baadhi ya wanaume waliopanda pamoja na Musa baadaye walianguka dhambini na kupoteza maisha yao (tazama Law. 10:1, 2, 9). Ingawa walikuwa na uzoefu wa kina na Mungu huko, hawakubadilishwa au kuongoka kwa uzoefu huo. Ni somo lenye nguvu kiasi gani kuhusu jinsi kuwa na ukweli na fadhila takatifu hakumaanishi uongofu wa moja kwa moja. Baada ya kupitia uzoefu wa kile walichokifanya, watu hawa walipaswa kuwa wa mwisho kufanya kile ambacho kwa kusikitisha wangefanya baadaye.

`Tafakari zaidi kisa cha watu hawa waliokuwa na fadhila kubwa, yaani wana wa Haruni. Ni onyo gani hili linapaswa kutupatia, kamaÂ  Waadventista, ambao, kwa nuru tuliyokabidhiwa, kwa kweli tumepata fadhila kubwa?`