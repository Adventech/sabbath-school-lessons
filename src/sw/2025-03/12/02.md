---
title:  Hema ya Kukutania
date:  14/09/2025
---

`Soma Kutoka 33:7—11. Kwa nini Mungu alimtaka Musa ajenge hema ya kukutania?`

Hatupaswi kuchanganya “hema ya kukutania” (iliyojengwa nje ya kambi ya Israeli) na hema takatifu, ambayo baadaye ilijengwa na kuwekwa katikati ya kambi. Hatujui ni mara ngapi Musa alikutana na Mungu katika hema ya kukutania. Hata hivyo, jambo moja tunajua kwa hakika: Kukutana kwa Musa na Mungu kulileta urafiki wa karibu kati yao. “Naye Bwana akasema na Musa uso kwa uso, kama vile mtu asemavyo na rafiki yake” (Kut. 33:11). Rafiki ni mtu tunayeweza kushauriana na kujadili kwa uwazi kila kitu naye na kuamini kwamba kamwe hatafunua kwa wengine. Rafiki ni mojawapo ya vitu vizuri kuwa navyo na namna moja njema kabisa ya mtu kuwa.

Kama ilivyoandikwa katika Kutoka 19-34, kisa cha Musa kinafundisha sana jinsi Mungu anavyoyabadilisha maisha yetu. Mungu alijengaje uhusiano na kiongozi huyo hodari? Uchunguzi wa maisha ya Musa unaonesha jinsi alivyokua katika ujuzi wake, si tu wa uweza wa Mungu bali upendo na tabia Yake. Hii ni sehemu muhimu ya kuwa na uhusiano na Mungu.

Kabla ya kufika katika Mlima Sinai, Musa alitumiwa na Mungu kwa kiasi kikubwa sana huku akiandaliwa kwa ajili ya jukumu maalum la uongozi. Katika nchi ya Midiani, wakati akichunga kondoo, Mungu alimvuvia kuandika vitabu viwili: Ayubu na Mwanzo. Kisha, katika tukio la kuvutia la kichaka kilichowaka moto, aliitwa na Mungu kuwaongoza Waisraeli kutoka Misri: Aliona kushindwa kwa miungu ya Wamisri na jeshi kubwa la Wamisri katika Bahari ya Shamu. Aliona kwa majuma mengi jinsi Mungu alivyowaongoza Israeli kutoka Misri hadi Sinai. Baada ya uzoefu huu kufanya uso wake kung’aa, aliwaongoza Israeli kwa miaka mingine 39, hadi karibu kabisa na Nchi ya Ahadi. Ujumbe wa Biblia unasema kwamba Musa alikuwa mtumishi mwaminifu wa Mungu (Kum. 34:5, Yos. 1:1), nuru isiyoharibiwa na giza, nabii kielelezo ambaye kwa yeye wengine wangepimwa(Kum. 18:15, 18 ) Alikuwa wakala wa mabadiliko, ingawa si kila wakati watu walifuata maagizo na maneno yake. Walipofanya hivyo, walistawi.

`Tunaweza kujifunza kutoka kwa Musa kwa sababu kisa cha pekee cha maisha yake kinatueleza kile Mungu anachoweza kufanya tunapomruhusu atubadilishe. Ni vipindi gani vilikuwa muhimu katika kutembea kwako na Mungu, ambapo ulitambua jinsi alivyotenda kazi kwa nguvu maishani mwako?`