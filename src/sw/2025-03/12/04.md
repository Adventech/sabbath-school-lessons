---
title:  “Nakusihi, Unioneshe Utukufu Wako”
date:  16/09/2025
---

Baada ya uasi wa ndama wa dhahabu, Musa aliwaombea watu wa Mungu na alitaka kuhakikishiwa kwamba Bwana angeendelea kuwaongoza mpaka Nchi ya Ahadi. Ndani kabisa ya nafsi yake, alitaka pia kumjua Bwana vizuri zaidi. 

Soma Kutoka 33:18—23. Mungu alijibuje ombi la Musa la kutaka kuuona utukufu Wake? 

“Nakusihi, unioneshe utukufu wako,” Musa alimwomba Bwana. Kwa rehema Zake, Bwana alidhihirisha utukufu Wake kwake. Hata hivyo, alipojibu ombi la Musa, Mungu aliahidi kumwonesha “wema” Wake. Mtu anaweza kuhitimisha kwa usalama kwamba utukufu wa Mungu ni wema Wake, yaani, tabia Yake (_tazama pia Ellen G. ite, Matendo ya Mitume, Sehemu ya Pili, uk. 241; Christ’s Object Lessons, uk. 414, 415; Manabii na Wafalme, Sehemu ya Kwanza, uk. 270_). 

“Ni utukufu wa Mungu kuwapatia watoto wake wema Wake. Anashauku kuwaona wanaume na wanawake wakifikia viwango vya juu.”_—Ellen G. White, Matendo ya Mitume, Sehemu ya Pili, uk. 202._ Utukufu Wake ni kuwapokea wenye dhambi wanaotubu (_tazama Manabii na Wafalme, Sehemu ya Pili, uk. 261_) na kutoa kila kitu kinachohitajika ili kuwabadilisha. Wakati huo huo, ni “utukufu” wetu kufunua tabia Yake katika maisha yetu na kuifanya ijulikane kwa wengine. 

Huku kuakisi tabia ya Mungu, wema Wake, fadhili, na upendo mwema, lazima kuonekane katika matendo yetu. Kwa njia hii, tuna nafasi ya kuwa sio tu baraka kwa ulimwengu bali nuru ing’aayo kwa ulimwengu unaotazama. Kama vile Paulo asemavyo: “Maana nadhani ya kuwa Mungu ametutoa sisi mitume mwisho, kama watu waliohukumiwa wauawe; kwa sababu tumekuwa tamasha kwa dunia; kwa malaika na wanadamu” (1Kor. 4:9). Mawanda haya ya ulimwengu mzima yanayapatia maisha na huduma yetu maana na kusudi ambalo hatuwezi kulielewa. 

Katika Warumi 2:4, Paulo anasema kwamba “wema wa Mungu wakuvuta upate kutubu.” Yaani, ni wema na tabia ya Mungu inayodhihirishwa/inayoelekezwa na Roho Mtakatifu ndiyo inawasadikisha watu juu ya dhambi zao na hitaji la wokovu. Kwa hakika, tunapoutazama msalaba na kujua aliyekuwa pale (Bwana Mwenyewe) na kwa nini alikuwa pale—kwa sababu alitupenda na hii ndiyo ilikuwa njia pekee ya kutuokoa—tuna ufunuo mkubwa zaidi kabisa wa wema na tabia Yake. 

`Unatumia muda kiasi gani kutafakari Msalaba na kile unachokwambia kuhusu tabia ya Mungu?`