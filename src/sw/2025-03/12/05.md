---
title:  Ufunuo Binafsi wa Mungu
date:  17/09/2025
---

`Soma Kutoka 34:1—28. Mungu aliufunuaje utukufu Wake kwa Musa?`

Musa alipaswa kwenda na mbao mbili za mawe kama zile za kwanza, alizozivunja (Kut. 32:19). Alikuwa anaenda kukutana na Bwana juu ya Mlima Sinai kwa mara ya saba. Kupanda kwake hapo awali kunatajwa katika maandiko yafuatayo:

(1) Kut. 19:3, 7;

(2) Kut. 19:8, 14;

(3) Kut. 19:20, 25;

(4) Kut. 20:21 , Kut. 24:3;

(5) Kut. 24:9, 12-18; Kut. 32:15;

(6) Kut. 32:30, 31.

Musa alianza kupanda kwake asubuhi na mapema.

Musa sasa alikuwa tayari kwa ajili ya utambuzi huu adhimu wa tabia ya Mungu. Uzuri wa tabia ya Mungu unaelezewa vizuri zaidi katika ufunuo huu binafsi ulio mzuri mno Wake Yeye Mwenyewe. Ni maelezo muhimu zaidi ya Mungu ni nani; ni uzi wa dhahabu uliofumwa katika Biblia nzima (Hes 14:18, Neh. 9:17, Zab. 103:8, Yoeli 2:13, Yon. 4:2). Tangazo la Bwana hapa ni Yohana 3:16 ya Agano Jipya. Katika maeneo muhimu sana, waandishi wa Biblia wanatumia, kurudia, au kufafanua huku kujitangaza binafsi kwa Mungu aliye hai, kwa sababu tabia ya Mungu ni lazima ieleweke kwa usahihi.

Musa alipopokea maelezo bora sana, ya pekee, na yasiyo na kifani ya jina la Mungu, alisujudu na kumwabudu Bwana. Tunapoona mara moja upendo, neema, fadhili, huruma, wema, uaminifu, msamaha, utakatifu na haki ya Mungu, sisi pia tunavutwa Kwake. Ni wakati tunapoona na kuvutiwa na sifa Zake bora sana ndipo tunaanza kumpenda, upendo unaoleta shauku ya kumtumikia na kumtii. Kwa sababu anatupenda, tunampenda pia (1 Yn. 4:19).

Katika ufunuo huu binafsi, Mungu anamhakikishia Musa kwamba angewatendea mambo ya ajabu watu Wake na kuwaongoza kuingia katika Nchi ya Ahadi. Anafanya upya agano pamoja nao, akiahidi kwamba mataifa mengine yataona ukuu Wake na kazi Yake ya kustaajabisha. “ “Tazama, nafanya agano; mbele ya watu wangu wote nitatenda miujiza, ya namna isiyotendeka katika dunia yote, wala katika taifa lo lote; na watu wote ambao unakaa kati yao wataona kazi ya Bwana, kwa maana ni neno la kutisha nikutendalo ” (Kut. 34:10). Hata hivyo, Waisraeli walipaswa kumtii Mungu na kufuata masharti kumi ya wazi ili kupata ustawi wao. Kisha Mungu alimtaka Musa aandike maudhui ya agano hilo, ambalo lilikuwa tayari limevunjwa (Kut. 34:27, 28).