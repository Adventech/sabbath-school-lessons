---
title:  Nipate Kukujua
date:  15/09/2025
---

Soma Kutoka 33:12—17. Musa alimuomba Bwana amfundishe nini? Kwa nini alidai Mungu aende pamoja nao ili kuwaongoza? 

Ukuaji wa Musa katika Bwana ulikuwa thabiti. Alisogea karibu na Bwana zaidi na kutafuta kufuata mfano wa Mungu. Siku moja alipokuwa akiongea na Mungu katika hema ya kukutania, ghafla Musa alitambua kwamba hakumjua, naye akaomba ombi maalum: “ ‘Unionyeshe njia zako, nipate kukujua’ ” (Kut. 33:13). Musa alijua hitaji lake la kina la kumwelewa Mungu kwa kiwango kipya. Aligundua kwamba kadiri alivyomjua Bwana zaidi, ndivyo alivyogundua zaidi jinsi asivyomjua. Alitambua hitaji lake naye akatamani kumjua zaidi kwa moyo wote. Kwa hiari Mungu alikubali ombi la Musa. 

Kwa kutazama uzoefu wa Musa hadi sasa, tunaweza kuona jinsi Musa alivyovutwa katika uhusiano wa kina zaidi na wa karibu na Bwana na jinsi alivyokua kiroho. 

`Kwanza`, Musa alikwea mlimani na “kupanda kwa Mungu” (Kut. 19:3). Kisha akapanda juu ya mlima” (Kut. 19:20) na baadaye akakaribia lile wingu, “giza kuu” Mungu alipokuwako (Kut. 20:21). 

Katika tukio lingine, “Musa aliingia ndani ya lile wingu”  Mungu alipokuwapo, naye akakaa na Bwana siku 40 mchana na usiku (Kut. 24:18). Katika siku hizi 40, Mungu alimpa Musa zawadi mbili za thamani: _(1)_ zawadi ya Amri Kumi zilizoandikwa na Mungu Mwenyewe katika mbao mbili, pia zilizochongwa na Yeye (Kut. 24:12), na _(2)_ maelekezo ya jinsi ya kujenga na kuweka samani za hema takatifu (tazama Kut. 25-31). 

Kisha alitumia siku zingine 40 mchana na usiku pamoja na Bwana akiwaombea wenye dhambi (Kut. 32:30-32, Kum. 9:18).

Hata hivyo, hata baada ya haya yote, Musa alitamani kujua tabia ya Mungu kwa uthabiti zaidi, na punde Mungu alimpa ufahamu maalum ili kuelewa Yeye ni nani. Ujuzi huu Musa alioutamani haukuwa ufahamu tu wa kiakili juu ya Mungu bali ujuzi wa uzoefu wa nafsi Yake. 

Si ajabu karne nyingi baadaye Yesu alisema: “ ‘Na uzima wa milele ndio huu, wakujue wewe, Mungu wa pekee wa kweli, na Yesu Kristo uliyemtuma’ ” (Yn. 17:3). Ni njia gani iliyo bora zaidi kwa Mungu kujitambulisha kwa wanadamu kuliko kuwa mwanadamu Yeye Mwenyewe? 

`Je, unamjua Mungu, au unafahamu tu habari Zake? Kuna tofauti gani muhimu kati ya hayo mawili?`