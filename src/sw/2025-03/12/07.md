---
title:  Jifunze zaidi
date:  19/09/2025
---

Soma kwa makini Ellen G. White, “Ibada ya Sanamu Katika Sinai,” uk. 326-342, katika Wazee na Manabii, Sehemu ya Kwanza. 

Katika siku yenye huzuni, baba na mwana walitembelea kanisa kuu. Walipotazama madirisha ya vioo vilivyotiwa rangi yenye picha maridadi ya matukio mbalimbali ya Biblia, ghafla jua lilianza kuangaza kupitia kioo cha picha ya watu, likiwaangazia nuru yenye kuvutia. Mvulana huyo mdogo alimwuliza baba yake: “Baba, watu hawa ni akina nani?” Baba hakujua mengi kuhusu Ukristo, Kristo, au wanafunzi Wake lakini alijibu upesi “Watu hawa ni Wakristo.” Picha hii inayong’aa ilidumu akilini mwa mwana huyo. Siku moja mwalimu wa mvulana huyo aliuliza darasani: “Watoto, je, mnajua Wakristo ni akina nani?” Mvulana huyo mdogo alikumbuka picha angavu katika kanisa kuu na kujibu: “Najua, Wakristo ni watu wanaong’aa.” Sambamba na hilo, Yesu aliwaambia wafuasi Wake, “Vivyo hivyo nuru yenu na iangaze mbele ya watu, wapate kuyaona matendo yenu mema, wamtukuze Baba yenu aliye mbinguni” (Mt. 5:16). Watu wanaong’aa tu ndio wanaweza kuwa mawakala wa mabadiliko. 

**Masawali ya Kujadili**

`1. “Kama tungejinyenyekesha mbele za Mungu, na kuwa wema, wenye adabu na wapole na wenye huruma, kungekuwa na waongofu mia moja katika ukweli ambapo sasa kuna mwongofu mmoja tu.”—Ellen G. White, Testimonies for the Church, vol. 9, uk. 189. Kuna ujumbe gani wenye nguvu hapa kwa ajili yetu sote kuhusu jinsi tabia zetu, matendo yetu, na mitazamo yetu vinavyoweza kuathiri ushuhudiaji wetu?`

`2. Kutoka 34:6, 7 inaitwa kwa usahihi Yohana 3:16 ya Agano la Kale. Kwa nini?`

`3. Unawezaje kueleza uzuri wa tabia ya Mungu, kutokana na ufunuo binafsi wa Mungu katika Kutoka 34:6, 7, kwa watu wanaouliza Mungu wako ni nani?`

`4. Darasani, waruhusu watu wajadili jinsi tabia na matendo ya watu wanaomkiri Kristo vinavyoathiri mwenendo wao. Yaani, mvuto wa wale ambao walikuwa wema, wenye fadhili, wanyenyekevu, na wenye kusamehe umekuwaje kwa uzoefu wako mwenyewe? Wakati huo huo, ni kwa namna gani “Wakristo” wasio wema, wasiosamehe, na wenye kiburi wameathiri kutembea kwako na Bwana?`