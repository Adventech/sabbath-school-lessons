---
title:  Kuwapenda Wale Wanaotuumiza
date:  30/08/2022
---

Mtu fulani aliwahi kusema: “Kuwapenda adui zetu, basi hakumaanishi kwamba tunapaswa kupenda uchafu ambao hufunika, lulu; bali ina maana kwamba tunaipenda lulu ambayo imo mavumbini.   .... Mungu hatupendi kwa sababu sisi kwa asili tunapendeka. Lakini tunawezeshwa kupendeka kwa sababu Anatupenda.”

`Unapowatazama “adui” zako, unaona nini kwa kawaida—lulu au uchafu unaoizunguka?`

`Soma Mathayo 5:43-48. Yesu anatutaka tuwapende na kuwaombea adui zetu. Mfano gani kutoka katika asili Yesu anatupatia hapo unaotusaidia kuelewa kwa nini tunapaswa kuwapenda adui zetu? Ni jambo gani anatufundisha?`

Katika Mathayo 5:45, Yesu anatumia mfano wa Baba Yake wa mbinguni ili kuonesha jinsi tunavyopaswa kuwatendea wale wanaotuumiza, ambao yumkini wanatuweka katika aina mbaya zaidi ya kalibu. Yesu anasema kwamba Baba yake hutuma baraka ya mvua kwa wema na waovu; ikiwa Mungu anawapatia mvua hata waovu, basi tuwatendeeje wao, pia?

Yesu hajaribu kusema kwamba tunapaswa kuwa na hisia nzuri sana, za furaha kwa kila mtu anayetuletea matatizo, ingawa hili pia linawezekana. Kimsingi, upendo kwa adui zetu haukukusudiwa kuwa hisia tulizo nazo kwao bali matendo mahususi kwao yanayodhihirisha kujali na wema.

Yesu anamalizia kifungu hiki kwa fungu ambalo mara nyingi husababisha mijadala mingi: “ ‘Basi ninyi mtakuwa wakamilifu, kama Baba yenu wa mbinguni alivyo mkamilifu’ ” (Mat. 5:48). Lakini maana iko wazi sana katika muktadha: Wale watu wanaotaka kuwa wakamilifu kama vile Mungu alivyo mkamilifu ni lazima waoneshe upendo kwa adui zao kama Mungu anavyoonesha upendo kwa adui zake. Kuwa mkamilifu machoni pa Mungu ni kupenda upinzani; na kufanya hivi kunahitaji upole wa moyo ambao ni Mungu pekee awezaye kuutoa.

`Tukizingatia fasili yetu ya upole (“kuvumilia kuumia kwa subira bila kinyongo”), orodhesha mabadiliko ambayo ni lazima ufanye ili kumruhusu Bwana kukupa aina ya upole wa moyo utakaokusaidia kuwa na mtazamo unaofaa kwa “adui.”`