---
title:  Mdomo Uliofungwa
date:  31/08/2022
---

Mifano bora kabisa ya upole katika kalibu hutoka kwa Yesu. Aliposema njoni “mjifunze kwangu; kwa kuwa mimi ni mpole na mnyenyekevu wa moyo” (Mt. 11:29), alimaanisha kwa njia ambazo huenda hatuwezi kufikiria.

`Soma 1 Petro 2:18-25. Petro anatoa ushauri wa kushangaza kwa watumwa. Anaeleza jinsi Yesu alivyoonesha mwitikio kwa kutendewa isivyo haki na kwa uchungu na kuwapendekezea kwamba amewaachia “kielelezo, mfuate nyayo zake” (1 Pet. 2:21).`

`Ni kanuni gani za upole na unyenyekevu kalibuni tunaweza kujifunza kutokana na mfano wa Yesu, kama ulivyoelezwa hapa na Petro?`

Inaogofya kutazama mtu mwingine akimtendea mwingine bila haki. Na inatia uchungu sana tunapokuwa watendewa wa hayo. Kwa sababu kwa kawaida tuna hisia kali ya haki, wakati udhalimu unapotokea silika zetu huwa ni “kuweka mambo sawa” huku tukibeba kile tunachoamini kuwa hasira ya haki.

Si rahisi kuishi namna hii. Yumkini haiwezekani tusipokubali ukweli mmoja muhimu—kwamba katika hali zote za udhalimu, ni lazima tuamini kwamba Baba yetu wa mbinguni anatawala na kwamba atatenda kwa niaba yetu wakati itakapokuwa sawasawa na mapenzi yake. Hii pia ina maana kwamba ni lazima tuwe wazi kwa uwezekano kwamba kama Yesu, hatuwezi daima kuokoka na udhalimu. Lakini lazima tukumbuke kila wakati kwamba Baba yetu wa mbinguni bado yu pamoja nasi na anatawala.

Ushauri wa Petro, uliotolea mfano katika maisha ya Yesu, unashangaza kwa sababu inaonekana kuwa ukimya katikati ya mateso dhalimu ni ushuhuda mkuu kwa utukufu wa Mungu kuliko “kuwaweka watu sawa.” Alipoulizwa maswali na Kayafa na Pilato, Yesu angeweza kusema mambo mengi kurekebisha hali na kujitetea, lakini hakufanya hivyo. Ukimya wake ulikuwa ushuhuda wa upole Wake.

`Unashughulikaje na hali ambayo haujatendewa haki? Unaweza kutumiaje vizuri baadhi ya kanuni tulizozitazama hapa leo katika maisha yako binafsi?`