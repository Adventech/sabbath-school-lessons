---
title:  Mkate Uliovunjika na Divai lliyomwagika
date:  28/08/2022
---

`Oswald Chambers amesema kwamba tunapaswa kuwa “mkate uliovunjika na divai iliyomwagika” kwa ajili ya wengine. Unadhani anamaanisha nini kwa hili?`

Kote katika Biblia kuna mifano ya watu ambao “walivunjwa” ili kuwatumikia wengine. Musa aliitwa kuvumilia mawimbi yasiyoisha ya umbea na ukosoaji alipokuwa akiwaongoza watu kwenda katika Nchi ya Ahadi. Yusufu aliitwa katika safari ambayo ilihusisha usaliti na kutiwa gerezani alipowekwa katika nafasi ya utumishi katika nchi ya Misri.

Katika kila kimoja cha visa hivi, Mungu aliruhusu hali hiyo ili maisha ya watu wake yaweze kuwa uwanja wa maonesho ya neema na utunzaji wake, si tu kwa ajili yao wenyewe bali kwa manufaa ya wengine pia. Mungu anaweza kututumia sisi kwa njia hiyo hiyo. Ni rahisi kuhisi hasira au kuumia katika hali kama hizo. Lakini kama tulivyoona jana, upole ni uwezo anaotoa Mungu ili kuvumilia mambo kama hayo “kwa saburi na bila chuki.”

`Soma Ezekieli 24:15-27. Nini kinatokea hapa? Kwa nini Ezekieli alipitishwa katika kalibu hii?`

Katika Ezekieli 24:24 Mungu anasema, “ ‘ “Basi ndivyo Ezekieli atakavyokuwa ishara kwenu; ninyi mtatenda sawasawa na yote aliyoyatenda yeye; litakapokuja jambo hili, ndipo mtakapojua ya kuwa mimi ndimi Bwana MUNGU.” ’ ” Kupitia mfano wa Ezekieli, watu wa Israeli walikuwa wangesadikishwa kuhusu ukweli kuhusu Mungu alivyo, Bwana Mungu—nao wangeuona ukweli huu kupitia kupata uzoefu wa utimilifu wa unabii ambao maisha ya Ezekieli yalikuwa kielelezo chake na mateso ambayo alikuwa amekabiliana nayo. Nani ajuaye ni watu wangapi watamwona “BWANA Mungu” kupitia kwetu katika maeneo yetu yaliyovunjika, vilevile?

`Hufika wakati maisha yenyewe yanatuvunja sote. Uzoefu wako umekuwaje na kuvunjika? Masomo gani umejifunza? Ni kwa vipi moyo wako uliovunjika unaweza kutumiwa na Bwana kuwasaidia watu wengine?`