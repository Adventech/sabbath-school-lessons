---
title:  Kufa Kunatangulia Kuyajua Mapenzi ya Mungu
date:  12/09/2022
---

Wakristo wengi hutafuta kwa dhati kujua mapenzi ya Mungu kwa ajili ya maisha yao. “Laiti ningeyajua mapenzi ya Mungu kwa maisha yangu, Ningetoa kafara kila kitu kwa ajili yake.” Lakini hata baada kumwahidi Mungu hivi, bado tunaweza kuchanganyikiwa kuhusu mapenzi yake yalivyo. Sababu ya mkanganyiko huu inaweza kupatikana katika Warumi 12:1, 2. Paulo anaeleza jinsi tunavyoweza kuyajua mapenzi ya Mungu, na anatoa hoja muhimu: ukitaka kuyajua mapenzi ya Mungu yalivyo, unapaswa kutoa dhabihu kwanza!

Soma Warumi 12:1, 2. Paulo anaandika kwamba tutaweza “kujua hakika mapenzi ya Mungu” (Rum. 12:2) wakati:

`1._ Tunapokuwa na ufahamu wa kweli wa _“rehema za Mungu” kwetu (Rum. 12:1).`

`2. Tunapoitoa miili yetu kuwa dhabihu zilizo hai kwa Mungu (Rum. 12:1).`

`3. Nia zetu zinapofanywa upya (Rum. 12:2).`

Ni akili iliyofanywa upya pekee ndiyo inayoweza kuelewa kweli kweli mapenzi ya Mungu. Lakini kufanywa upya huku kunategemea kuifia kwetu nafsi kwanza. Haikutosha kwamba Kristo aliteseka tu kwa ajili yetu—Alipaswa kufa.

`Mwombe Roho Mtakatifu akuoneshe maeneo yo yote ambayo “hujayafia” kabisa. Ni mambo gani Roho Mtakatifu anakuhitaji kusalimisha ili uwe “dhabihu iliyo hai” kwa ajili ya Mungu?`

Wakati nyanja za maisha yetu hazijaifia nafsi kikamilifu, Mungu huruhusu kalibu kuyaleta katika utambuzi wetu. Hata hivyo, mateso yetu hayatusaidii tu kukabiliana na dhambi zetu—bali pia yanatupatia utambuzi wa kujitoa kwa Yesu kwa ajili yetu. Elisabeth Elliot anaandika, “Kusalimisha kwetu shauku ya kina ya mioyo yetu yumkini ndicho kiwango cha karibu zaidi tunachoweza kufikia katika kuuelewa msalaba ..... uzoefu wetu wenyewe wa kusulubiwa, ingawa ni wa chini sana kuliko wa Mwokozi wetu, hata hivyo hutupatia nafasi ya kuanza kumjua katika ushirika wa mateso Yake. Katika kila aina ya mateso yetu wenyewe, anatuita katika ushirika huo.” _—Elisabeth Elliot, Quest Jor Love, (Grand Rapids, MI: Fleming H. Revell, 1996), uk. 182._

`Soma na uombe juu ya Warumi 12:1, 2. Fikiri kuhusu mambo unayohitaji kuacha ili uwe dhabihu. Je, hii inakusaidiaje kuelewa mateso aliyokumbana nayo Yesu kwa ajili yako msalabani? Maarifa haya yanawezaje kukusaidia kuingia katika ushirika na Yesu na mateso yake?`