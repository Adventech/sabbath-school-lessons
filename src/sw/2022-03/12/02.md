---
title:  Kujisalimisha kwa Ajili ya Huduma
date:  11/09/2022
---

`Soma Wafilipi 2:5-9. Kuna ujumbe gani muhimu kwa ajili yetu katika mafungu haya?`

Utamaduni wa kisasa unatuhimiza sote kudai na kutetea haki zetu. Na hii yote ni nzuri na mara nyingi ndivyo inavyopaswa kuwa. Lakini kama kwa Yesu, mapenzi ya Mungu yanaweza kututaka tusalimishe haki zetu kwa hiari yetu ili tumtumikie Baba Kwa njia ambazo zitaleta matokeo ya milele kwa ufalme wa Mungu. Mchakato huu wa kuzisalimisha unaweza kuwa mgumu na usio wa kufurahisha, ukajenga hali ya kalibu.

Angalia jinsi Yesu alivyolifanya hili (Flp. 2:5-8). Mafungu haya yanaeleza hatua tatu ambazo Yesu alichukua katika kujisalimisha mwenyewe kwa mapenzi ya Baba. Na mwanzoni, Paulo kwa tahadhari anatukumbusha: “Iweni na nia iyo hiyo ndani yenu ambayo ilikuwamo pia ndani ya Kristo Yesu” (Flp. 2:5).

Ili aweze kuwa katika nafasi ya kutuokoa, Yesu aliacha kuwa kwake sawa na Baba na kuja duniani katika umbo na udhaifu wa kibinadamu (Flp. 2:6, 7).

Yesu hakuja kama mwanadamu mkuu na mwenye utukufu, lakini kama mtumishi wa wanadamu wengine (Flp. 2:7).

Akiwa mtumishi wa kibinadamu, Yesu hakuishi maisha marefu na ya amani bali akawa “mtii hata mauti.” Lakini hata hakufa kwa namna ya heshima na utukufu. Hapana, alikuwa “mtii hata mauti —naam, mauti ya msalaba!” (Flp. 2:8).

`Ni katika maeneo gani ya maisha mfano huu wa Yesu ni kielelezo kwa ajili yetu? Ikiwa haki na usawa ni vizuri na vinapaswa kulindwa, unawezaje kueleza mantiki ya wakati mwingine kuhitaji kuvisalimisha? Sasa soma Wafilipi 2:9. Ni kwa njia zipi fungu hili linatusaidia kuelewa mantiki ya kujisalimisha kwa mapenzi ya Baba?`

`Omba hekima kutoka kwa Roho Mtakatifu, ukiuliza, “Ni haki zipi ninazoshikilia hivi sasa ambazo kwa hakika zinaweza kuwa kizuizi cha kujisalimisha kwa mapenzi ya Yesu katika kuitumikia familia yangu, kanisa langu, na wale wanaonizunguka? Ni kwa kiasi gani niko tayari kuvumilia usumbufu ili kuwatumikia wengine kwa ufanisi zaidi?’’`