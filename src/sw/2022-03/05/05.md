---
title:  Kuponea Chupuchupu Kupitia Tumaini
date:  27/07/2022
---

> <p></p>
> “Maana ndugu, hatupendi, msijue habari ya dhiki ile iliyotupata katika Asia, ya kwamba tulilemewa mno kuliko nguvu zetu, hata tukakata tamaa ya kuishi. Naam, sisi wenyewe tulikuwa na hukumu ya mauti katika nafsi zetu ili tusijitumainie nafsi zetu, bali tumtumaini Mungu, awafufuaye wafu” (2 Kor. 1:8, 9).

Kama mtume aliyechaguliwa na Mungu, Paulo alistahimili zaidi kuliko watu wengi. Lakini, Paulo hakuvunjwa nguvu. Badala yake, alizidi kumsifu Mungu. Soma orodha ya taabu katika 2 Wakorintho 11:23-29. Sasa soma 2 Wakorintho 1:3-11.

`Katika 2 Wakorintho 1:4, Paulo anasema kwamba sababu ya kupata huruma na faraja ya Mungu ni “ili nasi tupate kuwafariji wale walio katika dhiki za namna Zote, kwa faraja hizo, tunazofarijiwa na Mungu.” Kwa kiasi gani mateso yanaweza kuwa wito wa utume? Tunawezaje kuwa macho zaidi kwa uwezekano huu?`

Mungu anataka kututumia kuwahudumia watu wanaoumia. Hii inamaanisha kwamba anaweza kuturuhusu kwanza kupitia namna ile ile ya maumivu. Kisha tutawatia shime, si kutokana na nadharia, bali kutokana na uzoefu wetu binafsi wa huruma na faraja ya Mungu. Hii ni kanuni kutoka katika maisha ya Yesu (Tazama Ebr. 4:15).

Maelezo ya wazi ya Paulo kuhusu taabu zake si kwa ajili ya kutufanya tumwonee huruma. Ni kwa ajili yetu ili kujua kwamba hata wakati tukiwa vilindini, Baba yetu bado anaweza kuingilia kati ili kuleta huruma na faraja yake. Tunaweza kukata tamaa hata ya maisha yetu wenyewe, na hata kuuawa, lakini usiogope, Mungu anatufundisha kumtegemea Yeye. Tunaweza kumtumaini, kwa kuwa “anawafufua wafu” (2 Kor. 1:9).

Paulo anapoendelea kutazamia kuihubiri injili, anajua kwamba Mungu atamwokoa wakati ujao, vilevile. Uwezo wa Paulo kubakia imara unachangiwa na vitu vitatu anavyovitaja katika 2 Wakorintho 1:10, 11. Kwanza, utendaji bora wa Mungu wa wakati uliopita: “Aliyetuokoa sisi katika mauti kuu namna ile, tena atatuokoa” (2 Kor. 1:10). Pili, azimio la Paulo kukaza umakinifu wake kwa Mungu mwenyewe: “Ambaye tumemtumaini kwamba atazidi kutuokoa” (2 Kor. 1:10). Tatu, maombi ya siku zote ya watakatifu: “Ninyi nanyi mkisaidiana nasi kwa ajili yetu katika kuomba” (2 Kor. 1:11).

`Unaweza kujifunza nini kwa Paulo kinachoweza kukusaidia kutoishia katika kujihurumia katikati ya mapambano yako binafsi?`