---
title:  Kuponea Chupuchupu Kupitia Ibada
date:  26/07/2022
---

`Soma Ayubu 1:6-2:10. Nini kilisababisha mateso ya Ayubu?`

Kuna kitu cha kustaajabisha hapa. Malaika walikuja kumwona Mungu, na Shetani anakuja pamoja nao. Mungu anamwuliza Shetani; anakotoka, naye Shetani anajibu kwamba amekuwa “ ‘katika kuzunguka-zunguka duniani, na katika kutembea huku na huku humo’ ” (Ayu. 1:7). Kisha Mungu anauliza hili swali: “ ‘Je, Umemwangalia huyo mtumishi wangu Ayubu?’ ” Swali lenyewe si la ajabu; kilicho cha ajabu ni Yeye anayeliuliza. Si Shetani anayemtaja Ayubu kama anayetakiwa kutahiniwa—ni Mungu. Akijua kabisa kitakachofuata, Mungu anavuta nadhari ya Shetani kwa Ayubu. Chini duniani, Ayubu hajui kabisa jinsi kalibu yake inavyokaribia kuwa kali.

Na ingawa ni wazi sana kwamba ni Shetani, na wala si Mungu, ambaye anasababisha mateso ya Ayubu, ni wazi pia kwamba ni Mungu ndiye anayetoa ruhusa Yake ya wazi kwa Shetani kuangamiza mali za Ayubu, watoto, na afya yake mwenyewe. Ikiwa Mungu ndiye anatoa ruhusa kwa Ayubu kuteseka, hata kama mtesaji ni Shetani si ni kama vile tu Mungu ndiye anafanya kwa kumtumia Shetani? Mungu anawezaje kuwa mwenye haki na mtakatifu wakati kikamilifu anamruhusu Shetani kumsababishia Ayubu maumivu ya namna hiyo? Je, hali hii ni jambo la pekee, au ni sifa ya namna ambavyo Mungu bado anashughulika nasi leo?

`Katika Ayubu 1:20, 21, Ayubu anayaitikiaje majaribu?`

Inawezekana kuitikia mateso ya namna hiyo kwa namna mbili. Tunaweza kuwa wachungu na wenye hasira, tukampa kisogo Mungu tunayeamini kuwa ni mkatili au asiyekuwepo, au tunaweza kumng’angania zaidi. Ayubu anashughulika na msiba wake kwa kudumu kukaa katika uwepo wa Mungu na kumwabudu.

Katika Ayubu 1:20, 21, tunaona nyanja tatu za ibada zinazoweza kusaidia ukiwa katika maumivu makali. _Kwanza_, Ayubu anaukubali unyonge wake na kutambua kwamba hana dai la kitu cho chote: “ ‘Mimi nilitoka tumboni mwa mama yangu nili uchi, nami nitarudi tena huko uchi vilevile’ ” (Ayu. 1:21). _Pili,_ Ayubu anakiri kwamba Mungu bado anatawala kabisa: “ ‘Bwana alitoa, na Bwana ametwaa’ ” (Ayu. 1:21). _Tatu,_ Ayubu anahitimisha kwa kutangaza tena imani yake kwa haki ya Mungu. “ ‘Jina la Bwana na libarikiwe’ ” (Ayu. 1:21).

`Unapitia majaribu? Fuata hatua alizotumia Ayubu. Zinaweza kukusaidiaje, vilevile?`