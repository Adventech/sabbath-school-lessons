---
title:  Israeli Mkaidi
date:  25/07/2022
---

Kisa cha Hosea kina masomo kadhaa mazito ya kutufundisha. Hali ya Hosea ni ya ajabu. Mkewe, Gomeri, anakimbia na kuzaa watoto na wanaume wengine. Ingawa ni mwasherati, Mungu anamtaka Hosea amrudishe mke wake na kuonesha kikamilifu upendo wake kwake tena. Kisa hiki kimekusudiwa kuwa kama mfano juu ya Mungu na Israeli. Waisraeli walimwacha Mungu na kufanya ukahaba kiroho na miungu mingine, lakini Mungu bado aliwapenda na kutaka kuonesha upendo Wake kwao. Lakini hebu tazama mbinu za Mungu!

`Soma Hosea 2:1-12. Ni mbinu zipi Mungu anasema atatumia kumvuta Israeli arudi kwake? Uzoefu huu ungefananaje?`

`Hosea 2:2, 3`

`Hosea 2:5-7`

`Hosea 2:8, 9`

`Hosea 2:10`

Kisa hiki kinaibua mambo mawili muhimu kuhusu namna tunavyopitia uzoefu na Mungu anapotuleta katika toba. Kwanza, tunakuwa katika hatari ya kutotambua kwamba Mungu yuko kazini. Wakati Israeli walipopitia uzoefu huo mgumu na wa kuhuzunisha, ingeweza kuwa vigumu kwao kutambua kwamba Mungu wao alikuwa akishughulika kwa ajili ya wokovu wao.

Wakati njia yetu inapozuiwa kwa miiba mikali au kuzungukwa na kuta hata tusijue tunapoenda (Hos. 2:6)â€”hivi huyu ni Mungu? Wakati mahitaji yetu ya msingi yanapotoweka au tunatahayarika (Hos. 2:9, 10) je, Baba yetu anaweza kuwa ndiye chanzo cha yote hayo? Ukweli ni kwamba haidhuru tunajisikiaje, Mungu daima anashughulika kutufikisha katika toba, kwa sababu anatupenda sana.

Pili, tunakuwa katika hatari ya kumwelewa Mungu vibaya anapokuwa kazini. Tunaweza kutambua kwamba Mungu yuko kazini, lakini hatupendi anachokifanya. Tunapohisi kuumizwa na kutahayarishwa, ni rahisi kamlaumu Mungu kwa kuwa mkatili, kwa kutoingilia kati, au kwa kutokujali. Lakini Mungu daima anatenda kazi kutufanya upya kupitia agano Lake la upendo.

`Soma Hosea 2:14-23. Kifungu hiki kinafunua nini juu ya Mungu? Mwombe Roho Mtakatifu kukuonesha kama umekuwa ukimkimbia Mungu katika sehemu yoyote maishani mwako. Ikiwa umesadikishwa kwamba umekuwa ukifanya hivyo, kwa nini usubiri kupitia kalibuni? Nini kinakuzuia kusalimisha yote kwa Bwana sasa?`