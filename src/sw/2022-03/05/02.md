---
title:  Ibrahimu Kalibuni
date:  24/07/2022
---

Soma Mwanzo 22. Pasipo kutarajia na pasipo ufafanuzi, kwa ghafla Mungu anamtaka Ibrahimu kumtoa mtoto wake kama sadaka ya kuteketeza. Je, unaweza kufikiri jinsi Ibrahimu alivyojisikia? Lilikuwa ni wazo linalochukiza kabisa kwamba Mungu mtakatifu aombe kwamba umtoe sadaka mtoto wako mwenyewe. Hata kama Ibrahimu alidhani kwamba hili lilikuwa linakubalika, vipi kuhusu ahadi za Mungu za urithi? Pasipo mwana wake, ahadi ingetoweka.

`Kwa nini Mungu alimtaka Ibrahimu kutoa sadaka hii? Ikiwa Mungu anajua mambo yote, Alikuwa anataka nini hasa?`

Ombi la Mungu na muda wake havikuwa pasipo mpangilio. Kwa kweli, lilikuwa limekusudiwa kuleta maumivu makali kadiri iwezekanavyo, kwa kuwa “Mungu alikuwa amehifadhi jaribu lake la mwisho, zito mno kwa Ibrahimu hadi umri wake ulipokuwa umemlemea, hata akatamani pumziko.”_—Ellen G. White, Patriarchs and Prophets, uk. 147._

Je, hili lilikuwa jaribu la Mungu mwenye wazimu? Sivyo hata kidogo, kwa kuwa “maumivu makubwa aliyoyastahimili katika siku Za giza za jaribu lile la kuogofya yaliruhusiwa ili aweze kuelewa kwa uzoefu wake binafsi kitu kikubwa zaidi kuhusu sadaka iliyotolewa na Mungu asiye na ukomo kwa ajili ya wokovu wa mwanadamu. “ _—Patriarchs and Prophets, uk. 154._

Hili lilikuwa jaribu tu—kamwe Mungu hakukusudia Ibrahimu amwue mwanawe. Hili linaangazia jambo fulani muhimu sana kuhusu jinsi Mungu anavyotenda kazi wakati mwingine. Mungu anaweza kututaka tufanye kitu fulani ambacho kamwe hakusudii sisi tukamilishe. Anaweza kututaka kwenda mahali fulani ambapo hakusudii tupafikie. Kilicho muhimu kwa Mungu si mwisho hasa, bali kile tunachojifunza pale tunapotengenezwa upya katika mchakato huo.

Bila shaka Yesu alikuwa anafikiria kuhusu uzoefu huu wa Ibrahimu alipowaambia Wayahudi, “ ‘Ibrahimu, baba yenu, alishangilia kwa vile atakavyoiona siku yangu; naye akaiona, akafurahi’ ” (Yn. 8:56).

Ibrahimu angeshindwa kupata utambuzi huu, akapuuza maelekezo hayo kama yatokayo kwa Shetani. Kiini cha kupona na kujifunza kwa Ibrahimu katika mchakato wote kilikuwa ni kujua kwake sauti ya Mungu.

`Unaijuaje sauti ya Mungu? Unajuaje wakati Mungu anaposema na wewe? Ni kwa njia zipi anawasilisha mapenzi Yake kwako? `