---
title:  Yesu Akiwa Gethsemane
date:  20/09/2022
---

Akawaambia, Roho yangu ina huzuni nyingi kiasi cha kufa; kaeni hapa mkeshe” (Mk. 14:34).

Haidhuru Yesu alitesekaje katika miaka yake 33 hapa duniani, hakuna kinacholinganishwa na kile alichoanza kukumbana nacho katika saa za mwisho kabla ya msalaba. Tangu nyakati za milele (Efe. 1:1-4; 2 Tim. 1:8, 9; Tito 1:1, 2) dhabihu ya Yesu kama sadaka ya dhambi ya ulimwengu ilipangwa, na sasa yote ilikuwa inatimia.

Mafungu yafuatayo yanatuambia nini kuhusu mateso ya Kristo Gethsemane? Mt. 26:39, Mk. 14:33-36, Lk. 22:41-44.

“Akasogea mbali kidogo, ila siyo mbali sana waweze kumwona na kumsikia, akaanguka chini kifudifudi juu ya ardhi. Alihisi kutengwa na Baba yake kwa sababu ya dhambi. Shimo lilikuwa pana sana, lenye giza nene, lenye kina kirefu, kiasi kwamba roho yake ilitetemeka kwa kuliona. Hakupaswa kutumia uwezo wa kimbingu ili kuyaepuka maumivu haya. Kama mwanadamu ilikuwa ni lazima apate adhabu ya matokeo ya dhambi ya mwanadamu. Kama mwanadamu ilikuwa ni lazima astahimili ghadhabu ya Mungu dhidi ya uasi.

“Sasa Kristo Alikuwa Amesimama katika hali tofauti kabisa kuliko Alivyokuwa kwa wakati wote uliopita. Mateso yake yanaweza kuelezwa vizuri kwa maneno ya nabii, ‘Amka, Ee upanga, juu ya mchungaji wangu, na juu ya mtu aliye mwenzangu, asema Bwana wa majeshi.’ Zekaria. 13:7. Kristo akiwa badala ya mwanadamu alikubali kuteseka kutokana na haki ya Mungu. Aliona maana halisi ya haki. Mpaka hapo alikuwa mpatanishi kwa ajili ya wengine; sasa alitamani kupata mpatanishi kwa ajili Yake Mwenyewe.”_—Ellen G. White, The Desire of Age, uk. 686._

`Tafakari kilichokuwa kinamtokea Yesu huko Gethsemane. Tayari dhambi za ulimwengu zilikuwa zinaanza kumwangukia. Jaribu kufikiria hilo lazima lilikuwaje. Hakuna binadamu ambaye amewahi kuitwa kupitia jambo kama hili hapo kabla au tangu wakati huo. Hili linatuambia nini kuhusu upendo wa Mungu kwa ajili yetu? Unaweza kupata tumaini gani kutokana na hili kwa ajili yako?`