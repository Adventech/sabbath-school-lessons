---
title:  Alidharauliwa na Kukataliwa na Watu
date:  19/09/2022
---

Soma mafungu yafuatayo, huku ukizingatia ukweli kwamba Yesu alikuwa Muumbaji mtakatifu wa mbingu na nchi, na kwamba alikuja kujitoa kuwa dhabihu kwa ajili ya dhambi za ulimwengu wote (Mt 12:22-24; Lk. 4:21-30; Yn. 8:58, 59). Mafungu haya yanatusaidiaje kuelewa mateso ambayo Yesu alikabiliana nayo hapa duniani?

Iwe ni kwa viongozi, au hata na watu wa kawaida, maisha, matendo, na mafundisho ya Yesu daima yalieleweka vibaya, na kusababisha kukataliwa na kuchukiwa na watu aliokuja kuwaokoa. Kwa maana fulani ni lazima iwe kama mzazi amwonaye mtoto mpotovu akihitaji msaada, na ingawa mzazi yu tayari kutoa kila kitu kwa ajili ya mtoto huyo, mtoto anamkataa mzazi kwa dharau, akizidisha dharau na kumkataa yumkini mtu pekee anayeweza kumtoa mtoto huyo toka katika uharibifu mkubwa. Hicho ndicho Yesu alikabiliana nacho alipokuwa hapa duniani. Yalikuwa maumivu kiasi gani kwake.

`Soma Mathayo 23:37.Inatuambia nini kuhusu jinsi Kristo alivyohisi kuhusu kukataliwa? Unaposoma, jiulize, pia, “Je, alikuwa Anajihisi vibaya kwa ajili Yake Mwenyewe (kama tunavyofanya mara nyingi tunapokabiliana na kukataliwa), au ilikuwa ni kwa sababu nyingine?” Ikiwa ni kwa sababu nyingine, ilikuwa nini?`

Sote tumeonja uchungu wa kukataliwa, na yumkini maumivu yetu yalikuwa sawa na ya Kristo kwa kuwa hayakuwa ya ubinafsi: Tuliumia, si kwa sababu tulikataliwa, bali kwa sababu ya kile ambacho kukataliwa kungemaanisha kwa yule aliyekuwa anatukataa (pengine mtu tunayemjali ambaye anakataa kuukubali wokovu katika Kristo).

Hebu fikiri, hata hivyo, jinsi Yesu alivyojisikia, ambaye alijua kabisa kuhusu kile ambacho angekabiliana nacho ili kuwaokoa, na wakati huo huo akijua kabisa matokeo ya kumkataa kwao yangekuwaje. “Ilikuwa kwa sababu ya kutokuwa kwake na hatia kwamba Yeye [Kristo] aliumizwa sana na mashambulizi ya Shetani.’ ”_—Ellen G. White, Selected Messages, kitabu cha 3, uk. 129._

`Unaweza kujifunza nini kutoka kwa Kristo kinachoweza kukusaidia vizuri zaidi kukabiliana na maumivu ya kukataliwa? Mfano wake unakuonesha nini? Unawezaje kuutumia Katika maisha yako mwenyewe ?`