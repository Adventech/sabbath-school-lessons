---
title:  Jifunze zaidi
date:  23/09/2022
---

_Soma Ellen G. White, “Gethsemane,” uk. 685-697, na “Calvary” (Kalivari), uk. 741-757, katika The Desire of Ages._

“Ametamka ombi lile mara tatu. Mara tatu ubinadamu umenywea kwa hofu asikaribie hatua ya mwisho ya kukamilisha kafara. Lakini sasa historia ya jamii ya wanadamu inaonekana mbele za Mkombozi wa ulimwengu. Anaona kwamba wavunjaji wa sheria, wakiachwa peke yao ni lazima wapotee. Anaona hali ya kukosa msaada ya mwanadamu. Anaona nguvu ya dhambi. Maombolezo na dhiki za ulimwengu unaoanguka vinaonekana kuinuka mbele zake. Anaona maangamizi yanayoukabili ulimwengu, naye Anafanya uamuzi. Kwamba atamwokoa mwanadamu kwa gharama yoyote ile. Anakubali ubatizo Wake wa damu, ili kupitia kwake mamilioni wanaoangamia waupate uzima wa milele. Ameziacha nyua za mbinguni, mahali ambapo vyote ni safi, kuna furaha, na utukufu, ili kumwokoa kondoo mmoja aliyepotea, kuiokoa dunia moja iliyoanguka katika uasi. Naye hawezi kurudi nyuma kwa utume Wake. Atakuwa kipatanisho kwa ajili ya jamii ambayo imekusudia kutenda dhambi. Maombi yake sasa yanatamka juu ya kujisalimisha tu: ‘Ikiwa haiwezekani kikombe hiki kiniepuke, nisipokinywea, mapenzi yako yatimizwe.’ ”_—Ellen G. White, The Desire of Ages, uk. 690, 693._

**Masawali ya Kujadili**

`1. Maarifa haya kwamba Mungu mwenyewe, katika nafsi ya Kristo, aliteseka zaidi kuliko ambavyo ye yote kati yetu angeweza kuteseka yanatusaidiaje katika mateso yetu wenyewe? Mateso ya Kristo kwa ajili yetu yanapaswa kumaanisha nini kwetu? Tunaweza kupata faraja gani kutokana na ukweli huu wa ajabu? Unapofikiria kuhusu jibu lako, zingatia kauli ifuatayo toka kwa Ellen G. White: “Mateso yote ambayo ni matokeo ya dhambi yalimiminwa kifuani mwa Mwana wa Mungu asiye na dhambi.” —Selected Messages, kitabu cha 3, uk. 129.`

`2. Kama darasa, yapitie mateso ya Kristo yaliyotazamwa katika somo la juma hili. Ni kalibu zipi ambazo Kristo alikabiliana nazo? Ni kwa njia zipi zinafanana na zetu, na kwa njia zipi zinatofautiana? Tunaweza kujifunza nini kutokana na jinsi alivyoshughulikia changamoto hizi inayoweza kutusaidia katikati ya kalibu zetu wenyewe?`

`3. Ni zipi baadhi ya ahadi za Biblia unazozipenda zaidi, ahadi ambazo unaweza kuzing’ang’ania katikati ya huzuni na maumivu? Ziandike, zidai kwa ajili yako mwenyewe, na uzieleze darasani.`

`4. Andika aya moja kama muhtasari, ukiangazia hoja zo zote chache muhimu ulizopata katika masomo ya robo hii. Ni maswali gani yamejibiwa kwa ajili yako? Ni masuala gani bado hayajatatuliwa? Tunawezaje kusaidiana ili kushughulikia mambo hayo ambayo bado kwa kiasi kikubwa yanatutatiza na kutusumbua?`