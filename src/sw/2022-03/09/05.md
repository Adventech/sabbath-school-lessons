---
title:  Shahidi Anayesadikisha
date:  24/08/2022
---

> <p></p>
> “Katika kitabu cha Matendo ya Mitume, kusifu kulikuwa na matokeo ya kustaajabisha kwa wale waliosikia. Soma Matendo 16:16-34, Baada ya kuvuliwa nguo na kupigwa sana, Paulo na Sila walitupwa gerezani. “Hakukuwa na mtu wa kuwapaka mafuta katika migongo yao iliyokatwa na kuchubuliwa vibaya. Katika maumivu makubwa ya kimwili na pamoja na miguu yao kuwa katika mikatale, waliwekwa katika giza la gereza la ndani. Lakini wafungwa wengine walipokuwa wameketi wakisikiliza, Paulo na Sila wanaanza kuomba na kuimba.

Baada ya tetemeko la nchi, na baada ya mlinzi wa gereza kugundua kwamba si Paulo, wala Sila, wala yeyote wa wale wafungwa wengine walikuwa wametoroka, “akarukia ndani, akitetemeka kwa hofu, akawaangukia Paulo na Sila; kisha akawaleta nje akasema, ‘Bwana zangu, yanipasa nifanye nini nipate kuokoka?’ ” (Mdo 16:29, 30).

`Kwa nini tukio hili lilimsababisha mlinzi wa gereza kujishughulisha na hitaji lake binafsi la wokovu? Unadhani maombi na nyimbo za Paulo na Sila vilichangia nini katika kutokukimbia kwa wafungwa, na katika uongofu wa mlinzi wa gereza na familia yake yote?`

Inashangaza kufikiri kwamba sifa zetu zinaweza kubadili hatima za milele za wale wanaotuzunguka. Ikiwa Paulo na Sila wangekuwa wameketi gizani wakinung’unika na kulalamika kama wafungwa wanavyofanya mara nyingi, je, unadhani mtu ye yote angeokolewa usiku ule?

Hatujui kilichomtokea mlinzi wa gereza na familia yake baadaye, lakini unaweza kuwaona kifikra wakisoma maneno Paulo aliyoandika baadaye akiwa katika gereza lingine huko Rumi: “Maana mmepewa kwa ajili ya Kristo, si kamwamini tu, ila na kuteswa kwa ajili yake; mkiwa na mashindano yale yale mliyoyaona kwangu, na kusikia kwamba ninayo hata sasa.” (Fil. 1:29, 30). Kama walilisoma hili na kutafakari jinsi mateso ya Paulo yalivyowaletea furaha, kwa hakika lazima lilileta wimbo katika mioyo yao na changamoto mpya ya kudumu kuwa waaminifu, bila kujali gharama.

`Unadhani ni nani angeweza kuvutwa kwa Mungu kwa wimbo wa sifa ambao ungetoka moyoni mwako? Fanyeni juhudi za pamoja kuwa wawazi na kwa ukunjufu zaidi katika kumsifu kwenu Mungu mkiwa karibu na wengine. Hamjui matokeo chanya mnayoweza kuwa nayo.`