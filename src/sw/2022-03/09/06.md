---
title:  Silaha Inayoshinda
date:  25/08/2022
---

Soma 2 Mambo ya Nyakati 20:1-30. Kama Yehoshafati alivyogundua, sifa ni silaha yenye nguvu. Baada ya kupokea taarifa kwamba “jeshi kubwa” lilikuwa linakuja kupigana naye, Yehoshafati hakurukia mara moja hatua ya kijeshi, lakini “akauelekeza uso wake amtafute BWANA” (2 Nya. 20:3). Watu wa Yuda walipokuja Yerusalemu kwa ajili ya kufunga, Yehoshafati alikiri ukweli wa hali hiyo, akisema kwamba “ ‘sisi hatuna uwezo juu ya jamii kubwa hii, wanaotujia juu yetu; wala hatujui tufanyeje; lakini macho yetu yatazama kwako.’ ” (2 Nya. 20:12).

`Unapoliona “jeshi kubwa” likikaribia, mjibizo wako wa mara moja ni upi? Kutokana na mwitikio wa Yehoshafati katika 2 Mambo ya Nyakati 20:3-12, unaweza kujifunza nini kuhusu kushughulika na upinzani mkubwa?`

Roho wa Bwana alipomjilia Yahazieli, yeye alitangaza kwa ujasiri: “ ‘Hamtahitaji kupigana vita, jipangeni, simameni, mkauone wokovu wa Bwana ulio pamoja nanyi, enyi Yuda na Yerusalemu; msiogope, wala msifadhaike; kesho tokeni juu yao; kwa kuwa Bwana yu pamoja nanyi’ ” (2 Nya. 20:17). Baada ya hayo, walimwabudu Mungu na kumwimbia sifa “kwa sauti kuu sana” (2 Nya. 20:19). Hata kama Mungu ndiye angewapigania, bado walipaswa kutoka kwenda kukabiliana na adui.

Lakini haya hayakuwa maandamano ya kawaida kwenda vitani. Yehoshafati akaweka waimbaji wamwimbie Bwana sifa walipokuwa wakitoka kwenda vitani. “Nao walipoanza kuimba na kusifu, Bwana akaweka waviziao juu ya wana wa Amoni, na Moabu, na wa mlima Seiri, waliokuja juu ya Yuda; nao wakapigwa” (2 Nya. 20:22). Kwa mujibu wa mwandishi, Mungu aliingilia kati mara tu walipotendea kazi imani yao katika ahadi yake, walipoanza “kumsifu katika uzuri wa utakatifu wake” (2 Nya. 20:21).

`Soma tena 2 Mambo ya Nyakati 20:1-30. Kanuni zipi za kiroho unaweza kuzipata ambazo unaweza kuzitumia Katika kutembea kwako binafsi na Mungu, hasa katika nyakati za jaribu na msongo?`