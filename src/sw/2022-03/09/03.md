---
title:  Kuomba Hadi Kuangusha Kuta
date:  22/08/2022
---

Kuna msemo kwa Kiingereza: “kujiweka katika mazingira magumu.” Hebu fikiria unapaka rangi sakafu ya chumba lakini baadaye unagundua kuwa umemalizia kwenye kona na hauwezi kutoka—isipokuwa kwa kutembea juu ya rangi ambayo haijakauka. Huna budi kukaa hapo hadi ikauke!

Nyakati fulani imani yetu inaonekana kutuzuilia kwenye kona (kutuweka mahali pagumu). Tunafika katika hali, na, kama rangi ambayo haijakauka sakafuni, imani yetu “inatutega.” Tunaiangalia hali, na ama tunapaswa kumkataa Mungu, imani, na kila kitu tulichokiamini, au imani yetu inatulazimisha kuamini kile kinachoonekana hakiwezekani.

Mungu aliwaleta Waisraeli hadi kwenye kona. Baada ya kutangatanga kwao kwa miaka 40 jangwani, Mungu hakuwaongoza watu wake kwenye nyika tupu, zenye amani. Mungu aliwaongoza kwenda katika mojawapo ya miji yenye ngome imara zaidi katika eneo lote. Kisha walipaswa kuuzunguka Yeriko kwa ukimya kwa siku sita. Siku ya saba Mungu aliwaambia kupiga kelele—na kelele hiyo, pamoja na tarumbeta, vingeleta ushindi.

`Soma Yoshua 5:13-6:20. Mungu anajaribu kuwafundisha nini Waisraeli?`

Kupiga kelele kwa sauti kusingeweza kusababisha mtetemo wa kusukuma kuta zianguke. Mungu alipowataka Waisraeli _“kupiga kelele,”_ kulikuwa ni aina ya kupiga kelele ambako Daudi anaandika juu yake katika Zaburi 66: “Mpigie Mungu kelele za shangwe, nchi yote, Imbeni utukufu wa jina lake, Tukuzeni sifa zake!” (Zab. 66:1, 2). Huku kupiga kelele kulikuwa ni sifa! Baada ya siku sita za kuzitazama kuta kubwa, ni lazima walihitimisha kwamba hawakuwa na uwezo wa kuzivunja wenyewe.

`Wazo hili linatusaidiaje kuelewa maana ya Waebrania 11:30? Mungu anapokaribia kufanya jambo jipya katika maisha yetu, anaweza kutuleta Yeriko, kwa kuwa anaweza kuhitaji kutufundisha kwamba nguvu ya ushindi haitokani na uwezo na mikakati yetu. Kila kitu tunachohitaji hutoka nje yetu wenyewe. Hivyo, haidhuru kuwe na nini mbele yetu, haidhuru ni namna gani kinaonekana kutokushindika, wajibu wetu ni kumsifu Mungu—chanzo cha kila kitu tunachohitaji. Hii ni imani katika vitendo.`