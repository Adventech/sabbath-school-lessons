---
title:  Msingi kwa Ajili ya Sifa
date:  21/08/2022
---

Mwandishi mashuhuri wa Urusi Fyodor Dostoyevski alikuwa amehukumiwa kifo, na hukumu kubatilishwa tu mwishoni. Alikaa gerezani miaka mingi badala yake. Akizungumzia uzoefu wake wa gerezani, aliandika: “Amini mpaka mwisho, hata kama watu wote wametanga mbali na umebaki mwaminifu mmoja tu; leta sadaka yako hata wakati huo na msifu Mungu katika upweke wako.”

Katika masomo haya tumekwishaona jinsi Paulo alivyostahimili upinzani na mateso makubwa sana. Lakini sasa amekaa katika gereza la Kirumi. Na bado hana fadhaa; badala yake, anaandika kwa shauku kuwatia shime waumini walioko Filipi!

`Soma Wafilipi 4:4-7, Unadhani Paulo angewezaje kuandika vitu vya namna hiyo wakati yeye mwenyewe akiwa gerezani? Katika kifungu hiki, ufumbuzi wa kupata “amani ya Mungu” ni upi?`

Ni jambo moja kufurahi wakati kila kitu kinakwenda vizuri. Lakini Paulo anatuhimiza kufurahi sikuzote. Hilo linaweza kuonekana la ajabu. Ikiwa tutakichukua kile ambacho Paulo anaandika kihalisi, kuna maana mbili muhimu kwetu.

Kwanza, ikiwa tunataka kufurahi sikuzote, ni lazima imaanishe kwamba tunapaswa kufurahi hata kama hali haionekani kutoa msingi wo wote wa kufurahi. Pili, ili tufurahi sikuzote, lazima pia imaanishe kwamba tunalazimika kujifunza kufurahi nyakati ambazo hatujisiki kufanya hivyo.

Paulo anatutaka tumsifu Mungu ingawa mara nyingi inaweza kuonekana kuwa si kawaida kabisa kwetu kufanya hivyo. Inaweza hata kuonekana kukosa mantiki. Lakini kama tutakavyoona, ni kwa sababu hasa kuna nyakati ambapo inaonekana kukosa mantiki ambapo tunatakiwa kufurahi. Kwa maneno mengine, sifa ni tendo la imani. Kama vile ambavyo imani haitegemei hali zetu bali hutegemea ukweli juu ya Mungu, hivyo sifa ni kitu tunachofanya si kwa sababu tunajisikia vizuri bali kwa sababu ya ukweli wa Mungu alivyo na kile alichotuahidi. Na cha kushangaza, ni imani kama hiyo inayoanza kuunda mawazo, hisia, na hali zetu.

`Ni ukweli upi kuhusu Mungu ambao Paulo anaufunua katika kifungu cha leo—ukweli unaomwezesha kufurahi, hata gerezani? Andika orodha fupi ya kile unachojua ni ukweli kuhusu Mungu. Pitia orodha na msifu Mungu kwa kila kimoja. Hili linabadilishaje namna unavyojisikia na kutazama mazingira yako?`