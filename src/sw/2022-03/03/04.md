---
title:  Pambano Kuu Jangwani
date:  12/07/2022
---

> <p></p>
> “Na Yesu, hali amejaa Roho Mtakatifu, alirudi kutoka Yordani, akaongozwa na Roho muda wa siku arobaini nyikani, akijaribiwa na Ibilisi”? (Lk. 4:1,2).

`Soma Luka 4:1-13. Ni masomo gani unaweza kujifunza kutokana na simulizi hii kuhusu jinsi ya kuyashinda majaribu na kutoanguka dhambini?`

Majaribu yanaweza kuwa magumu kwa sababu yanagusa mambo tunayoyatamani sana, na daima yanaonekana kuja katika nyakati zetu za udhaifu kabisa.

Luka 4 ni mwanzo wa kisa cha kujaribiwa kwa Yesu na Shetani, na inaweka mbele zetu mambo magumu. Kutazama kwa mtupo wa jicho, inaonekana kwamba Roho Mtakatifu. anamwongoza Yesu kwenda majaribuni. Hata hivyo, Mungu kamwe hatujaribu (Yak. 1:13). Badala yake, kama ambavyo tumekuwa tukiona, Mungu hutuongoza kwenda katika kalibu za kutupima. Kinachoshtusha katika Luka 4ni kwamba Roho Mtakatifu anaweza kutupeleka katika nyakati za kujaribiwa zinazohusisha kuwa katika hatari ya majaribu makali ya Shetani. Katika nyakati kama hizo, tunapohisi ukali wa majaribu hayo, tunaweza tusielewe vizuri na kufikiri tumekuwa hatumfuati Mungu kwa usahihi. Lakini hili si lazima liwe kweli.

“Mara nyingi tunapowekwa katika hali ya jaribu tunakuwa na shaka kama Roho wa Mungu amekuwa akituongoza. Lakini ulikuwa ni uongozi wa Roho uliompeleka Yesu nyikani ili ajaribiwe na Shetani. Mungu anapotuleta katika majaribu, analo kusudi la kutimiza kwa manufaa yetu. Yesu hakutumia vibaya ahadi za Mungu kwa kwenda katika majaribu pasipo kuambiwa, hakuhisi kukata tamaa wakati majaribu yalipomfjia. Kadhalika nasi hatupaswi kufanya hivyo.” _—Ellen G. White, The Desire of Ages, uk. 126, 129._

Wakati mwingine, tunapokuwa kalibuni, tunaungua badala ya kutakaswa. Kwa hiyo inaleta faraja sana kujua kwamba tunapokunjwakunjwa chini ya majaribu, tunaweza kuwa na tumaini tena kwa sababu Yesu alisimama imara. Habari njema ni kwamba Yesu ni Mbeba dhambi wetu, kwa sababu alilipa fidia kwa ajili ya kushindwa kwetu kuvumilia jaribu hilo _(haidhuri lilikuwa jaribu gani),_ kwa kuwa alipitia kalibu baya kuliko ambayo yeyote kati yetu anaweza kupitia, hatutupwi wala kuachwa na Mungu. Kuna tumaini, hata kwa mwenye dhambi “mkuu” (1 Tim. 1:15).

`Unakabiliwa na majaribu yapi sasa? Tumia muda katika maombi, ukimwomba Bwana kukufundisha jinsi ya kutumia masomo kutoka katika mfano wa Yesu Katika maisha yako mwenyewe. Kumbuka, haupaswi kushindwa na jaribu, daima! Kumbuka, pia, kwamba ikiwa umeshindwa, unaye Mwokozi.`