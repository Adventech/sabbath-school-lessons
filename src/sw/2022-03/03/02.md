---
title:  Kwenda Katika Nchi ya Ahadi Kupitia Njia Isiyo na pa Kutokea
date:  10/07/2022
---

> <p></p>
> “Hata Farao alipokaribia, wana wa Israeli wakainua macho yao, na tazama, Wamisri wanakuja myuma yao; wakaogopa sana; wana wa Israeli wakamlilia Bwana” (Kut. 14:10).

Je, umewahi kutegwa, kuongozwa katika mtego au mahali ambapo hakuna namna ya kutoka? Wakati mwingine inaweza kuwa vyema, kama vile kuingia pasipo kutarajia katika chumba walipo marafiki ambao wote wanapaza sauti “Staajabisho! Heri ya kumbukizi ya siku ya kuzaliwa!” Kwa nyakati zingine inaweza kuwa mshtuko kabisa, tena ulio mbaya sana. Waweza kuwa wanafunzi waliokuwa wakikuonea ulipokuwa shuleni, au mfanyakazi mwenzako ambaye pasipo kutarajia alijaribu kukufanya uonekane mbaya.

Tangu siku Waisraeli walipoondoka Misri hadi walipofika Nchi ya Ahadi, “Bwana naye akawatangulia mchana ndani ya wingu mfano wa nguzo, ili awaongoze njia; na usiku, ndani ya moto mfano wa nguzo, ili kuwapa nuru; wapate kusafiri mchana na usiku” (Kut 13:21). Kila sehemu ya safari yao iliongozwa na Mungu Mwenyewe. Lakini angalia alipowafikisha kwanza: mahali ambapo bahari ilikuwa mbele yao, milima ilikuwa pande zote, na jeshi la Farao lilikuwa linaonekana kwa karibu sana nyuma yao!

`Soma Kutoka 14. Kwa nini Mungu aliwaleta Waisraeli mahali ambapo alijua wangetishika sana?`

Kufuata “nguzo” hakutuhakikishii kuwa na furaha muda wote. Kunaweza pia kuwa uzoefu mgumu, kwa sababu kujifunza katika haki kunatupeleka katika maeneo yanayopima mioyo yetu, ambayo kwa asili ni midanganyifu sana (Yer. 17:9). Wakati wa magumu haya, ufunguo wa kujua wakati tunapomfuata Mungu kweli si lazima uwe kutokuwepo majaribu au maumivu lakini, badala yake, kuwa wazi kupokea maelekezo ya Mungu na kusalimisha daima nia na mioyo kwa uongozi wake.

Waisraeli walijifunza somo gani kutokana na uzoefu huu? Kut. 14:31.

`Kwa nini kumtumaini Mungu wakati mwingine ni jambo gumu sana, licha ya kwamba tunaweza kujua ahadi nyingi za kushangaza alizonazo kwa ajili yetu? Simulia kuhusu hali fulani ngumu unayoamini Mungu alikuongoza kwenda ili akufundishe “Kumwamini” .... na kumcha ....`