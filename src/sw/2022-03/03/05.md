---
title:  Urithi wa Milele
date:  13/07/2022
---

`Soma 1 Petro 1:6, 7. Petro anasema nini?`

Petro anawaandikia watu wanaopambana na magumu na mara nyingi kuhisi kuwa peke yao. Alikuwa anawaandikia “wateule wa Utawanyiko, wakaao hali ya ugeni katika Ponto, na Galatia, na Kapadokia, na Asia, na Bithinia” (1 Pet. 1:1). Hili ni eneo tunalolifahamu leo kama magharibi mwa Uturuki. Mafungu machache baadaye, Petro anasema kwamba anajua “wamehuzunishwa kwa majaribu ya namna mbalimbali” (1 Pet. 1:6).

`Petro anamaanisha nini kwa kusema wanakaa “hali ya ugeni” na “utawanyiko”? Hilo linaweza kuongezea majaribu yao kwa vipi?`

Kuwa Mkristo katika nyakati hizo kulikuwa jambo geni; waumini walikuwa wachache na katika maeneo tofauti tofauti ambapo walikuwa kundi thabiti la wachache ambao daima walieleweka vibaya kabisa, waliteswa vibaya sana. Petro anawahakikishia, hata hivyo, kwamba majaribu haya si ya kubahatisha au ya machafuko (1 Petro 1:6, 7). Imani halisi ni lengo la wale wanaostahimili katika “majaribu ya namna mbalimbali.”

`Soma 1 Petro 1:6-9. Petro anataka kuwapatia watu hawa uhakikisho gani wa mwisho katikati ya majaribu yao? Tumaini hili linamaanisha nini kwa ajili yetu, vilevile?`

Haidhuru majaribu yao ni yapi, haidhuru wanapitia nini, inawezaje kulinganishwa na umilele unaowangojea Kristo anaporudi? Maneno ya Petro kwao ni maneno ya Mungu kwetu, pasipo kujali tunakabiliwa na nini. Hata kama majaribu yetu ni magumu na yenye kuumiza, hatupaswi kusahau mwisho ulio bora, uzima wa milele katika mbingu mpya na nchi mpya, pasipo maumivu, mateso, au kifo. Tukiwa na ahadi ya namna hiyo mbele yetu, ahadi tuliyohakikishiwa kupitia kifo cha Yesu, ni muhimu kiasi gani kwamba hatupotezi imani, lakini badala yake, katikati ya majaribu yetu, tumwombe Bwana atuondolee kila kitu na cho chote kinachozuia imani yetu.

`null`