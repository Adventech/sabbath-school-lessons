---
title:  Kujaribiwa kwa Moto
date:  14/07/2022
---

Kulikuwa na kijana mwanamume ambaye tutamwita Alex. Alikuwa ametoka katika ujana wenye taabu: dawa za kulevya, vurugu, hata wakati mwingine alikuwa gerezani. Lakini, kupitia wema wa mshiriki mmoja wa kanisa mahalia (ambaye Alex alimwibia), Alex alijifunza habari za Mungu na kuutoa moyo wake kwa Mungu. Ingawa bado alikuwa na matatizo yake na mapambano, na ingawa mambo ya wakati uliopita bado yalikawia kutoka, Alex alikuwa mtu mpya katika Yesu. Alimpenda Mungu na kutafuta kuudhihirisha huo upendo kwa kuzitii Amri zake (1 Yn. 5:1, 2). Wakati fulani Alex alihisi kuvutiwa kwamba anapaswa kuwa mchungaji. Kila kitu kilielekeza hivyo. Alikuwa anaitikia wito wa Mungu, hakuna shaka kuhusu hilo.

Akiwa chuoni mambo yalikwenda sawa mwanzoni. Kisha jambo moja baada ya lingine yakaenda kombo, na maisha yake yakaanza kufaraganyika. Chanzo chake cha fedha kikaanza kukauka; rafiki wa karibu akamgeuka, akimtolea tuhuma ambazo zilikuwa za uongo lakini zilizoharibu sifa yake. Halafu, akaendelea kuwa mgonjwa; hakuna aliyejua ni nini, lakini iliendelea kuathiri masomo yake kiasi ambacho aliogopa kwamba angelazimika kuacha shule kabisa.

Juu ya hayo yote, alikuwa anapambana na majaribu makali ya dawa za kulevya, ambazo tayari zilikuwa katika jamii mahalia. Wakati fulani hata alishindwa/ alianguka katika eneo hilo. Alex hakuweza kuelewa ni kwa nini haya yote yalikuwa yanatokea, hasa kwa sababu alikuwa na uhakika kwamba Bwana alikuwa amemwongoza kwenda katika shule hii tangu mwanzo. Je, Alex alikosea kuhusu hilo? Ikiwa ndivyo, je, uzoefu wake wote na Mungu ulikuwa kosa kubwa? Hata vipengele vya msingi zaidi vya imani yake vilikuwa vinaanza kupata shaka.

Hebu fikiri kwamba, katikati ya hatari hii, Alex anakuja kwako kuomba ushauri. Ungeweza kusema nini? Umekuwa na uzoefu gani binafsi unaoweza kumsaidia mtu kama yeye? Mafungu yapi ya Biblia ungetumia? Mafungu yafuatayo yanaweza kuwa na msaada kiasi gani katika hali kama hiyo?

`Mithali 3,`

`Yer. 29:13,`

`Rum. 8:28,`

`2 Kor. 12:9,`

`Ebr. 13:5.`

`Karibia wote wanaomfuata Bwana wamekuwa katika nyakati za zahama ambapo wamejaribiwa kuwa na shaka kwa uongozi wa Mungu. Jambo muhimu katika hali kama hizo ni kuzishikilia ahadi, kukumbuka uongozi wa Mungu wakati uliopita, na kuomba kwa ajili ya imani na ustahimilivu. Bwana hatatuacha kamwe. Swali kwa ajili yetu ni: Kwa vipi hatushindwi na majaribu kiasi cha kumwacha?`