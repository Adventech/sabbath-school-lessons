---
title:  Nia Iliyofundishwa Nidhamu
date:  02/08/2022
---

Moja ya maadui wakubwa wa nia zetu ni hisia zetu. Tunaishi zaidi sana katika utamaduni ulioshambuliwa kwa picha na muziki vinavyoweza kuvutia fahamu zetu moja kwa moja, vikiamsha hisia zetu—hasira, woga, au tamaa—pasipo kutambua. Mara nyingi kiasi gani tunafikiria juu ya mambo kama vile “Ninajisikia kula nini kwa chakula cha jioni?” “Ninajisikia kufanya nini leo?” “Je, najisikia vizuri kuhusu kununua hili?” Hivyo hisia zimehusishwa kwa karibu sana katika kufanya kwetu maamuzi. Si kwamba hisia ni mbaya, lakini jinsi ninavyojisikia kuhusu kitu fulani haihusiani na kilicho sahihi au bora. Kwa kweli, hisia zetu zinaweza kutudanganya (“Moyo ni mdanganyifu kuliko vitu vyote”  [ Yer. 17:9]) na zinaweza kujenga taswira ya uhalisi, kutusababisha tufanye chaguzi mbaya, na kutuandaa kwa ajili ya kalibu tuliyojitengenezea wenyewe.

`Mifano ipi unaweza kuipata kutoka katika Biblia ambapo watu walifanya chaguzi Kutokana na hisia kuliko Neno la Mungu ? Matokeo yalikuwa yapi? Tazama kwa mfano Mwa. 3:6; 2 Sam. 11:2—4, Gal. 2:11, 12.`

`Soma 1 Petro 1:13. Petro anashughulika na nini, na anahitaji wasomaji wake wafanye nini hasa?`

Petro alielewa kwamba nia ndiyo usukani kwa mwili tunaoutawala. Ondoa utawala wa nia, nasi tutatawaliwa na hisia zo zote zinazotujia.

Hebu fikiria unatembea katika njia nyembamba kuelekea nyumbani kwa Mchungaji. Katika kusafiri kuna njia nyingi zinazokwenda katika mielekeo tofauti tofauti. Baadhi ya njia hizi zinakwenda katika maeneo ambayo tusingependa kwenda. Zingine zinaonekana kukutia majaribuni; zinashawishi hisia zetu, mihemko yetu, matamanio yetu. Ikiwa, hata hivyo, tutafuata mojawapo, tutatoka katika njia sahihi na kwenda katika njia ambayo inaweza kuwa ngumu sana kuiacha.

`Ni maamuzi gani muhimu yanakukabili? Jiulize kwa uaminifu, “Nitajuaje ikiwa chaguzi zangu zinatokana na hisia, mhemko, tamaa, kinyume na Neno la Mungu?”`