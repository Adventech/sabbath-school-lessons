---
title:  Roho wa Kweli
date:  31/07/2022
---

Je, umewahi kuomba, “Tafadhali, Mungu, nifanye mwema!” lakini kulionekana kubadilika kidogo sana? Inawezekanaje kwamba tunaweza kuomba kwa ajili ya uweza mkuu wa Mungu unaobadilisha kutenda kazi ndani yetu, lakini maisha yetu yanaonekana kutobadilika? Tunajua kwamba Mungu anazo rasilimali zisizo ukomo zipitazo ufahamu ambazo ana shauku ya kutupatia bure. Kwa kweli tunataka kutumia fursa hii kabisa, walakini, maisha yetu hayaonekani kubadilika kwa namna inayopatana na kile Mungu anachokitoa.

Kwa nini? Kuna sababu moja rahisi mno: wakati ambapo Roho anao uweza usio na ukomo kutubadilisha, inawezekana kwa chaguzi zetu wenyewe kuzuia kile Mungu anachoweza kufanya.

`Soma Yohana 16:5-15. Katika kifungu hiki, Yesu anamwita Roho Mtakatifu “Roho wa kweli” (Yn. 16:13). Hili linamaanisha nini ambacho Roho Mtakatifu anatutendea?`

Ingawa Roho Mtakatifu anaweza kutupatia ukweli kuhusu kuwa kwetu wenye dhambi, hawezi kutufanya tutubu. Pia anaweza kutuonesha ukweli mkuu zaidi kuhusu Mungu, lakini hawezi kutulazimisha kuuamini au kuutii. Ikiwa Mungu angetushurutisha hata katika namna ndogo, tungepoteza uhuru wetu wa kuchagua, na Shetani angemshutumu Mungu kwa kuhadaa akili na mioyo na hivyo kuweza kumshutumu Mungu kwa kudanganya katika pambano kuu.

Pambano kuu lilipoanza mbinguni, Baba yetu hakumlazimisha Shetani au malaika ye yote kutubu. Na katika Bustani ya Edeni, wakati mengi sana yalipokuwa hatarini tena, Mungu aliweka wazi kabisa ukweli kuhusu mti uliokuwa katikati ya bustani, lakini hakuwazuia Hawa na Adamu kutumia uhuru wao wa kuchagua kutokutii. Mungu hatatenda tofauti na hivyo kwetu leo. Kwa hiyo, Roho anawasilisha ukweli kuhusu Mungu na dhambi na kisha anasema, “Kwa mtazamo wa kile nilichowaonesha, mtafanya nini sasa?”

Ni sawa na tunapokuwa kalibuni. Wakati mwingine kalibu ipo tu kwa sababu hatujatii au kuzitubu dhambi zetu. Kwa Baba yetu kutenda kazi katika mambo kama hayo, ni lazima tuchague kwa kutambua kufungua milango ya toba na utii kwa ajili ya uweza wa Mungu kuingia ndani yetu na kutubadilisha.

`Ni usadikisho upi “Roho wa kweli” amekupatia hivi karibuni? Unaisikiliza sauti yake vizuri kiasi gani? Na, muhimu zaidi, chaguzi zipi unazofanya kwa uhuru wako wa kuchagua?`