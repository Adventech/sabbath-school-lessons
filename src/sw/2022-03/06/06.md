---
title:  Hitaji la Kuvumilia
date:  04/08/2022
---

Soma kisa cha Yakobo akipigana mweleka na Mungu (Mwanzo 32). Kisa hiki kinatuambia nini kuhusu ustahimilivu, hata katikati ya kukatishwa tamaa kukubwa? _(Kumbuka muktadha wote wa hali ya Yakobo kabla hujajibu)._

Tunaweza kujua kilicho sahihi na kutumia nia zetu kufanya kilicho sahihi; lakini tunapokuwa chini ya shinikizo, inaweza kuwa vigumu sana kuendelea kumshikilia Mungu na ahadi zake. Hiyo ni kwa sababu tu wadhaifu na wenye hofu. Kwa hiyo, moja ya nguvu muhimu za Mkristo ni uvumilivu, uwezo wa kuendelea licha ya kutaka kukata tamaa.

Moja ya mifano mikubwa zaidi ya uvumilivu ndani ya Biblia ni Yakobo. Miaka mingi kabla, Yakobo alimfanyia hila ndugu yake, Esau, na baba yake kumpatia haki ya uzaliwa wa kwanza (Mwa 27), na tangu wakati huo, amekuwa akikimbia kwa kuogopa tamanio la Esau kumwua. Licha ya kuwa alipewa ahadi za kushangaza za uongozi na baraka za Mungu katika ndoto yake ya ngazi ifikayo mbinguni (Mwanzo 28), bado alikuwa akiogopa.

Yakobo alihitaji sana uhakikisho wa Mungu kwamba alipata kibali na kwamba ahadi alizoahidiwa miaka mingi kabla bado zilikuwa za kweli. Alipopambana na mtu ambaye kwa hakika alikuwa Yesu, uvungu wa paja la Yakobo uliteguliwa. Tangu wakati huo na kuendelea, isingeweza kuwa rahisi kwake kupigana, kwa kuwa maumivu yangekuwa makali sana. Lazima kulikuwa na uhamaji mkubwa sana kutoka kupambana kwenda kushikilia. Yakobo anamshikilia Yesu kwa maumivu yasiyovumilika hadi anapopata uhakikisho wa baraka yake. Kwa hiyo Yesu anamwambia, “ ‘Niache, niende, maana kunapambazuka’ ” (Mwa. 32:26).

Baraka ya Yakobo ilikuja kwa sababu alisimama imara katika maumivu. Ndivyo ilivyo kwetu sisi. Mungu anaweza pia kutegua “uvungu wa paja” letu na kisha kututaka tumshikilie katika maumivu yetu. Kwa kweli, Mungu aliruhusu makovu yanayouma kuendelea —Yakobo bado alikuwa anachechemea alipokutana na ndugu yake. Kwa mwonekano wa nje ulikuwa ni udhaifu, lakini kwa Yakobo ilikuwa ishara ya nguvu zake.

`Ni chaguzi zipi za kivitendo unazoweza kufanya (ushirika, mtindo wa maisha, kusoma machapisho, mazoea ya kiafya, maisha ya kiroho) ambazo zitakusaidia vizuri kudumu pamoja na Bwana katikati ya kukata tamaa na majaribu?`