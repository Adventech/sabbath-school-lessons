---
title:  Muunganiko wa Uungu na Ubinadamu
date:  01/08/2022
---

Mafanikio yako makubwa kabisa ni yapi? Inaelekea, cho chote ulichofanikisha hakikutokea kwa wewe tu kushuka kutoka kitandani asubuhi. Ikiwa tunataka kupata kitu fulani cha thamani katika maisha haya, kunahitajika muda na juhudi. Uanafunzi wetu kwa Kristo ni vivyo hivyo pia.

`Soma Wakolosai 1:28, 29. Ingawa Paulo anamzungumzia Mungu anayetenda kazi ndani yake, ni kwa njia zipi anaonesha juhudi za kibinadamu ampbazo pia zinahusika? Tazama pia Kum. 4:4, Lk. 13:24, 1 Kor. 9:25, Ebr. 12:4.`

Katika Wakolosai 1:29 kuna utambuzi wa ajabu wa namna Paulo anavyoyaona mahusiano yake na Mungu katika kazi hii. Anasema kwamba anajitaabisha—lakini kwa uweza wa Mungu.

Neno lililotafsiriwa “kutenda kazi” linamaanisha “kuchoka,” “kufanya kazi hadi kuishiwa nguvu kabisa.” Neno hili lilitumiwa hasa kwa wanariadha walipokuwa wakifanya mazoezi. Neno lililotafsiriwa “jitaabisha,” linalofuata, linaweza kumaanisha katika baadhi ya lugha “kuumia kwa maumivu makali.” Kwa hiyo, tunayo maelezo yanayomhusu mwanariadha akijitahidi kwa kila kitu ili kushinda. Lakini ndipo Paulo anabadili wazo kidogo, kwa sababu Paulo anajitahidi, si kwa kila kitu alichonacho, bali kwa kila kitu Mungu anachompa. Hivyo tunabaki na hitimisho rahisi kuhusu huduma ya Paulo—ni huduma iliyofanywa kwa juhudi kubwa binafsi na nidhamu, lakini ilifanywa kwa uweza wa Mungu. Uhusiano huu unatenda kazi kwa namna ile ile kama tunapotafuta ukuaji wa tabia ya Kristo ndani yetu.

Hili ni muhimu kukumbuka, kwa sababu tunaishi katika ulimwengu ambapo tunahitaji vingi zaidi kwa jitihada kidogo sana. Wazo hilo limeingia taratibu katika Ukristo, pia. Baadhi ya wainjilisti wa Kikristo wanaahidi kwamba ukiamini tu, Roho Mtakatifu atashuka juu yako kwa nguvu ya kushangaza isiyo ya kibinadamu na kutenda miujiza mikubwa. Lakini hii inaweza kuwa nusu ya kweli hatari, kwa sababu inaweza kuwafikisha watu katika hitimisho kwamba tunahitaji tu kuingojea nguvu ya Mungu ije wakati tumekaa kwa kustarehe katika viti vyetu!

`Uzoefu wako binafsi ni upi kwa aina ya jitihada aliyoizungumzia Paulo? Ni mambo gani Mungu ameweka moyoni mwako ambayo unapambana nayo? Unawezaje Kujifunza kujisalimisha kwa Mapenzi ya Mungu?`