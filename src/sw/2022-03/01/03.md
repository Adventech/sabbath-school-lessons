---
title:  Maeneo Maalum Katika Safari
date:  27/06/2022
---

> <p></p>
> “Huniongoza katika njia za haki kwa ajili ya jina lake” (Zab. 23:3).

Fikiria kuhusu “njia za haki” (Zab. 23:3) zikitanda mbele yako, na kwenda umbali mrefu. Huwezi kuona mwisho, bali unafahamu kwamba mwisho wa safari ni nyumbani, nyumbani mwa Mungu. Unapotazama karibu kidogo na wewe, je, unaona njia zinakoelekea? Unaweza kuona baadhi ya maeneo waziwazi, lakini maeneo mengine yanazuiliwa kwa vikwazo vikubwa au vya hatari. Wakati mwingine njia huzingwa na mgongo wa milima. Sehemu fulani za njia ni rahisi kutembea; sehemu zingine ni ngumu. Ilikuwa ni kwa namna hii Israeli walisafiri kutoka Misri kwenda katika Nchi ya Ahadi, na inaelezewa kwa namna ile ile katika zaburi hii.

`Tambua kutoka katika Zaburi 23 maeneo maalum ambayo Daudi anaona kondoo wakiyapitia wanapozifuata njia za haki wakielekea nyumbani mwa Bwana.`

Lakini ni kwa nini njia hizi zinaitwa njia za haki au “njia sahihi’? Hapa kuna sababu nne muhimu. _Kwanza_, ni njia sahihi kwa sababu zinaelekeza katika mwisho sahihi wa safari—nyumbani mwa Mchungaji. _Pili_, ni njia sahihi kwa sababu zinatudumisha katika upatanifu na mtu sahihi—Mchungaji Mwenyewe. _Tatu_, ni njia sahihi kwa sababu zinatufundisha kuwa watu sahihi—kama Mchungaji. _Nne_, ni njia sahihi kwa sababu zinatupatia ushuhuda sahihi—tunapofanyika watu sahihi, tunampa Bwana utukufu. Ni njia “sahihi” au “za haki” kwamba safari ni rahisi au ngumu.

Ni muhimu kutambua kwamba Mungu anapotuongoza, sio tu suala la kufikisha kifurushi mwisho wa safari. Ni zaidi sana ya uongozi na ulinzi. Kama mifano mingi kote katika Biblia ambapo Mungu anawaongoza watu wake (_kwamba ni kumwongoza Ibrahimu kwa ahadi zake au kuwaongoza Israeli kwa nguzo ya moto na wingu_), Mungu anapoongoza, daima ni kuhusu kuwafundisha watu Wake katika haki.

`Una utambuzi kiasi gani kwamba haki ndiyo kipaumbele cha Mchungaji kwa ajili ya maisha yako? Ni vipi majaribu yanaweza kubadilisha maisha yako ili uweze kuakisi vyema tabia ya Kristo?`