---
title:  'Njia ya Pili ya Mchepuo Usiotarajiwa: Meza Iliyozungukwa'
date:  29/06/2022
---

> <p></p>
> “Waandaa meza mbele yangu, machoni pa watesi wangu. Umenipaka mafuta kichwani pangu, na kikombe changu kinafurika” (Zab. 23:5).

Katika maisha yetu yote, pasipokuepukika tutakutana na maadui fulani. Ushughulikeje nao? Umewahi kukesha usiku, ukijitupa na kugeuka, ukitafakari njia za kulipa kisasi kwa wale wanaojaribu kukuumiza au kuharibu kazi yako? Inaweza kuwa vigumu kwa Wakristo kujua jinsi ya kushughulika na maadui.

`Ni aina gani ya maadui umekuwa nao maishani mwako? Umeonesha mwitikio gani kwa wale ambao wamejaribu kukuumiza au wale unaowajali? Umefuataje kwa uzuri maneno ya Yesu kwetu katika Mathayo 5:44, au Paulo katika Warumi 12:18-21?`

Katika Zaburi 23:5, Daudi anatuonesha njia ya ajabu ya kushughulika na maadui. Anazuia uwepo wao usionekane kwa kutazama badala yake kile Mungu anachofanya kwa niaba yake. Na Mungu yuko pale akimwandalia karamu.

Katika utamaduni wa Daudi mgeni wa heshima alipokuja katika karamu, mwenyeji angempaka mafuta kichwani wakati mgeni alipokuwa anakaribia kuingia katika ukumbi wa karamu. Mafuta yalikuwa mchanganyiko wa mafuta ya mzeituni na manukato. Kisha mgeni angeketishwa mbele ya chakula kingi zaidi kwa mtu kuweza kula.

`Ni kwa namna gani vitu vitatu (_meza, mafuta, kikombe_) katika Zaburi 23:5 vinawezaa kusaidia kutukumbusha juu ya jinsi Mungu anavyotupatia mahitaji yetu, hata wakati tunapokuwa bondeni?`

Kama Paulo anavyotukumbusha, “Kwa maana kushindana kwetu sisi si juu ya damu na nyama; bali ni juu ya falme na mamlaka, juu ya wakuu wa giza hili, juu ya majeshi ya pepo wabaya katika ulimwengu wa roho” (Efe. 6:12). Maadui zetu ni pamoja na wale tunaowaona na wale tusiowaona. Tupende tusipende, tumezungukwa. Hata hivyo, tunapokuwa na Mchungaji, hakuna adui hata mmoja, anayeonekana au asiyeonekana, anayeweza kuiba kile alichotupatia.

`Tafakari juu ya jinsi Mchungaji alivyokutendea wakati ulipozungukwa na maadui. Unaweza kuona nini katika nyakati hizi kinachoweza kukuwezesha kushukuru hata katika magumu kama hayo? `