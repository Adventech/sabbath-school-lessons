---
title:  'Njia ya Kwanza ya Mchepuo Usiotarajiwa: Bonde'
date:  28/06/2022
---

> <p></p>
> “Naam, nijapopita kati ya bonde la uvuli wa mauti, sitaogopa mabaya; kwa maana wewe upo pamoja nami, gongo lako na fimbo yako vyanifariji” (Zab. 23:4).

Ingekuwa vizuri ikiwa njia za haki zingepita tu kando ya mito mitulivu iliyofunikwa majani mabichi. Lakini hivyo sivyo Daudi anavyoielezea. Pia katika njia hizi kuna bonde la uvuli wa mauti—si mahali ambapo tuna shauku ya kutembelea! Nyakati fulani katika mwaka, mabonde na makorongo yanayopatikana Israeli yanaelekea kuleta mafuriko ambayo yanaweza kuja pasipo kutarajiwa na kugharikisha kabisa. Maeneo haya kwa sifa pia ni membamba, yakiwa na pande zilizoinuka zinazokinga mwanga. Kwa hiyo, “uvuli wa mauti” ni mfano wa “kivuli kirefu sana” au “giza nene sana.”

`Fikiria kuhusu nyakati ambazo umekuwa katika “bonde lako la uvuli wa mauti.” Uzoefu umekuwaje? Je, uliogopa, hata kama ulijua kwamba Mchungaji Alikuwepo? Mafungu yapi ya Biblia yalikuwa ya thamani zaidi kwako kwa wakati huo, na kwa nini?`

`Unadhani kondoo walifikaje bondeni? Unadhani kondoo walienda huko wenyewe, au Mchungaji aliwaongoza kondoo katika njia hiyo Yeye Mwenyewe? Thibitisha jibu lako.`

Elizabeth Elliot anaandika, “Mwana-kondoo aliyejikuta katika bonde la uvuli wa mauti angeweza kuhitimisha kwamba amefika huko kimakosa. Ilikuwa muhimu kwake kupitia katika giza hilo ili kujifunza kutokuogopa. Mchungaji bado yuko naye.” _Elisabeth Elliot, Quest for Love (Grand Rapids, MI: Revell Books, 1996), uk. 218._

`Je, umewahi kuhisi kwamba “haujaongozwa kwa usahihi” kwenda katika bonde? Ulionesha mwitikio gani kwa Mungu katika wakati huu? Kwa nini unadhani Mchungaji angetaka kuwa katika hatari ya kueleweka vibaya kwa kuturuhusu kuingia katika bonde lenye giza?`