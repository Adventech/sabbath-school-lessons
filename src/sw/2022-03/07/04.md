---
title:  Uwepo wa Baba Yetu
date:  09/08/2022
---

> <p></p>
> “ ‘Kwa maana mimi, Bwana, Mungu wako, nitakushika mkono wako wa kuume, nikikuambia, Usiogope; mimi nitakusaidia’ ” (Isa 41:13).

Mtu aliwahi kusema, “Mungu anapoonekana kuwa mbali sana, ni nani aliyesogea?” Matatizo yanapotokea, tunadhani kwamba Mungu ametuacha. Ukweli ni kwamba hajaenda po pote.

Uwepo wa Mungu ulionekana kuwa mbali sana kwa Wayahudi wakiwa uhamishoni. Lakini, kupitia kwa Isaya Mungu anawahakikishia ukombozi kwa siku za usoni. Hata hivyo, wakati ambapo kurudi halisi Yerusalemu bado kulikuwa miaka mingi mbele, Mungu aliwataka watu wake kujua kwamba hakwenda mbali nao na kwamba kulikuwa na kila sababu kwa ajili ya tumaini.

`Soma Isaya 41:8-14. Ni sababu zipi kwa ajili ya tumaini unaweza kuzitambua kwa watu wanaosubiria kwa shauku ukombozi wa wakati ujao? Ahadi hii inatusaidia kwa namna gani tunaposubiria uhamisho wetu katika dunia hii kufikia ukomo?`

Moja ya mifano mizito zaidi katika mafungu haya unapatikana katika Isaya 41:13. Mungu mwenye enzi wa ulimwengu wote anasema kwamba watu wake hawapaswi kuogopa, kwa sababu yeye ndiye “ ‘anayeushika mkono wako wa kuume.’ ” Ni jambo moja kufikiria Mungu akiongoza matukio duniani kutoka katika nuru ya kiti cha enzi kikubwa—mbali sana na dunia yetu. Lakini kwa jumla ni picha tofauti kutambua kwamba yu karibu kiasi cha kuweza kushika mikono ya watu wake wapendwa.

Tunapokuwa tumetingwa na shughuli nyingi, inaweza kuwa vigumu kukumbuka kwamba Mungu yu karibu nasi. Lakini tunapokumbuka kwamba yeye ni Imanueli, “Mungu pamoja nasi,” inabadilisha kabisa hali ya mambo. Wakati uwepo wa Mungu unapokuwa nasi, ndivyo yalivyo makusudi yake, ahadi zake, na uweza wake unaobadilisha.

`Kwa siku chache zijazo, jaribu kufanya jaribio. Katika kila wakati unaowezekana, jaribu kujikumbusha kwamba Mungu anaushika mkono wako na kibinafsi anakuahidi msaada, Weka kumbukumbu ya jinsi hili linavyobadilisha namna unavyoishi. Jiandae kujadili uzoefu wako katika darasa siku ya Sabato.`