---
title:  Baba Yetu Alivyo
date:  08/08/2022
---

Oswald Chembers anaandika, “Je, umekuwa ukimwuliza Mungu kile atakachokifanya? Kamwe hatakwambia. Mungu hakwambii kile atakachokifanya; Anakufunulia jinsi alivyo.” _—My Utmost for His Highest (Uhrichsville, OH: Barbour & 9 Company, Inc., 1963), Jan. 2._

`Unadhani Chambers anamaanisha nini kwa wazo hili?`

Kama tujuavyo, kitabu cha Ayubu kinaanza kwa msiba mkubwa binafsi kwa Ayubu. Anapoteza kila kitu, isipokuwa maisha yake na mke wake, naye [mke wake] anapendekeza kwamba “ ‘mkufuru Mungu ukafe!’ ” (Ayu. 2:9). Kinachofuata ni majadiliano ambayo marafiki wanajaribu kutoa ufumbuzi kwa nini yote yametokea. Katika majadiliano haya yote, Mungu yuko kimya.

Kisha kwa ghafla katika Ayubu 38 Mungu anajitokeza na kusema: “ ‘Ni nani huyu atiaye mashauri giza Kwa maneno yasiyo na maarifa?’ ” (Ayu. 38:2). Pasipo kukoma, Mungu anamuuliza Ayubu maswali 60 ya kushangaza. Fungua Biblia yako na kupitia haya maswali katika Ayubu 38 na 39. (Ayubu 38, 39)

Baada ya swali la mwisho, Ayubu anajibu, “ ‘Tazama, mimi si kitu kabisa, nikujibu nini? Naweka mkono wangu kinywani pangu. Nimenena mara moja, nami sitajibu; Naam, nimenena mara mbili, lakini sitaendelea zaidi’ ” (Ayubu 40:4, 5). Lakini Mungu hajamaliza. Kisha anaanza tena na kuuliza seti ya maswali “makubwa” kwa mfuatano.

`Soma jibu la mwisho la Ayubu katika Ayubu 42:1-6. Mungu alikuwa anajaribu kumwambia nini Ayubu, na kulikuwa na matokeo gani kwake?`

Mungu hajibu kamwe lo lote kati ya maswali ya “kwa nini” ya marafiki za Ayubu. Lakini Mungu anaelezea taswira ya ukuu wake usio na kifani kama ulivyofunuliwa kupitia kazi za kushangaza za viumbe. Baada ya hili, Ayubu kwa hakika hahitaji jibu lo lote. Hitaji la maelezo limezuiwa kwa taswira kubwa ya adhama ya Mungu.

Kisa hiki kinafunua fumbo la kuvutia. Tumaini na kutiwa shime vinaweza kutokana na utambuzi kwamba tunajua kidogo mno. Bila kufikiri, tunajaribu kupata faraja kwa kujua kila kitu, na hivyo tunakatishwa tamaa tunaposhindwa kujua. Lakini wakati mwingine Mungu anaonesha kutokujua kwetu ili tuweze kutambua kwamba tumaini la mwanadamu linaweza kuwa salama tu kwa Mwenye uhai aliye mkuu kuliko sisi.

`Je, mambo ambayo huwezi kuyaelewa yanatokea sasa hivi? Ikiwa ndivyo, lenga katika tabia ya Mungu. Ni kwa vipi kufanya hivyo kunaweza kukupatia tumaini unalohitaji ili kustahimili katika kile ambacho kwa sasa hakieleweki?`