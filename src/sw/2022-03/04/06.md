---
title:  Tabia na Jamii
date:  21/07/2022
---

Wimbo unasema hivi: “Mimi ni mwamba, Mimi ni kisiwa.” Je, umewahi kujihisi hivyo—ukitaka kusimama mwenyewe? Unaweza kuwa umewasikia watu wakisema, “Vema, mahusiano yangu na Mungu ni suala binafsi. Si jambo ninalotaka kulizungumzia.”

`Soma Waefeso 4:11-16. Ni hoja gani Paulo anatoa hapa? Ni jukumu gani anatoa hapa kwa jamii?`

Paulo anapowaandikia Waefeso, analielezea kanisa kama mwili. Yesu ni kichwa, na watu Wake wanakamilisha sehemu iliyobaki. Ukitazama Waefeso 4:13, utatambua kuwa kusudi la msingi la kuishi katika jamii kama hiyo—ni kufikia “cheo cha kimo cha utimilifu wa Kristo.” Na kwa ajili ya hilo tunahitajiana!

Kwa hakika inawezekana kuwa Mkristo peke yako kabisa. Kwa kweli, kama kwa watu wengi kwa karne nyingi ambao wamekuwa wakidhihakiwa au kuteswa, kusimama mwenyewe mara nyingi hakuepukiki. Ni ushuhuda wenye nguvu wa uweza wa Mungu kwamba wanaume na wanawake hawafungwi chini ya shinikizo linalowazunguka. Hata hivyo, wakati ambapo hili ni kweli, Paulo anataka kusisitiza ukweli muhimu: hatimaye, tunaupata na kuufunua utimilifu wa Kristo tunapofanya kazi pamoja katika ushirika na kila mmoja.

`Katika Waefeso 4:11-16, Paulo anasema nini lazima kifanyike kabla ya utimilifu wa Kristo haujadhihirishwa katika jamii yetu ya Kikristo?`

`Ni kwa njia gani ushahidi wa jamii ambayo inadhihirisha utimilifu wa Kristo ni tofauti na mtu binafsi anayeudhihirisha utimilifu wa Kristo? Hili lina maana gani katika muktadha wa pambano kuu? Tazama Efe. 3:10.`

`Ni rahisi kuwa mwema wakati upo peke yako au ukiwa na watu usiowafahamu, lakini ni vigumu zaidi kuwa mwema kwa watu ambao ama unawafahamu sana au usiowapenda. Hili linamaanisha kwamba wakati bado tunawaonesha watu hawa neema na utu wema, tunatoa ushahidi usiozuilika wa ukweli kuhusu Mungu. `