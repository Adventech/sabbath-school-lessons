---
title:  Imani Katikati ya Moto Utakasao
date:  18/07/2022
---

Ni jambo moja kuwa katika pambano; na ni jambo tofauti kabisa hata kutokuona majeshi yakiwa yamejipanga katika pambano hilo. Kwa namna fulani, hiki ndicho tunachoshughulika nacho sisi kama Wakristo. Tunajua kwamba majeshi yako nje huko, tunaweza kuyahisi maishani mwetu, walakini, tunapaswa kusonga mbele kwa imani, tukimtumaini “yeye asiyeonekana” (Ebr. 11:27).

`Soma Ayubu 23:1-10. Kiini cha pambano la Ayubu nini? Ni kitu gani asichokiona? Wakati huo huo, anakubali nini Kwa imani, licha ya majaribu yake yote?`

Hata katikati ya majaribu yake ya kutisha, Ayubu alimtumaini Bwana. Licha ya yote, Ayubu alidhamiria kustahimili. Na moja ya vitu vilivyomfanya adumu kustahimili ilikuwa dhahabu. Si Medali ya dhahabu; bali alikuwa akiutazama wakati ujao na kutambua kwamba akiendelea kumshikilia Mungu, atatoka akiwa anafaa zaidi kwa huo —atatoka akiwa kama dhahabu. Kwamba Ayubu alijua kiasi gani juu ya kilichokuwa kinatokea nyuma ya pazia, hatujaambiwa. Haidhuru ni kiasi gani hakikufahamika kwake, aliustahimili moto utakasao hata hivyo.

Je, unauogopa moto? Je, una wasiwasi kuhusu joto linaloletwa na hali ya mambo? Huenda, kama ilivyokuwa kwa Ayubu, moto wa Mungu unaonekana kutoelezeka. Unaweza kuwa ni ugumu wa kuendana na kazi mpya au makao mapya. Inaweza kuwa ni kustahimili uonevu kazini, au hata katika familia yako mwenyewe. Inaweza kuwa ni ugonjwa au hasara ya kifedha. Haidhuru ni magumu kiasi gani kueleweka, Mungu anaweza kuyatumia haya majaribu kukusafisha na kukutakasa na kudhihirisha sura yake katika tabia yako.

Kuthibitishwa kuwa dhahabu kunaonekana kuwa motisha kwa Ayubu hapa, kitu mwafaka kwake kutazama daima, na kinachosaidia kumvuta kutoka katika taabu zake. Ni ushuhuda wenye nguvu tayari kwa tabia yake kwamba, katikati ya maumivu na mateso, aliweza kutambua uhalisi wa mchakato wa utakasaji. Vilevile, hata kama ni kiasi gani hakuelewa, alijua kwamba haya majaribu yangemsafisha.

`Kwa uzoefu wako binafsi, majaribu yanatakasa na kusafisha kwa namna gani? Kwa njia zingine zipi unaweza kutakaswa, tofauti na njia ya mateso?`