---
title:  “Walio na Hekima”
date:  20/07/2022
---

Jana tulitazama umuhimu wa tabia kwa wale wanaongoja Marejeo ya Yesu. Leo tutatazama zaidi hasa umuhimu wa tabia kwa wale watakaokuwa hai wakati wa kuja kwa Yesu mara ya pill.

`Soma Danieli 12:1-10. Muktadha ni upi? Ni wakati gani katika historia ya dunia unaorejelewa hapa? Muhimu zaidi, tunaweza kusema nini kutoka katika mafungu haya kuhusu tabia ya watu wa Mungu katika nyakati hizi? Ni sifa zipi wanazopewa, kinyume na waovu? Tazama pia Ufu. 22:11.`

Danieli anaambiwa kwamba kabla ya Yesu kurejea, kutakuwa na wakati wa taabu usioweza kulinganishwa na wakati mwingine wo wote wa historia. Katika Danieli 12:3, 10, tunapewa maelezo kuhusu wenye haki na waovu katika wakati huu. Angalia jinsi wabaya “watatenda mabaya” (Dan. 12:10) tofauti na wenye haki, ambao katika fungu la 3 wanang’aa kama mwangaza, huenda kwa sababu “wametakaswa, na kufanywa weupe, na kusafika” (Dan. 12:10) katika “ ‘wakati huu wa taabu, mfano wake haukuwapo tangu lilipoanza kuwapo taifa hata wakati uo huo’ ” (Dan. 12:1). Tofauti, pia, waovu hawaelewi, bali wenye haki “wana hekima” na wanaelewa.

Wanaelewa nini? Hesabu, Sayansi, ukosoaji wa juu zaidi? Mithali inasema kwamba “kumcha Bwana ni chanzo cha maarifa” (Mit. 1:7). Huenda, katika muktadha huu, “walio na hekima” wana hekima kwa sababu wanayaelewa matukio haya ya mwisho, wakati wa taabu, unapojitokeza. Hawashitukizwi; kwa kusoma kwao Neno, wanajua unakuja. Na muhimu zaidi, wana ufahamu wa kutosha kuruhusu wakati huu wa taabu kuwatakasa na kuwasafisha; waovu, kwa upande mwingine, wanazidi tu kufanywa wakaidi katika uasi wao na hivyo kuendelea katika uovu wao.

Jambo muhimu ni kwamba tunapewa maelezo ya watu ambao wamepitia mchakato wa kusafishwa na kutakaswa.

`Ingawa tumeyapitia haya mafungu katika muktadha wa siku za mwisho kabisa, ni kanuni zipi tunaziona hapa ambazo zinaweza kutusaidia sasa kuelewa vizuri zaidi kuwa mchakato wa kutakasa na kusafisha unahusu nini, hata kwa ajili yetu leo?`