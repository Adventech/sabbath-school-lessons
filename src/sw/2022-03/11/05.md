---
title:  'Eliya: Tatizo la Kukurupuka'
date:  07/09/2022
---

Mapambano juu ya Mlima Karmeli yalikuwa yameisha (1 Wafalme 18). Moto ulikuwa umeshuka kutoka mbinguni, watu wote walikuwa wamemkiri Mungu wa kweli, na manabii wote wa uongo walikuwa wameuawa. Mungu alikuwa amethibitishwa. Ungeweza kufikiri kwamba Eliya alikuwa anakua katika nguvu za kiroho kadri siku ilivyokuwa inasogea, lakini ghafla akasikia kitu kilichomtia hofu sana hata akataka kufa. Soma sehemu ya kisa iliyobaki katika 1 Wafalme 19:1-9. Maneno ya mwisho katika mafungu haya yanatia wasiwasi: “Na tazama, Neno la BWANA likamjia: ‘Unafanya nini hapa, Eliya?’ ” (1 Wafalme 19:9). Kwa wazi, hofu ya Eliya ilimfanya akimbie na kujikuta mahali asipostahili kuwa.

Baada ya Bwana kuingilia kati kwa nguvu namna hiyo Mlimani Karmeli, Eliya alipaswa kujawa imani na tumaini; badala yake, anakimbia kwa kuhofia maisha yake. Somo gani tunaweza kujifunza kutokana na mfano huo mbaya?

Kisa hiki kinaelezea jambo muhimu: tunapokurupuka, tunaweza kujikuta kwa urahisi sana mahali tusipotakiwa kuwa. Katika kisa cha Eliya, ulikuwa ni woga wake uliomfanya azidiwe na kukimbilia jangwani, akitamani kwamba asingezaliwa kamwe. Lakini kuna mambo mengine yanayotusababisha kukimbilia nje ya mpango wa Mungu kwa ajili yetu.

`Soma mafungu yafuatayo. Mwa. 16:1-3; Hes. 20:10-12; Amu. 14:1-3; Mt. 20:20, 21; Lk. 9:52-56; Mdo. 9:1. Ni mambo gani yalisababisha wahusika walioelezewa hapa kukimbilia nje ya mapenzi ya Mungu? `

Ni rahisi kiasi gani kuacha mambo kama vile tamaa ya makuu, hasira, Shauku, kukosa imani, au “bidii” ya Bwana kutusababisha kuwahi mahali ambapo hatupaswi kuwa. Hakuna mtu ambaye hana uwezekano wa kupatwa na hatari hii. Jambo muhimu ni kukuza imani tumainifu katika wema na huruma za Mungu, ambaye tunajua anatupenda na anatutakia mema kabisa. Hili halifanyiki kwa lenyewe tu. Imani inaweza kuwa kipawa, lakini ni kipawa kinachohitaji kukuzwa, kulelewa, na kulindwa kwa wivu.

`null`