---
title:  Katika Wakati wa Mungu
date:  05/09/2022
---

`Soma Warumi 5:6 na Wagalatia 4:4. Yanatuambia nini kuhusu wakati wa Mungu?`

Katika mafungu haya, Paulo anatuambia kwamba Yesu alikuja kufa kwa ajili yetu kwa wakati mwafaka kabisa. Lakini Paulo hatuambii kwa nini ulikuwa wakati mwafaka. Ni rahisi sana kusoma mafungu haya na kujiuliza, Kwa nini Yesu alingoja maelfu ya miaka ndipo akaja duniani kushughulikia dhambi—je, ulimwengu haukuelewa kwamba dhambi ilikuwa jambo baya sana muda mrefu kabla ya hapo? Tunaweza kuuliza kwa nini Yesu anasubiri kuja mara ya pili pia. Tunaweza pia kuuliza, Kwa nini Bwana anangoja kwa muda mrefu sana kujibu maombi yangu?

Fikiria, kwa mfano, unabii wa majuma 70 ya Danieli 9:24-27, unabii unaoelekeza kwa Yesu kama Masihi (_upitie ikiwa unahitaji_). Kipindi hiki kilikuwa muda mrefu kiasi gani? Hili linakwambia nini kuhusu kujifunza kungoja vitu katika wakati wa Bwana, hata kama inachukua kile kinachoonekana kwetu kuwa muda mrefu?

Kuna sababu nyingi muhimu za kiroho kwa nini tuwe na nyakati za kungoja.

- _Kwanza,_ kungoja kunaweza kuelekeza upya fikra zetu toka kwenye “vitu” na kurudi kwa Mungu mwenyewe.

- _Pili,_ kungoja kunatuwezesha kujenga mtazamo dhahiri zaidi kuhusu nia na shauku zetu wenyewe.

- _Tatu,_ kusubiri kunajenga ustahimilivu—nguvu ya kiroho.

- _Nne,_ kusubiri kunafungua mlango wa kukuza nguvu nyingi za kiroho, kama vile imani na uaminifu.

- _Tano,_ kusubiri kunamruhusu Mungu kukamilisha vile ambavyo ni muhimu kwa ajili ya kinachoombwa kufanya sehemu yake.

- _Sita,_ kamwe hatuwezi kujua kwa nini tunapaswa kusubiri; kwa hiyo, tunajifunza kuishi kwa imani. Je, unaweza kufikiria sababu zingine zo zote za kungoja?

`Mifano gani unaweza kuipata katika Biblia ya Mungu kutenda mambo kwa wakati Wake inayoweza kukusaidia kujifunza kuamini kwamba Atakutendea kilicho sahihi kwa wakati Wake, vilevile? (Fikiria, kwa mfano, kuhusu Abrahamu na Sara na ahadi ya mwana.) Wakati huo huo, jiulize, “Je, naweza kuwa ninafanya nini kinachoweza kuwa kinachelewesha jibu la ombi ambalo lingekuwa limejibiwa zamani sana?”`