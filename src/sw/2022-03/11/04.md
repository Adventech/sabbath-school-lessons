---
title:  'Daudi: Kielelezo Katika Kungoja'
date:  06/09/2022
---

Katika 1 Samweli 16:1-13, tunamwona kijana Daudi akitiwa mafuta na Samweli kuwa mfalme. Hata hivyo, ilikuwa ni safari ndefu kutoka mashamba ya baba yake, Yese, hadi kiti cha enzi mjini Yerusalemu. Bila shaka, nyakati fulani alijihisi katikati ya kalibu.

Kwanza, mvulana huyo anaitwa kucheza muziki ili kutuliza Roho ya Sauli iliyofadhaika (1 Samweli 16). Baadaye, anakuwa Shujaa wa Israeli anapomuua Goliathi (1 Samweli 17). Kisha inapita miaka mingi ambayo Daudi anakimbia kuokoa maisha yake. Sauli na mwanawe Yonathani wanajua kwamba Daudi amekusudiwa kuwa mfalme atakayefuata (1 Sam. 23:17, 1 Sam. 24:20).

Lakini Daudi hafanyi lolote kuendeleza hatima yake aliyopewa na Mungu. Kwa kweli, yeye anaonekana kufanya kinyume. Hata Sauli alipojaribu kumuua na Daudi akakata kipande cha nguo katika vazi la mfalme, alitamani asingefanya jambo kama hilo (1 Sam. 24:5-7). Tena Sauli anapojaribu kumuua Daudi, Daudi anakataa kumuua Sauli wakati nafasi inapotokea (1 Sam. 26:7-11).

`Soma 1 Samweli 26:1-11. Kwa nini Daudi anakataa kumwua Sauli? Kanuni zipi hili linatufundisha kuhusu jinsi Mungu anavyotimiza mipango yake kwa ajili ya maisha yetu?`

`Sasa soma 1 Samweli 26:12-25. Ni kwa vipi kukataa kwa Daudi kumwua Sauli kunamuathiri Sauli? Hili linatufundisha nini kuhusu manufaa ya kumngojea Mungu?`

Tukiangalia njia nzima ya Daudi kwenda kwenye kiti cha enzi, bila shaka tunaweza kufupisha kwa sentensi fupi —usitwae kile ambacho Mungu bado hajakukabidhi. Zawadi za Mungu ni bora kila wakati zipokelewe kutoka katika mkono Wake na kwa wakati Wake. Hii inaweza kuhitaji muda mrefu sana wa kusubiri. Mimea ya maharagwe inaweza kukua kihalisi ndani ya saa kadhaa, wakati ambapo mti wa mwaloni utachukua miaka mingi. Lakini hatimaye pepo kali zinapokuja, mti hautang’olewa.

`Hebu fikiria jinsi ambavyo kwa urahisi Daudi angeweza kuhalalisha kumwua Sauli. (Hata hivyo, Daudi aliambiwa angekitwaa kiti cha enzi, na Sauli alikuwa mwovu sana kwa vyo vyote.) Walakini, matendo yake yanasema kuhusu imani ya kweli kwa Mungu. Unaweza kujifunza nini kutokana na mfano huu kwa ajili yako mwenyewe kwa cho chote unachoweza kuwa unasubiria?`