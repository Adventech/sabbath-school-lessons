---
title:  Mungu Mwenye Saburi
date:  04/09/2022
---

`Soma Warumi 15:4, 5. Nini kinapatikana katika mafungu haya kwa ajili yetu?`

Kwa kawaida hatuna subira kwa habari ya vitu ambavyo tunavihitaji hasa au tulivyoahidiwa lakini hatujavipata bado. Mara nyingi tunaridhika tu tunapopata kile tunachokitamani. Na kwa sababu ni kwa nadra sana tunapata tunachokitaka kwa wakati tunapokitaka, inamaanisha kwamba mara nyingi tunaonekana kuwa katika hali ya kukasirika na kukosa subira. Na tunapokuwa katika hali hii, ni kama haiwezekani kudumisha amani na kumtumaini Mungu.

Kwa fasili, kungoja kunaumiza. Katika Waebrania, moja ya maneno yanayomaanisha “kungoja kwa saburi” (Zab. 37:7), linatokana na neno la Kiebrania linaloweza kutafsiriwa kama _“kuumizwa sana,” “kutikisa,” “kutetemeka,” “kujeruhiwa,” “kuhuzunika.”_ Kujifunza saburi si rahisi; wakati mwingine ni kiini kabisa cha maana ya ndani ya kalibu.

`Soma Zaburi 27:14, Zaburi 37:7, na Warumi 5:3-5. Mafungu haya yanatuambia nini? Saburi inaleta nini?`

Tunaposubiri, tunaweza kukaza fikra katika moja ya mambo mawili. Tunaweza kutazama vitu tunavyovisubiri, au tunaweza kumtazama Yule anayevishikilia vitu hivyo mikononi mwake. Kinacholeta tofauti kama hiyo tunapongojea kitu si kiasi gani sana tunapaswa kusubiri, lakini mtazamo wetu tunaposubiri. Ikiwa tunamtumaini Bwana, ikiwa tumeyaweka maisha yetu mikononi mwake, ikiwa tumeyasalimisha mapenzi yetu kwake, basi tunaweza kuamini kwamba atafanya lililo bora zaidi kwa ajili yetu wakati unaofaa kwetu, haidhuru ni vigumu kiasi gani wakati mwingine kuamini.

`Ni vitu gani unavisubiria sana? Unawezaje kujifunza kusalimisha kila kitu kwa Mungu na wakati wake? Omba ili uwe na mtazamo wa kujisalimisha kikamilifu na utii kwa Bwana.`