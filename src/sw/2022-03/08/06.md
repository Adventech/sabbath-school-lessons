---
title:  Bado ni Mwaminifu Wakati Mungu Haonekani
date:  18/08/2022
---

Kufikiri kwamba hakuna mtu anayejali kuhusu kile kinachotutokea hakupendezi kabisa. Lakini kufikiri kwamba Mungu hajui au hatujali kunaweza kuhuzunisha zaidi.

Kwa Wayahudi waliokuwa uhamishoni Babeli, Mungu hakuonekana kujali sana hali yao. Bado walikuwa uhamishoni, bado walikuwa wanahisi kuachwa na Mungu kwa sababu ya dhambi yao. Lakini Isaya ananena maneno ya faraja kwao. Isaya 40 ni kifungu kizuri ambacho Isaya anazungumza kwa upole sana na watu kuhusu Mungu wao; “Atalilisha kundi lake kama mchungaji, Atawakusanya wana-kondoo mikononi mwake; Na kuwachukua kifuani mwake, Nao wanyonyeshao atawaongoza polepole” (Isa. 40:11). Lakini baada ya muda mrefu sana, hawa walio uhamishoni walikuwa wakifikiri, Uko wapi, Ee Bwana? Hatuwezi kuona ushahidi wowote kwamba ungalipo—au kujali!

`Soma Isaya 40:27-31. Ni kwa njia zipi Isaya anamwelezea Mungu? Maelezo haya kuhusu Mungu yalikusudiwaje kujibu imani yao kwamba “ ‘njia yangu imefichwa, Bwana asiione; na hukumu yangu imempita Mungu wangu asiiangalie’ ” (Isa. 40:27)?`

Kundi lingine la watu ambao wanaweza kuwa wamefikiria kwamba njia yao ilikuwa imefichwa Mungu asiione linapatikana katika kitabu cha Esta. Katika kitabu hiki, Mungu hatajwi hata mara moja. Hata hivyo, kisa chote ni mfululizo wa matukio yanayojitokeza ya kuingilia kati kwa Mungu ili kuwaokoa watu wake kutokana na sheria isiyoweza kubatilishwa iliyotaka waangamizwe.

Kisa hiki hakielezei tu matukio ya zamani—kinawakilisha wakati katika siku zijazo watu wa Mungu watakapoteswa tena na sheria itatolewa tena kwa ajili ya kuangamizwa kwao (Ufu. 13:15). Je, unaweza kuwazia jinsi ambavyo ingekuwa rahisi kuhitimisha kwamba ikiwa hali za kutisha namna hiyo zilikuwepo. kwa hakika Mungu ni lazima aliwaacha watu wake? Lakini hatupaswi kuogopa. Mungu yule yule aliyewaokoa wateule wake katika kisa cha Esta atawaokoa tena katika pambano la mwisho.

`Tumesoma jinsi Isaya alivyomwelezea Mungu kwa watu waliokuwa uhamishoni. Ungeweza kumwelezeaje Mungu kwa watu waliohisi kwamba Mungu alikuwa ametoweka na alikuwa amewaacha? Unawezaje kuwafundisha kuona kwa macho ya imani kutotegemea kile wanachokiona kuwazunguka kwa macho yao ya kibinadamu?`