---
title:  Kwa Jina la Yesu
date:  15/08/2022
---

`“ Mkiniomba neno lo lote kwa jina langu, nitalifanya’ ” (Yn. 14:14).`

Yesu asingeendelea kukaa na wanafunzi wake kwa muda mrefu zaidi. Yeye aliyekuwa msaada na mtia moyo wao alikuwa anaenda mbinguni, na wanafunzi walikuwa wanaanza kuhisi kuchanganyikiwa na kukosa nguvu. Lakini ingawa wanafunzi wasingeweza kumwona kimwili kwa muda mrefu zaidi, Yesu aliwapatia ahadi ya ajabu.

Soma Yohana 14:1-14. Kwa mujibu wa fungu la 13 na 14, Yesu anaahidi kututendea “neno lo lote” tuombalo kwa jina lake. Kwa sababu hii, karibia siku zote tunaongezea mwishoni mwa maombi yetu, “Kwa jina la Yesu, amina.”

`Tunapolisema hili, kwa kawaida tunadhani linamaanisha nini? Yesu anamaanisha nini anapotuhamasisha kuomba kwa namna hii? Kuna madokezo gani katika mafungu haya yanayotusaidia kuelewa hoja anayoitoa?`

Ombi letu linapokuwa “kwa jina la Yesu,” tunaweza kuwa na hakika kwamba mfumo wote wa mbingu unatenda kazi kwa niaba yetu. Tunaweza tusiwaone malaika wakitenda kazi pote kutuzunguka. Lakini wanatumwa kutoka katika kiti cha enzi cha mbinguni kwa jina la Yesu, kutimiza maombi yetu.

Wakati mwingine tunapoomba kwa jina la Yesu, tunafumbua macho yetu na kutegemea kila kitu kinachotuzunguka kuwa kimebadilika lakini kinaonekana kuwa vilevile. Hata hivyo, wakati uweza wa Mungu unaweza kuja na matokeo ya kuvutia, kama vile Yesu alivyotuliza dhoruba, unaweza kuja kwa ukimya, pasipo kutambuliwa, kama vile uweza wa Mungu ulivyomtegemeza Yesu katika bustani ya Gethsemane. Kitu fulani cha kuvutia kinaweza kisitokee kwa ghafla, lakini hilo halimaanishi kwamba Mungu hayuko kazini kwa ajili yetu.

`Soma tena Yohana 14:1-14. Unaposoma, fikiria kwamba Yesu anazungumza na wewe moja kwa moja, uso kwa uso. Ni tumaini gani na faraja unaweza kupata kutokana na ahadi hizi? Wakati huo huo, jiulize, “Ni mambo gani maishani mwangu yanaweza kuwa kikwazo cha kutimizwa kwa ahadi hizi kwa ajili yangu? Ni mabadiliko gani lazima nikusudie kuyafanya moyoni mwangu?`