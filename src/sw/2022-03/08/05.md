---
title:  Kubeba Masumbuko Yetu Yote
date:  17/08/2022
---

Kuna bamba la ukutani lenye maandishi ambalo baadhi ya watu wanalo katika nyumba zao linalosomeka “Kwa nini uombe wakati unaweza kuwa na wasiwasi?” Linatufanya tucheke kwa sababu tunajua ni mara nyingi kiasi gani tunahangaika badala ya kuja kwa Mungu na kumpatia mahangaiko yetu.

Mtu fulani aliwahi kusema kwamba wakati maisha yetu yanapofungwa sana, mpe Mungu na kumruhusu afungue mafundo. Mungu anatamani sana kufanya hili kwa ajili yetu. Lakini, cha kushangaza, tunaendelea kuyashikilia matatizo yetu hadi tunakaribia kuvunjika. Kwa nini tunangoja hadi tukatishwe tamaa kabla ya kumwendea Bwana?

`Soma 1 Petro 5:7. Petro ananukuu kutoka Zaburi 55:22. Kuna ujumbe gani wa msingi hapa kwa ajili yetu? Tazama pia Mt. 6:25-33.`

1 Petro 5:7 ni fungu rahisi sana. Hakuna siri iliyofichika ndani yake, na linamaanisha hasa kile linachosema. Kutwika kunamaanisha kufanya hivyo tu, kutupa, kutoa, ili kile kinachosababisha maumivu na wasiwasi kisiwe na uhusiano tena na wewe. Lakini, bila shaka, mizigo yetu haitupwi popote tu. Wasiwasi wetu haupotelei katika utupu. Anapewa Baba yetu aliye mbinguni, anayeahidi kushughulika nao. Hicho ndicho Yesu anachotuambia katika mafungu yanayopatikana katika Mathayo. Tatizo katika kulifanya hili si ugumu wake; badala yake, ni kwamba kunaonekana rahisi sana, jambo zuri sana kwa mtu kuamini kuwa la kweli.

Wasiwasi unasababishwa na mambo ya kila namna. Linaweza kuwa shinikizo kutokana na kazi. Ukosoaji usiotarajiwa. Kuhisi kwamba hatutakiwi au hatupendwi. Wasiwasi juu ya afya au fedha. Kuhisi kwamba hatufai kwa Mungu. Kuamini kwamba hatujasamehewa.

Vyo vyote yalivyo, sababu moja ya sisi kuyashikilia matatizo yetu ni kwamba tunafikiri tunaweza kuyatatua vizuri zaidi kuliko mtu mwingine yeyote anavyoweza. Lakini Petro anatuhimiza tufikirie upya wazo lo lote kama hilo. Sababu ya sisi kutokuwa na wasiwasi ni kwamba Mungu anajali. Lakini je, Mungu bado anajali vya kutosha kuingilia kati wakati talaka inapotishia au tunapohisi kukosa maana kabisa? Biblia inasema kwamba anajali kiasi cha kutosha kubadilisha hali yo yote.

`Ni mambo gani yanakusababisha kuwa na wasiwasi kwa sasa? Haidhuru ni halali kiasi gani, haidhuru yanataabisha kiasi gani, je, kuna jambo lo lote lililo gumu kwa Bwana? Labda tatizo letu kubwa zaidi ni kwamba ingawa tunaamini kwamba Mungu analijua na anaweza kulitatua, hatuamini kwamba atalitatua kwa namna ambavyo tungetamani litatuliwe. Tafakari juu ya hoja ya mwisho na jiulize jinsi ilivyo kweli katika maisha yako binafsi.`