---
title:  Kalibu za Dhambi
date:  05/07/2022
---

> <p></p>
> “Kwa maana ghadhabu ya Mungu imedhihirishwa kutoka mbinguni juu ya uasi wote na uovu wa wanadamu waipingao kweli kwa uovu” (Rum. 1:18).

Kila kitu tunachokifanya kina matokeo. Ukisimama kwenye jua kali ukiwa na barafu, kwa hakika itayeyuka. Chanzo na matokeo daima huenda pamoja. Na haidhuru ni kwa namna gani tunaweza kutaka sana mambo yawe tofauti, kadhalika na dhambi. Daima inavuna matokeo, Si kwamba Mungu anakaa mbinguni akishangaa ni mambo gani ya kutisha anaweza kuwafanyia watu wanaotenda dhambi; hapana, dhambi yenyewe huja na matokeo yake yenyewe.

Tatizo ni kwamba mara nyingi tunadhani kwamba kwa namna fulani tunaweza kumzidi Mungu akili, na kutenda dhambi pasipo kupitia matokeo. Haitokei kamwe. Paulo analiweka wazi kabisa kwamba kutenda dhambi kuna matokeo si tu kwa umilele bali matokeo machungu na ya kufadhaisha leo.

`Katika Warumi 1:21-32, Paulo anaelezea mchakato wa watu kuanguka dhambini na matokeo ya dhambi hizo. Soma mafungu haya kwa maombi na kwa uangalifu na kufanya muhtasari wa kiini cha kile Paulo anachokisema, ukijikita hasa katika hatua za dhambi na matokeo.`

Katika mafungu kadhaa yaliyotangulia Paulo anaelezea matokeo haya kama “ghadhabu ya Mungu” (Rum. 1:18). Ghadhabu ya Mungu katika kifungu hiki ni Mungu kuwaruhusu tu wanadamu kuvuna walichokipanda. Hata kwa Wakristo, Mungu daima haingilii kati mara moja ili kuondoa maumivu yanayotokana na matendo yetu wenyewe. Mara nyingi anaturuhusu kupata matokeo ya matendo yetu ili tuweze kuelewa jinsi dhambi zetu zinavyoleta uharibifu na kuchukiza sana.

Tumekuwa tukichukulia matokeo ya kuvunja sheria za Mungu za maadili. Lakini vipi kuhusu kuvunja sheria za Mungu za afya? Miili yetu ni makao ya Mungu. Kama tukiitendea vibaya miili yetu kwa kushindwa kula vyakula vyenye kuleta afya au kufanya mazoezi, au ikiwa tunafanya kazi kupitiliza mara kwa mara, hii pia ni dhambi dhidi ya Mungu. Na hii ina matokeo ambayo yanaweza kujenga hali ya kalibu.

`Katika maisha yako mwenyewe, kwa namna gani umevuna matokeo ya mara moja ya dhambi zako mwenyewe? Ni masomo gani umejifunza? Ni mabadiliko gani upaswayo kufanya ili usipitie tena jambo kama hilo tena?`