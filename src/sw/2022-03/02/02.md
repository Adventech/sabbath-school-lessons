---
title:  Mastaajabu
date:  03/07/2022
---

> <p></p>
> “Wapenzi, msione kuwa ni ajabu ule msiba ulio kati yenu, unaowapata kama moto ili kuwajaribu, kana kwamba ni kitu kigeni kiwapatacho” (1 Pet. 4:12)

Mastaajabu, mastaajabu ya kuhuzunisha, yanaweza kuja kwa njia nyingi, Gari linabadili mwelekeo barabarani kuelekea katika njia yako. Taarifa ya ghafla kwamba unapoteza kazi yako. Kipimo cha afya kinachokupatia habari mbaya isiyotarajiwa. Kusalitiwa na mtu uliyempenda ambaye ulidhani anakupenda. Kwa kadri maumivu yanavyoweza kuwa mabaya, mara nyingi yanafanywa mabaya zaidi na hali ya kutokea bila kutarajiwa.

Juma hili tutatazama aina mahsusi za hali zinazoumiza au kalibu ambazo hazipaswi kutustaajabisha.

Kwa kuanzia, hebu turudi katika 1 Petro 4:12. Neno la Kiyunani linalomaanisha “kuona kuwa ni ajabu” katika 1 Petro 4:12 linamaanisha “seni” au “ya kigeni.” Petro anawasihi wasomaji wake wasianguke katika mtego wa kuamini kwamba mateso makali na majaribu ni mageni kwa uzoefu wa Kikristo. Badala yake, yanapaswa kuchukuliwa kama ya kawaida—yanaweza na ni lazima yatarajiwe.

Neno lililotumiwa kumaanisha “msiba” au “majaribu makali” linatokana na neno lingine la Kiyunani, na linamaanisha “kuunguza.” Katika maeneo mengine limetafsiriwa kama “tanuru.” Uzoefu huu wa mateso kwa ajili ya imani yetu unaweza basi kuchukuliwa kama “mchakato wa uyeyushaji,” mchakato wa kalibu.

`Soma 1 Petro 4:12-19, Ujumbe wa Petro ni nini?`

Wengi wetu tunastaajabishwa kuhusu mateso kwa sababu mara nyingi tuna mtazamo uliorahisishwa zaidi kuhusu maisha ya Kikristo. Tunajua kuna pande mbili—Mungu, ambaye ni mwema; na Shetani, ambaye ni mbaya. Lakini kwa kawaida tunaweka kila kitu kinachoonekana kizuri kwenye kasha alilomo Mungu, na kila kitu kinachoonekana kibaya kwenye kasha alilomo Shetani.

Lakini maisha si rahisi sana. Hatuwezi kutumia hisia zetu kuamua kile kilichomo katika kasha la Mungu au la Shetani. Wakati mwingine kutembea na Mungu kunaweza kuwa changamoto na kugumu. Na kumfuata Shetani kunaweza kuonekana kuleta thawabu kubwa. Ayubu, ambaye ni mwenye haki lakini anateseka, anaelezea hili wakati alipomwuliza Mungu, “ ‘Mbona waovu wanaishi, na kuwa wazee, naam, na kuongezeka kuwa na nguvu?’ ” (Ayu. 21:7).

`Petro alikuwa anarejelea majaribu ambayo ni matokeo ya kumtetea Kristo. Lakini pia kuna sababu zingine zinazofanya majaribu yaje. 1 Petro 4:12-19 inaweza kukusaidiaje kumwelezea kwa busara rafiki kwa nini asione ajabu kwa majaribu makali anayokabiliana nayo?`