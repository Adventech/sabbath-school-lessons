---
title:  Kalibu ya Ukomavu
date:  07/07/2022
---

> <p></p>
> “ ‘Na makusudi nisipate kujivuna kupita kiasi, kwa wingi wa mafunuo hayo nalipewa mwiba katika mwili, mjumbe wa Shetani ili anipige, nisije nikajivuna kupita kiasi’ ” (2 Kor. 12:7).

Kuna tofauti kubwa kati ya kukata na kupogoa. Tunakata mimea ambayo hatuihitaji tena; tunapogoa mimea ambayo tunataka kuiendeleza iweze kuzaa matunda sana. Michakato yote miwili, hata hivyo, huhusisha matumizi ya kisu kikali. Kwa kweli, upogoaji unahitaji kukata na kuondoa sehemu za mti zinazoweza kuonekana kwa mkulima wa bustani mwanafunzi kama kuuharibu. Katika muktadha wa kiroho, Bruce Wilkinson anaandika, “Je, unaomba kwa ajili ya baraka tele za Mungu na kuomba kwamba akufanye zaidi kama Mwana Wake?

“Ikiwa jibu lako ni ndiyo, basi unaomba kwa ajili ya mkasi mkubwa.”_—Bruce Wilkinson, Secrets of the Vine (Sisters, OR: Multnomah Publishers, Inc., 2001), uk. 60._

Watu wameshangaa Paulo alichomaanisha hasa kwa “mwiba katika mwili” (2 Kor 12:7). Mawazo yanaanzia kwa Paulo kuwa na mashambulizi yasiyokoma kutoka kwa maadui hadi kuwa na changamoto ya kuongea. Inaonekana kwamba hili kwa kweli lilikuwa tatizo la uwezo wake wa kuona _(tazama Elllen G. White Comments, The SDA Bible Commentary, vol. 6, uk. 1107)_. Kwa mshangao, Paulo aliamini kwamba “mwiba “ wake “nalipewa.”

`Unadhani Paulo alimaanisha nini kwa kusema “nalipewa”? Nani aliyempa? Kwa vipi Mungu aliweza kuutumia kwa manufaa ya Paulo?`

Tambua kwamba “mwiba” wa Paulo ulikuwa na kusudi halisi: “nisije nikajivuna kupita kiasi” (2 Kor. 12:7). Haikuwa kwa sababu ya dhambi fulani dhahiri aliyokuwa ametenda, bali kumzuia asije akatenda dhambi kwa wakati ujao. Paulo alitambua kwamba kwa asili alikuwa na udhaifu kwa dhambi, na kwamba huu “mwiba” ungeweza kuuzuia.

`Soma 2 Wakorintho 12:7-10. Paulo anashughulikaje na “mwiba” wake? Je, unadhani Kwamba udhaifu wa Paulo ulikuwa na manufaa mengine ya kiroho kwake? Ni kwa jinsi gani namna Paulo anavyoitikia inaweza kukusaidia kushughulika na “miiba” ambayo unaweza kupaswa kuibeba?`

`Ni kwa njia zipi mawazo ya Mungu kwa ajili ya ukuaji wako kiroho yanaweza kuwa tofauti na ya kwako mwenyewe? Fikiria kuhusu maeneo katika maisha yako ambapo unahitaji kuzaa matunda zaidi Katika haki. Ni sifa zipi za kiroho ungependa kumwomba Mungu azikuze ndani yako kupitia kwa “upogoaji” wake?`