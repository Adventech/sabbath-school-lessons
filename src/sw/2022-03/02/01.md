---
title:  Kalibu Zinazokuja
date:  02/07/2022
---

### Somo la Juma Hili
1 Pet. 4:12-19, 1 Pet. 5:8-11, Rum. 1:21-32, Yer. 9:7-16, 2 Kor. 12:7-10.

> <p>Fungu la Kukariri</p>
> “Wapenzi, msione kuwa ni ajabu ule msiba ulio kati yenu, unaowapata kama moto ili kuwajaribu, kana kwamba ni kitu kigeni kiwapatacho. Lakini kama mnavyoyashiriki mateso ya Kristo, furahini; ili na katika ufunuo wa utukufu wake mfurahi kwa shangwe” (1 Petro 4:12, 13).

Katika maabara ya kemia mara nyingi mtu huweka vitu mbalimbali katika chombo kidogo na kuzichoma kwa moto wenye joto kali sana. Chombo kinapokuwa cha moto sana, vile vitu ama huyeyuka, kutoa sauti kama gesi, kualika(kufanya sauti ya kufyatuka), au kuungua kwa uangavu, kutegemeana na imetengenezwa na nini. Chombo hicho kinaitwa kalibu.

Kalibu inafasiriwa katika kamusi kama _(1)_ chombo kinachotumiwa kuyeyusha kitu kinachohitaji joto kali sana, _(2)_ jaribu kali, _(3)_ mahali au hali ambapo nguvu kali zinakutana ili kusababisha au kuleta mabadiliko au maendeleo.

Fasili hizi pia zinatupatia utambuzi muhimu wa kile kinachotokea katika maisha yetu ya kiroho. Juma hili tutaangazia sababu kadhaa zinazoweza kusababisha tujikute katika shinikizo na kupitia majaribu katika maeneo ambayo mazingira yanatufanya tubadilike, tuendelee, na kukua kitabia. Hii itasaidia kutupatia utambuzi wa kile Mungu anachofanya maishani mwetu ili kwamba tunapoingia kalibuni, tuwe na uelewa wa jinsi ya kuitikia.

_Juma Hili kwa Mtupo wa Jicho: Ni nini chanzo cha nyakati ngumu tunazozipitia katika maisha yetu?_

_Jifunze somo la juma hili kwa maandalizi ya Sabato ya Julai 9_