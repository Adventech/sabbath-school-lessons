---
title:  Kalibu za Utakaso
date:  06/07/2022
---

> <p></p>
> “Basi, kwa hiyo Bwana wa majeshi asema hivi, ‘Tazama, nitawayeyusha na kuwajaribu; maana nisipotenda hivi, nitende nini kwa ajili ya binti ya watu wangu?” (Yer. 9:7).

“Ikiwa Roho wa Mungu analeta akilini mwako neno la Bwana linalokuumiza, unaweza kuwa na uhakika kwamba kuna kitu ndani yako ambacho anataka kukiumiza hadi kufikia kifo chake.”_—Oswald Chambers, My Utmost for His Highest (Uhrichsville, OH: Barbour & Company, Inc., 1963), uk. 271._

`Unaelewaje nukuu na fungu hapo juu? Uzoefu wako binafsi umekuwaje katika maumivu yanayotokana na mchakato wa utakaso?`

`Soma Yeremia 9:7-16. Mungu anasema kwamba “nitawayeyusha na kuwajaribu,” Yuda na Yerusalemu (Yer. 9:7). Mungu anatoa sababu zipi mbili kwa ajili ya hili? (Yer. 9:13, 14). Uyeyushaji utafanyikaje? (Yer. 9:15, 16).`

Kuyeyusha na kujaribu kwa Mungu kulihusisha tendo lenye athari kubwa. Yumkini kuna sababu tatu kwa nini kuyeyusha na kujaribu kunaweza kuwa kama kalibu. Kwanza, tunapitia maumivu Mungu anaporuhusu hali ya mambo kuleta dhambi yetu mbele zetu. Mapema kidogo, Yeremia kwa huzuni anaandika, “ ‘Mifuo inafukuta kwa nguvu; risasi tu inatoka katika moto huo; mfua fedha ameyeyusha bure tu; maana wabaya hawaondolewi mbali’ ” (Yer. 6:29).

Kwa hiyo, wakati mwingine tendo lenye athari kubwa linahitajika ili kupata usikivu wetu. Pili, tunapitia maumivu makali tunapohisi huzuni kwa ajili ya dhambi ambayo sasa tunaiona kwa wazi. Tatu, tunapitia kuvunjika moyo tunapojaribu kuishi tofauti. Inaweza kuleta wasiwasi sana na kuwa vigumu kuendelea kuchagua kuachilia vitu ambavyo vimekuwa sehemu yetu sana.

`Fikiria kuhusu dhambi ambazo unapambana nazo. Ikiwa Mungu atakuyeyusha na kukujaribu leo, anaweza kufanyaje? Hatua gani ungechukua sasa hivi ili kushughulika na hili kabla Mungu hajataka kuchukua hatua kubwa zaidi kwako, kama alivyofanya kwa Israeli?`