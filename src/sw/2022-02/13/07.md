---
title:  Jifunze zaidi
date:  24/06/2022
---

Jifunze zaidi: Ellen G. White, “Joseph and His Brother” (Yusufu na Ndugu Zake), katika Patriachs and Prophets, uk. 233—240. 

“Maisha ya Yusufu yanadhihirisha maisha ya Kristo. Husuda ndiyo iliyowasukuma ndugu wa Yusufu kumwuza kama mtumwa; walitumaini kumzuia asiwe mkuu kuliko wao wenyewe. Na alipochukuliwa kwenda Misri, walijidanganya kwamba wasingesumbuliwa tena na ndoto zake, kwamba walikuwa wameondoa uwezekano wote wa utimizwaji wake. Lakini njia yao wenyewe ilikuwa imebadilishwa na Mungu ili kuleta tukio lile lile walilojaribu kulizuia. Vivyo hivyo makuhani na wazee wa Kiyahudi walimwonea wivu Kristo, wakiogopa kwamba angevuta usikivu wa watu kutoka kwao. Walimwua, ili kumzuia kuwa mfalme, lakini kwa kufanya hivyo ndipo walikuwa wanasababisha jambo hili hasa liweze kutokea. 

“Yusufu, kupitia utumwa wake katika nchi ya Misri, alikuwa mwokozi wa familia ya baba yake; hata hivyo ukweli huu haukupunguza hatia ya ndugu zake. Hali kadhalika kusulubiwa kwa Kristo na maadui zake kulimfanya kuwa Mkombozi wa jamii ya wanadamu, Mwokozi wa wanadamu walioanguka dhambini, na Mtawala wa ulimwengu wote; lakini kosa la wauaji wake lilikuwa ni ovu sana kana kwamba mkono wa kudra za Mungu haukuwa umetawala matukio kwa ajili ya utukufu Wake Mwenyewe na faida ya mwanadamu. 

“Kama vile Yusufu alivyouzwa kwa wapagani na ndugu zake mwenyewe, ndivyo Kristo alivyouzwa kwa maadui zake waliomchukia sana kupitia mmoja wa wanafunzi wake. Yusufu alisingiziwa ubaya na kutupwa gerezani kwa sababu ya maadili yake; vivyo hivyo Kristo alidharauliwa na kukataliwa kwa sababu maisha yake ya haki na ya kujikana nafsi yalikuwa ni kemeo kwa dhambi; na ingawa hakuwa na hatia ya kosa lo lote, alihukumiwa kifo kwa ushahidi wa uongo. Na uvumilivu na upole wa Yusufu alipotendewa udhalimu na uonevu, msamaha wake wa haraka na hiari na ukarimu wake mwema kwa ndugu zake wakatili, huwakilisha uvumilivu wa Mwokozi usio na malalamiko dhidi ya uovu na uonevu wa watu wadhalimu, na msamaha wake, si tu kwa wauaji wake, bali kwa wote ambao wamekuja kwake wakiungama dhambi zao na kutafuta msamaha.” _—Ellen G. White, Patriarchs and Prophets, uk. 239, 240_

**Masawali ya Kujadili**

`1. Mara baada ya kufa kwa Yakobo, nduguze Yusufu waliogopa kwamba sasa Yusufu atalipa kisasi. Hili linatufundisha nini kuhusu hatia ambayo bado waliitunza? Mwitikio wa Yusufu unatufundisha nini kuhusu msamaha kwa wenye hatia?`

`2. Ufanani gani mwingine tunaweza kuupata kati ya maisha ya Yusufu na Yesu?`

`3. Tafakari kuhusu ukweli kwamba ingawa Mungu anajua kabisa kuhusu wakati ujao, bado tuko huru katika chaguzi tunazozifanya. Tunapatanishaje dhana hizi mbili?`