---
title:  Tumaini la Nchi ya Ahadi 
date:  23/06/2022
---

`Soma Mwanzo 49:29-50:21. Ni mada zipi kuu za tumaini zinapatikana katika hitimisho la kitabu cha Mwanzo?`

Hitimisho la kitabu cha Mwanzo linajumuisha matukio matatu yaliyojaa tumaini. 

`Kwanza,` ni tumaini kwamba Israeli watarudi katika Nchi ya Ahadi. Musa, mwandishi wa Mwanzo, anaelezea vifo vya Yakobo na Yusufu na kuzikwa kama matukio yanayoelekeza katika Nchi ya Ahadi. Mara tu baada ya baraka zake na unabii kwa “kabila za Israeli kumi na mbili” (Mwa. 49:28) Yakobo anawaza kuhusu kufa kwake na kuwaamuru wanawe kumzika Kanaani, katika pango la Makpela, walipomzika Sara (Mwa. 49:29-31). Simulizi inaloelezea msafara wa maziko kwenda Kanaani unakuwa utangulizi wa, Kutoka katika nchi ya Misri, karne kadhaa baadaye. 

`Pili,` ni tumaini kwamba Mungu atageuza mabaya kuwa mema. Baada ya kufa na kuzikwa kwa Yakobo, nduguze Yusufu wana hofu kuhusu maisha yao yajayo. Wanaogopa kwamba Yusufu sasa atalipiza kisasi chake. Wanakuja kwa Yusufu na kuinama kifudifudi mbele yake, wakiwa tayari kuwa watumwa wake (Mwa. 50:18), tukio ambalo ni ukumbusho wa ndoto za Yusufu za kiunabii. Yusufu anawathibitishia tena na kuwaambia “msiogope” (Mwa. 50:19), kirai ambacho kinadokeza katika wakati ujao (Mwa. 15:1); kwa sababu kile ambacho “walikikusudia mabaya” dhidi yake, “Mungu aliyakusudia kuwa mema” (Mwa. 50:20), na kugeuza matukio kuwa wokovu (Mwa. 50:19-21; linganisha na Mwa. 45:5, 7-9). Yaani, hata licha ya kushindwa kwingi kwa mwanadamu, majaliwa ya Mungu yataamua vinginevyo. 

`Tatu,` ni tumaini kwamba Mungu atawaokoa wanadamu walioanguka. Kisa cha kifo cha Yusufu katika fungu hili la mwisho la kitabu cha Mwanzo ni kipana sana kuliko tu kifo cha Yusufu. Kwa kushangaza, Yusufu hatoi amri kuhusu kuzikwa kwa mifupa yake. Badala yake anaelekeza katika wakati ambapo “Bila shaka Mungu atawajia ninyi, nanyi mtaipandisha huko mifupa yangu” (Mwa. 50:19). Hatimaye, tumaini la Nchi ya Ahadi, Kanaani, ni ishara, ukumbusho, wa tumaini la mwisho la wokovu, la urejeshwaji, wa Yerusalemu mpya katika mbingu mpya na nchi mpya tumaini la mwisho la sisi sote, tumaini lilifanywa hakika kwa kifo cha Shilo (mleta amani). 

`Soma Ufunuo 21:1-4. Mafungu haya yanawakilishaje tumaini lenye fahari kuu zaidi tulilo nalo? Pasipo ahadi hii, tunalo tumaini gani isipokuwa kifo tu kama mwisho wa matatizo yetu yote?`