---
title:  Yakobo Awabariki Wana wa Yusufu 
date:  21/06/2022
---

Yakobo anapokaribia kufa, anakumbuka kurudi kwake Betheli wakati uliopita (Mwa. 35:1-15), alipopokea toka kwa Mungu ahadi iliyofanywa upya ya “milki ya milele” (Mwa. 48:4) aliyopewa Ibrahimu (Mwa. 17:8). Tumaini la Nchi ya Ahadi, kwa hiyo, ni wazo linalofariji ambalo linakuza tumaini lake anapohisi kifo kinakuja. Basi, Yakobo anageuka, kwa wana wawili wa Yusufu, waliozaliwa Misri, na kuwabariki, lakini anafanya hivyo katika muktadha wa ahadi ya wakati ujao kuhusiana na uzao wake mwenyewe. 

`Soma Mwanzo 48. Kwa nini Yakobo aliwabariki wana wawili wa Yusufu hapa, na kwa nini si wajukuu zake wengine?`

Wana wawili wa Yusufu, Manase na Efraimu, ni wajukuu pekee ambao Yakobo aliwabariki. Kwa hiyo wanainuliwa kutoka katika hadhi ya wajukuu kwenda katika hadhi ya wana (Mwa. 48:5). Ingawa baraka za Yakobo zinadokeza kutangulia kwa wa pili (Efraimu) dhidi ya wa kwanza (Manase), Baraka za Yakobo kimsingi zinamhusu Yusufu (Mwa. 48:15). 

Tunachokiona hapa ni ushuhuda binafsi kuhusu uaminifu wa Mungu kwao kwa wakati uliopita na ahadi yake kwao kwa wakati ujao. Yakobo anamrejelea Mungu wa Ibrahimu na Isaka (Mwa. 48:15), aliyewapatia chakula na ulinzi. Ni Mungu yule yule ambaye “aliyeniokoa na maovu yote” (Mwa. 48:16), Yakobo pia anamkumbuka “Mungu wa Betheli” (Mwa. 31:13), ambaye alipigana naye mweleka (Mwa. 32:29) na aliyembadilisha jina lake toka Yakobo kuwa “Israeli” (Mwa. 32:26-29). 

Kwa kurejelea uzoefu huu wote, ambapo Mungu anabadilisha mabaya kuwa mema, Yakobo anadhihirisha tumaini lake kwamba Mungu hatashughulika tu na maisha ya sasa ya wajukuu zake, kama alivyofanya kwake na Yusufu, anawaza kuhusu wakati ujao pia, ‘wakati uzao wake utakaporudi Kanaani. Tumaini hili ni dhahiri kutokana na rejea yake ya Shekemu (Mwa. 48:22), ambayo si tu kipande cha ardhi alichojipatia (Mwa. 33:19) lakini pia mahali ambapo mifupa ya Yusufu itazikwa (Yosh. 24:32) na ambapo ardhi itagawanywa kwa makabila ya Israeli (Yosh. 24:1). Hata katikati ya yote yaliyotokea, Yakobo anadumu kuzikumbuka ahadi za Mungu, aliyesema kwamba kupitia famila hii “ ‘jamaa zote za dunia watabarikiwa’ ” (Mwa. 12:3).

`Soma Matendo ya Mitume 3:25, 26. Kulingana na Petro, ni kwa vipi ahadi hii ya Mwanzo 12:3 lilikuwa linatimizwa? Ni kwa namna gani sisi, wenyewe, tumeipokea baraka hii?`