---
title:  Wajibu wa Mwanadamu 
date:  31/03/2022
---

Mara tu baada ya Mungu kumuumba mtu wa kwanza, alimpatia zawadi tatu: Bustani ya Edeni (Mwa. 2:8), chakula (Mwa. 2:16), na mwanamke (Mwa. 2:22). 

`Soma Mwanzo 2:15-17. Wajibu wa mtu ni upi kwa viumbe na kwa Mungu? Ni kwa vipi wajibu huu wa aina mbili unahusiana kila moja na mwingine?`

Wajibu wa kwanza kwa mtu unahusu mazingira ya asili ambapo Mungu amemweka: “kuilima na kuitunza” (Mwa. 2:15). Kitenzi _‘avad, “kulima,”_ kinarejelea kazi. Haitoshi tu kupokea zawadi. Tunapaswa kuifanyia kazi na kuifanya izae na kuongezeka—somo ambalo Yesu atalirudia katika mfano wake wa talanta (Mat. 25:14-30). Kitenzi shamar, “tunza,”? kinamaanisha jukumu la kuhifadhi/kulinda kile kilichopokelewa. 

Wajibu wa pili unahusu chakula chake. Tunapaswa kukumbuka kwamba ni Mungu aliyewapatia wanadamu chakula (tazama Mwa. 1:29). Mungu pia alimwambia kwamba “ ‘waweza kula’ ” (Mwa. 2:16). Wanadamu hawakuumba miti, wala chakula juu yake. Vilikuwa zawadi, zawadi ya neema. 

Lakini kuna amri hapa, vile vile: ilikuwa wapokee na kufurahia zawadi ya Mungu ya ukarimu “ ‘ya kila mti.’ ” Kama sehemu ya neema hii, hata hivyo, Mungu anaongeza zuio. Hawapaswi kula matunda ya mtu maalum. Kufurahia pasipo mpaka wowote kutasababisha kifo. Kanuni hii ilikuwa sahihi katika Bustani ya Edeni na, kwa namna nyingi, kanuni ile ile ipo leo. 

Wajibu wa tatu wa mtu unahusu mwanamke, zawadi ya Mungu ya tatu: “mwanamume atamwacha baba yake na mama yake naye ataambatana na mkewe” (Mwa. 2:24). Kauli hii isiyo ya kawaida ni udhihirisho wenye nguvu unaoangazia jukumu la mwanadamu kwa agano la unyumba/ndoa na kusudi la kuwa “mwili mmoja,” kumaanisha mtu mmoja (linganisha na Mat. 19:7—9). 

Sababu inayofanya awe mwanamume (na si mwanamke) anayepaswa kuwaacha wazazi wake inaweza kuhusiana na matumizi ya Biblia ya ainasafu ya kiume; kwa hiyo, bila shaka, amri inatumika kwa mwanamke pia. Vyo vyote vile, muunganiko wa ndoa, ingawa ni zawadi toka kwa Mungu, unajumuisha jukumu la mwanadamu baada ya kupokea zawadi, jukumu hilo juu ya mwanamume na mwanamke pia ili kulitimiza kwa uaminifu. 

`Fikiria kuhusu vitu vyote ulivyopewa na Mungu. Majukumu yako ni yapi kwa vile ulivyopewa?`