---
title:  Sabato
date:  29/03/2022
---

`Soma Mwanzo 2:2, 3 na Kutoka 20:8-11. Kwa nini Sabato ya siku ya saba inahusianishwa na Uumbaji? Uhusiano huu unaathirije jinsi tunavyoitunza Sabato?`

Kwa usahihi kabisa ni kwa sababu “Mungu alimaliza” kazi Yake ya Uumbaji akaianzisha Sabato. Sabato ya siku ya saba, kwa hiyo, ni udhihirisho wa imani yetu kwamba Mungu aliimaliza kazi yake wakati huo, na kwamba aliiona kuwa “ni chema sana.” Kuitunza Sabato ni kuungana na Mungu katika kutambua thamani na uzuri wa viumbe Vyake. 

Tunaweza kupumzika toka katika kazi zetu kama vile Mungu alivyopumzika toka katika kazi yake. Utunzaji wa Sabato unamaanisha kusema ndiyo kwa Uumbaji wa Mungu “chema sana,” unaojumuisha miili yetu. Kinyume na imani za kale (na za sasa), hakuna cho chote katika Maandiko, Agano la Kale au Jipya, kinachoshusha hadhi mwili kama mwovu. Hilo ni wazo la kipagani, si la kibiblia. Badala yake, watunza Sabato wanamshukuru Mungu uumbaji wake—unaojumuisha miili yao wenyewe—na hiyo ndiyo sababu wanaweza kuufurahia Uumbaji na kuutunza. 

Sabato, ambayo ni “mwisho” wa kwanza wa historia ya mwanadamu, pia ni ishara ya tumaini kwa jamii ya wanadamu wanaoteseka na kwa kuugua kwa ulimwengu. Inavutia kwamba kirai “akaimaliza hiyo kazi” kinatokea mwishoni mwa ujenzi wa patakatifu (Kut. 40:33), na tena mwishoni mwa ujenzi wa hekalu la Sulemani (1 Fal. 7:40, 51) sehemu zote ambapo somo la injili na wokovu lilifundishwa. 

Baada ya Anguko, Sabato, mwishoni mwa juma, inaelekeza katika muujiza wa wokovu, ambao utatokea kupitia muujiza wa uumbaji mpya tu (Isa. 65:17, Ufu. 21:1). Sabato ni ishara mwishoni mwa juma letu la kibinadamu kwamba mateso na majaribu ya dunia hii vitakuwa na mwisho, vile vile. 

Hii ndiyo sababu Yesu aliichagua Sabato kama siku ifaayo zaidi kuwaponya wagonjwa (Lk. 13:13-16). Kinyume na desturi zo zote ambazo viongozi walizishikilia, kwa uponyaji wa Sabato Yesu aliwaelekeza watu wa wakati huo, na sisi pia, katika wakati ambapo maumivu yote, mateso yote, na kifo, vitakapokoma, ambayo ndiyo hitimisho la mwisho katika mchakato wa wokovu. Kwa hiyo, kila Sabato inatuelekeza katika tumaini la ukombozi. 

`Kwa namna gani kwa kupumzika siku ya Sabato tunapata pumziko na wokovu tulionao katika Yesu sasa na ule utakaotimizwa, hatimaye, katika uumbaji wa mbingu mpya na nchi mpya?`