---
title:  Matatizo ya Kifamilia 
date:  05/06/2022
---

Yakobo, hatimaye, amekaa katika nchi. Wakati Isaka alikuwa “mgeni” tu, fungu linasema pia kwamba Yakobo “akakaa katika nchi” (Mwa. 37:1), hata hivyo, ilikuwa wakati huo, alipokuwa akikaa katika nchi, ndipo matatizo yakaanza, wakati huu ni kutoka ndani ya familia. Pambano halihusiani na kuimiliki nchi au matumizi ya kisima; kimsingi, ni la kiroho. 

`Soma Mwanzo 37:1-11.Nyanja ipi ya kifamila iliwaongoza nduguze Yusufu kumchukia sana?`

Tangu mwanzo kabisa, tunatambua kwamba Yusufu, mwana wa Yakobo katika umri wake wa uzee (Mwa. 37:3), alifurahia mahusiano ya kipekee na baba yake, ambaye “alimpenda kuliko ndugu zake wote” (Mwa. 37:4). Alikwenda mbali zaidi “akamfanyia kanzu ndefu” (Mwa. 37:3), kanzu ya kifalme (2 Sam. 13:18), ishara ya kusudi la Yakobo la siri kumkuza—kumwinua Yusufu, mwana wa kwanza wa Raheli, kufikia hadhi ya mzaliwa wa kwanza. 

Wakati ujao, kwa hakika, utathibitisha matamanio ya Yakobo kwa sababu Yusufu hatimaye atapokea haki za mzaliwa wa kwanza (1 Nya. 5:2). Haishangazi, basi, kwamba nduguze Yusufu walimchukia sana na hata wasingeweza kuwa na mazungumzo ya amani naye (Mwa. 37:4). 

Zaidi ya hayo. Yusufu alileta taarifa mbaya kwa baba yake kuhusiana na tabia zinazostahili kukemewa toka kwa ndugu zake (Mwa. 37:2). Hakuna anayependa kuchongewa. 

Hivyo wakati Yusufu aliposimulia ndoto zake, kuashiria kwamba Mungu atamweka katika cheo cha juu na kwamba wao, ndugu zake, wangemwinamia, walizidi kumchukia zaidi. Sifa za kweli za ndoto za kiunabii zinathibitishwa kwa ukweli kwamba zinarudiwa (tazama Mwa. 41:32). Ingawa Yakobo anamkemea kwa wazi mwanawe (Mwa. 37:10) alihifadhi tukio hili moyoni, akitafakari maana yake na kusubiri utimizwaji wake (Mwa. 37:11). Maana yake ni kwamba, huenda, ndani kabisa moyoni alifikiri kwamba ndoto hizi zinaweza kumaanisha kitu fulani hata hivyo. Alikuwa sahihi, hata kama asingejua kwa wakati huo. 

`Soma Mathayo 20:26, 27. Kanuni gani muhimu inafunuliwa hapa, na tunawezaje kujifunza kudhihirisha katika maisha yetu wenyewe kile inachofundisha?`