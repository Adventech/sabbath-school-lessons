---
title:  Yusufu, Mjuzi wa Ndoto
date:  04/06/2022
---

### Somo la Juma Hili
Mwanzo 37; Mat. 20:26, 27; Mdo. 7:9; Mwanzo 38; Mwanzo 39; Mwa. 40:1-41:36.

> <p>Fungu la Kukariri</p>
> “wakasemezana wao kwa wao, ‘Tazama, yule bwana wa ndoto anakuja” (Mwanzo 37:19). 

Kisa cha Yusufu (Mwanzo 37-50) kinachukua sehemu ya mwisho ya kitabu cha Mwanzo, tangu ndoto yake ya kwanza akiwa Kanaani (Mwa. 37:1-11) hadi kifo chake huko Misri (Mwa. 50:26). Kwa kweli, Yusufu anachukua sehemu kubwa zaidi katika kitabu cha Mwanzo kuliko mzee mwingine ye yote. Ingawa Yusufu ni mmoja tu wa wana wa Yakobo, anaelezewa katika Mwanzo kama mzee wa imani mkubwa, kama vile Ibrahimu, Isaka, na Yakobo. 

Kama tutakavyoona, vilevile, maisha ya Yusufu yanaangazia kweli mbili muhimu za kiteolojia: kwanza, Mungu anatimiza ahadi zake; pili, Mungu anaweza kugeuza mabaya kuwa mema. 

Katika somo la juma hili, tutajikita katika maisha ya awali ya Yusufu. Yeye ni mwana mpendwa wa Yakobo, ambaye kwa kushangaza kabisa anapewa lakabu—jina la utani _ba‘al hakhalomot,_ “mwota ndoto” (Mwa. 37:19) ambalo kihalisi linamaanisha “_mjuzi wa ndoto_,” ikiashiria kwamba yeye ni mtaalamu wa ndoto. Jina hili linamfaa vizuri kabisa, kwa sababu si tu kwamba anapokea, kutambua, na kutafsiri ndoto za kiunabii, lakini pia anazitimiza katika maisha yake vile vile. 

Katika sura hizi, tutaona, tena, kwamba majaliwa ya Mungu yanathibitishwa, hata licha ya ubaya na uovu wa moyo wa mwanadamu. 

_Jifunze somo la juma hili kwa maandalizi ya Sabato ya Juni 11._