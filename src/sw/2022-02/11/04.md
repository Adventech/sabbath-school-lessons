---
title:  Yuda na Tamari 
date:  07/06/2022
---

Kisa cha Tamari hapa kiko mahali pake hasa. Tukio hili linafuata mfululizo wa matukio ya kuuzwa kwa Yusufu huko Misri (Mwa. 38:1), na linapatana na ukweli kwamba Yuda ametengana tu na ndugu zake, inayoelezea kutokukubaliana kwake nao. Kwa kuongezea, fungu linatoa maneno na mawazo kadhaa yanayofanana na sura iliyotangulia, na linabeba somo lile lile la kiteolojia: tendo ovu ambalo litageuka kuwa tukio chanya linalohusiana na wokovu. 

`Soma Mwanzo 38.Linganisha tabia ya Yuda na ile ya Tamari Mkanaani. Nani kati ya wawili ni mwenye haki zaidi, na kwa nini?`

Yuda anamfikia mwanamke Mwadulami (Mwa. 38:2) ambaye amezaa naye wana watatu, Eri, Onani, na Shela. Yuda anamwoza Tamari Mkanaani kwa Eri, mzaliwa wake wa kwanza, ili kujihakikishia ukoo unaofaa. Wakati Eri na Onani wanapouawa na Mungu kwa sababu ya uovu wao, Yuda anamwahidi Tamari, kumpa Shela mwanawe wa mwisho. 

Wakati, baada ya muda fulani, Yuda anaonekana kusahau ahadi yake, anapoenda kujifariji baada ya kufa kwa mkewe, Tamari anaamua kujifanya kahaba ili aweze kumlazimisha atimize ahadi yake. Kwa kuwa Yuda hana fedha za kumlipa kahaba, ambaye hamtambui ni nani, anaahidi kumpelekea mwana-mbuzi baadaye kutoka katika kundi lake. 

Wakati huo, Tamari anataka ampatie, wakati akisubiri, kama rehani ya malipo, pete yake na kamba na fimbo yake. Tamari atabeba mimba kutokana na mahusiano haya ya kipekee. Baadaye, aliposhutumiwa kwa kujifanya kahaba, atamwonesha Yuda mshtaki pete yake na kamba na fimbo yake. Yuda anaelewa na kuomba msamaha. 

Hitimisho la hiki kisa kibaya ni kuzaliwa kwa Peresi, linalomaanisha “kuvuka vikwazo,” ambaye, kama Yakobo, alizaliwa wa pili, na kuwa wa kwanza, na alitajwa katika historia ya wokovu kama babu wa Daudi (Rut. 4:18-22), na hatimaye wa Yesu Kristo (Mat. 1:3). Na kwa Tamari, yeye ni wa kwanza kwa wanawake wanne, akifuatiwa na Rahabu (Mat. 1:5), Ruthu (Mat. 1:5, 6), na mke wa Uria (Mat. 1:6) ambao kiukoo walimtangulia Mariamu, mama yake Yesu (Mat. 1:16). 

Somo moja tunaloweza kujifunza kutokana na kisa hiki: kama vile Mungu alivyomwokoa Tamari kwa neema yake, akigeuza ubaya kuwa wema, ndivyo atakavyowaokoa watu wake kupitia msalaba wa Yesu. Na kwa habari ya Yusufu, atageuza matatizo ya Yusufu kuwa wokovu wa Yakobo na wanawe. 

`null`