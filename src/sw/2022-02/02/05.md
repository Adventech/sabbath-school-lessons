---
title:  Hatima ya Nyoka
date:  06/04/2022
---

`“ ‘Nami nitaweka uadui kati yako na huyo mwanamke, na kati ya uzao wako na uzao wake; huo utakuponda kichwa, na wewe utamponda kisigino’ ” (Mwa. 3:15). Bwana alimwambia nini nyoka hapa, na tumaini lipi linadokezwa katika fungu hili?`

Mungu anaanza hukumu kwa nyoka kwa sababu yeye ndiye aliyelianzisha tukio. Nyoka, pia, ndiye kiumbe pekee anayelaaniwa katika simulizi hili. 

Tunafikia hapa namna ya “utanguzi” wa Uumbaji. Wakati Uumbaji ulileta uzima, ukubali wa kilicho chema, na baraka, hukumu husababisha kifo, uovu, na laana—lakini pia, tumaini na ahadi ya wokovu. Pamoja na picha ya kuhuzunisha ya nyoka aliyepondwa anayekula mavumbi (Mwa. 3:14) imefungamanishwa na tumaini la wokovu kwa jamii ya wanadamu, linaloonekana katika muundo wa unabii. Hata kabla ya hukumu ya Adamu na Hawa, itakayofuata, Bwana anawapatia tumaini la ukombozi (Mwa. 3:15). Ndiyo, wametenda dhambi, watakufa pia, kwa sababu ya dhambi. Lakini licha ya yote hiyo, kuna tumaini la mwisho, tumaini la wokovu. 

`Linganisha Mwanzo 3:13 na Warumi 16:20, Waebrania 2:14, na Ufunuo 12:17. Mpango wa wokovu, pamoja na pambano kuu, vimefunuliwaje katika mafungu haya?`

Ona ufanani kati ya Mwanzo 3:15 na Ufunuo 12:17: joka (nyoka), akamkasirikia (uadui); wazao (uzao); na mwanamke katika Bustani ya Edeni na mwanamke katika Ufunuo 12:17. Vita (pambano kuu) vilivyohamia Edeni, kwa Anguko, vitaendelea mpaka mwisho wa wakati. Hata hivyo, ahadi ya kushindwa kwa Shetani ilishatolewa Edeni, kwamba kichwa chake kitapondwa, mada inayofunuliwa kwa wazi zaidi katika Ufunuo, inayoelezea kifo chake cha mwisho (Ufu. 20:10). Yaani, tangu mwanzo kabisa, mwanadamu alipewa tumaini kwamba kutakuwa na njia ya kutokea katika machafuko ya kutisha yaliyotokana na ujuzi wa mabaya, tumaini tunaloweza kuwa sehemu yake sasa hivi. 

`Kwa nini inaleta faraja kuona kwamba, katika Edeni yenyewe, ambapo dhambi na uovu vilianzia, Bwana alianza kufunua mpango wa wokovu?`