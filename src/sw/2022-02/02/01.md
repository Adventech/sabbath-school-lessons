---
title:  Anguko
date:  02/04/2022
---

### Somo la Juma Hili
Mwanzo 3; 2 Kor. 11:3; Ufu. 12:7—9, Yn. 8:44; Rum. 16:20; Ebr. 2:14; 1 Tim. 2:14, 15.

> <p>Fungu la Kukariri</p>
> “Nami nitaweka uadui kati yako na huyo mwanamke, na kati ya uzao wako na uzao wake; huo utakuponda kichwa, na wewe utamponda kisigino” (Mwanzo 3:15). 

Katikati ya yote ambayo Mungu aliwapatia wazazi wetu wa kwanza katika Edeni onyo pia lilikuwepo: “ ‘Bwana Mungu akamwagiza huyo mtu, akisema, Matunda ya kila mti wa bustani waweza kula, walakini matunda ya mti wa ujuzi wa mema na mabaya usile, kwa maana siku utakapokula matunda ya mti huo utakufa hakika’ ” (Mwa. 2:16, 17). Onyo hili dhidi ya kula matunda ya mti wa ujuzi wa mema na mabaya (Mwa. 2:16, 17) linatuonesha kwamba, pamoja na kwamba ilikuwa wajue mema, hawakupaswa kujua mabaya. 

Kwa hakika tunaweza kuelewa ni kwa nini, au siyo? 

Na, pia, tishio la kifo lililoambatana na onyo kuhusu kutokutii (Mwa. 2:17) lingetimizwa: watakufa (Mwa. 3:19). Hawakukatazwa tu kula matunda ya mti huo, walifukuzwa pia toka katika Bustani ya Edeni (Mwa. 3:24), na hivyo kutoweza kufikilia kile ambacho kingeweza kuwa uzima wa milele wakiwa wenye dhambi (Mwa. 3:22). 

Hata hivyo, katikati ya msiba huu linakuja tumaini, linalopatikana katika Mwanzo 3:15, linaloitwa “ahadi ya kwanza ya habari njema —injili.” Ndiyo, fungu hili linawasilisha ahadi ya kwanza ya injili inayopatikana katika Biblia, kwa mara ya kwanza wanadamu wanaambiwa kwamba, licha ya Anguko, Mungu amefanya njia ya kupona kwa ajili yetu sote. 

_Soma somo hili kwa maandalizi ya Sabato ya Aprili 9._