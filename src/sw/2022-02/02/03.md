---
title:  Tunda Lililokatazwa 
date:  04/04/2022
---

`Soma Mwanzo 2:16, 17 na Mwanzo 3:1-6 (tazama pia Yn. 8:44), Linganisha maneno ya amri ya Mungu kwa Adamu na maneno ya nyoka kwa mwanamke. Kuna tofauti gani kati ya matamko haya, na nini maana ya tofauti hizi?`

Angalia ufanani kati ya mazungumzo ya Mungu na Adamu (Mwa. 2:16, 17) na mazungumzo ya Hawa na nyoka. Ni kana kwamba nyoka sasa amechukua mahali pa Mungu na kujua zaidi kuliko ajuavyo. Mara ya kwanza, aliuliza tu swali, ikimaanisha kwamba mwanamke huenda, hakumwelewa Mungu vizuri. Lakini ndipo Shetani kwa wazi alihoji makusudi ya Mungu na hata kumpinga. 

Shambulio la Shetani linahusu mambo mawili, kifo na ujuzi wa mema na mabaya. Wakati ambapo Mungu alisema kwa wazi na kwa uthabiti kwamba kifo chao kingekuwa hakika (Mwa. 2:17), Shetani alisema kwamba, kinyume chake, wasingekufa, ikimaanisha kwamba wanadamu hawakuwa wa kufa (Mwa. 3:4). Wakati ambapo Mungu alimkataza Adamu kula matunda (Mwa. 2:17), Shetani aliwatia shime wale matunda kwa sababu kwa kulila wangekuwa kama Mungu (Mwa. 3:5). 

Hoja mbili za Shetani, kutokufa na kuwa kama Mungu, zilimshawishi Hawa kula tunda. Inatatiza kwamba mara tu baada ya mwanamke kuamua kutomtii Mungu na kula tunda lililokatazwa, alitenda kana kwamba Mungu hakuwepo tena na alikuwa amechukua nafasi Yake. Kifungu cha Biblia kinadokeza huku kuhamishwa kwa nafsi. Hawa anatumia lugha ya Mungu: Tathmini ya Hawa ya tunda lililokatazwa, “aliona ya kuwa.... wafaa” (Mwa. 3:6), inakumbushia tathmini ya Mungu kuhusu uumbaji wake, “akaona... ya kuwa ni njema” (Mwa. 1:4). 

Majaribu haya mawili, lile la kutokufa na la kuwa sawa na Mungu, yako kwenye chanzo cha wazo la hali ya kutokufa katika dini za kale za Wamisri na Wayunani. Shauku ya kuishi milele, ambayo waliamini kuwa ilikuwa ni sifa ya kiungu, iliwalazimisha hawa watu kutafuta hadhi ya kiungu vile vile,  ili kupata (walitumaini) hali ya kutokufa. Kwa hila, namna hii ya kufikiri ilijipenyeza katika tamaduni za Kikristo za Wayahudi na kuzaa imani katika hali ya kutokufa kwa roho, iliyopo hata leo katika makanisa mengi. 

`Fikiria kuhusu imani nje huko zinazofundisha kuwa kuna kitu ndani yetu sote kwa asili kisicho kufa. Ni kwa namna gani uelewa wetu wa asili yetu ya kibinadamu na hali ya wafu vinatupatia kinga yenye nguvu dhidi ya uongo huu hatari?`