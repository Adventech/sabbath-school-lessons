---
title:  Nyoka
date:  03/04/2022
---

`Soma Mwanzo 3:1, 2 Wakorintho 11:3, na Ufunuo 12:7-9. Nyoka ni nani, na anamdanganyaje Hawa?`

Aya inaanza na “nyoka.” Sintaksia ya kirai inaashiria msisitizo: neno _“nyoka”_; ndilo neno la kwanza la sentensi. Pia, “nyoka” lina kibainishi wazi, kuonesha kwamba huyu ni mtu anayefahamika sana, kana kwamba msomaji tayari anapaswa kuwa anafahamu ni nani hasa. Ukweli kuhusu kiumbe huyu, hivyo, unathibitishwa kutoka katika neno la kwanza la sura hii. 

Bila shaka, Maandiko yanamtambulisha nyoka kama adui wa Mungu (Isa. 27:1) na kwa wazi yanamwita “Ibilisi na Shetani” (Ufu. 12:9). Vile vile, katika Mashariki ya Kati ya kale, nyoka aliwakilisha nguvu ya uovu. 

“Ili kukamilisha kazi yake pasipo kutambuliwa, Shetani alichagua kumtumia nyoka kama njia yake—kubadili sura kulikofanywa kwa ajili ya kusudi lake la udanganyifu. Nyoka wakati huo alikuwa mmoja wa viumbe wenye hekima na mzuri zaidi juu ya nchi. Alikuwa na mabawa, na alipopaa hewani alionesha mwonekano wa kung’aa sana, akiwa na rangi na mng’ao wa dhahabu iliyosafishwa.”_—Ellen G. White, 10 Patriarchs and Prophets, uk. 53._

Inapomzungumzia ibilisi, katika umbo lo lote analoonekana, Biblia haizungumzii sitiari tu. Katika Maandiko Shetani anaelezewa kama nafsi halisi na si tu mfano usio halisi au kanuni ya kufikirika ya kuelezea uovu au upande mbaya wa mwanadamu. 

Nyoka hajidhihirishi mwenyewe kama adui wa Mungu. Kinyume chake, nyoka anayarejelea maneno ya Mungu anayoyarudia na huonekana kuyaunga mkono. Yaani, tangu mwanzo kabisa, tunaweza kuona kwamba _Shetani anapenda kumnukuu Mungu_ na, kama itakavyoonekana baadaye, hata kulinukuu Neno la Mungu lenyewe (Mat. 4:6). 

Zingatia pia kwamba nyoka haanzi mashindano ya hoja na mwanamke mara moja, lakini anauliza swali linaloashiria kwamba anaamini katika kile Bwana alichowaambia. Hata hivyo, aliuliza: “ ‘Ati! hivi ndivyo alivyosema Mungu ... ’ ” (Mwa. 3:1)? Hivyo, kuanzia mwanzo kabisa tunaweza kuona jinsi kiumbe huyu alivyokuwa mwerevu na mdanganyifu. 

Na, kama tutakavyoona, alitenda kazi pia.

`Ikiwa Shetani aliweza ‘kumdanganya Hawa asiyekuwa na dhambi bustanini Edeni, tuko katika hatari kiasi gani? Ulinzi wetu bora zaidi ni upi dhidi ya madanganyo yake?`