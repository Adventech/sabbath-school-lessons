---
title:  Agano na Ibrahimu 
date:  07/05/2022
---

### Somo la Juma Hili
Mwanzo 15-19:29; Rum. 4:3, 4, 9, 22; Gal. 4:21—31; Rum 4:11; Rum. 9:9; Amo. 4:11.

> <p>Fungu la Kukariri</p>
> “ ‘Abramu akasema, Ee Bwana MUNGU, utanipa nini, nami naenda zangu hali sina mtoto, na atakayeimiliki nyumba yangu ni huyu Eliezeri, Mdameski?’ ” (Mwanzo 15:2)

Kwa Mwanzo 15, tunaufikia wakati muhimu ambapo Mungu analirasimisha agano lake na Ibrahimu. Agano la Ibrahimu ni agano la pili, baada ya agano na Nuhu. 

Kama agano la Nuhu, agano la Ibrahimu linahusisha mataifa mengine vilevile, kwa kuwa hatimaye agano na Ibrahimu ni sehemu ya agano la milele, linalotolewa kwa wanadamu wote (Mwa. 17:7, Ebr. 13:20). 

Sehemu hii ya kisa cha maisha ya Ibrahimu imejawa hofu na kicheko. Ibrahimu anaogopa (Mwa. 15:1), Sara vilevile (Mwa. 18:15) na Hajiri (Mwa. 21:17). Ibrahimu anacheka (Mwa. 17:17), Sara (Mwa. 18:12), na Ishmaeli, pia (Mwa. 21:9). Sura hizi zinatoa mwangwi wa wepesi wa hisia na uchangamfu wa kibinadamu. Abramu ana shauku kuhusu wokovu wa watu wa Sodoma waovu; anawajali Sara, Hajiri, na Lutu; naye anaonesha ukarimu kwa wageni watatu (Mwa. 18:6).

Ni katika muktadha huo kwamba Abramu, ambaye jina lake linamaanisha ukuu/daraja bora na heshima/unyofu, jina lake litabadilishwa kuwa Ibrahimu, linalomaanisha “baba wa mataifa mengi” (Mwa. 17:5). Hivyo, tunaona hapa viashiria zaidi vya hali ya ulimwengu mzima ya kile Mungu anachopanga kufanya kupitia agano lake na Ibrahimu. 

_Jifunze somo hili kwa maandalizi ya Sabato ya Mei 14._