---
title:  Mashaka ya Ibrahimu 
date:  09/05/2022
---

`Soma Mwanzo 16:1-16. Uamuzi wa Abramu wa kumtwaa Hajiri una umuhimu gani, hata licha ya ahadi ya Mungu kwake? Hawa wanawake wawili wanawakilishaje mitazamo miwili ya imani (Gal 4:21-31)?`

Abramu alipoona shaka (Mwa. 15:2), Mungu bila utata alimthibitishia tena kwamba atapata mwana. Sasa, miaka kumi baadaye, Abramu bado hana mwana. Hata baada ya unabii wa Mungu wa mwisho wenye nguvu, Abramu anaonekana kupoteza imani yake: haamini tena kwamba itawezekana kwake kupata mwana kwa Sarai. Sarai, anahisi kukosa tumaini, anachukua hatua na anamsihi kutumia desturi iliyozoeleka ya wakati huo katika Mashariki ya Kati ya kale: kuchukua mwanamke mwingine kubeba mimba badala yake. Hajiri, kijakazi wa Sarai, anateuliwa kwa ajili ya kazi hii. Mfumo unafanya kazi. Kinyume kabisa, mkakati huu wa kibinadamu ulionekana wenye ufanisi zaidi kuliko ilivyokuwa imani kwa ahadi za Mungu. 

Kifungu kinachoelezea mahusiano ya Sarai na Abramu kinatoa mwangwi kisa cha Adamu na Hawa katika Bustani ya Edeni. Mafungu yanafanana katika mawazo kadhaa (Sarai, kama Hawa, walikuwa watendaji; Ibrahimu, kama Adamu walikuwa wapokeaji) na yote yanatumia vitenzi na virai vya kufanana (“akaisikiza sauti,” “akatwaa’’ na “akampa’’). Ufanani huu kati ya visa hivi viwili unaashiria kutokukubaliana kwa Mungu na hali hii ya kushughulikia mambo. 

Mtume Paulo akirejelea kisa hiki kujenga hoja yake kuhusu matendo dhidi ya neema (Gal. 4:23-26). Katika masimulizi yote, matokeo yanafanana: thawabu ya mara moja ya matendo ya mwanadamu nje ya mapenzi ya Mungu husababisha taabu kwa wakati ujao. Zingatia kwamba Mungu hayupo wakati wote mambo haya yakitokea. Sarai anazungumzia habari za Mungu lakini kamwe hazungumzi naye; wala Mungu hazungumzi na ye yote kati yao. Huku kutokuwepo kwa Mungu kunavutia, hasa baada ya kuwepo sana kwa Mungu katika sura iliyotangulia. 

Kisha Mungu anamtokea Hajiri lakini ni baada tu ya kuondoka nyumbani kwa Abramu. Huku kutokea kusikotarajiwa kunaweka wazi uwepo wa Mungu licha ya juhudi za mwanadamu kutenda pasipo Yeye. Kutajwa kwa “malaika wa BWANA” (Mwa. 16:7) ni cheo ambacho mara nyingi kinachohusishwa na BWANA, Yahweh (tazama Mwa. 18:1, 13, 22). Wakati huu ni Mungu ndiye anayechukua hatua ya kwanza na kumtangazia Hajiri kwamba atamzaa mwana, Ishmaeli, ambaye jina lake linamaanisha Mungu anasikia (Mwa. 16:11). Kinyume kabisa, kisa, kinachoishia kwa wazo la kusikia (shama‘) kinatoa mwangwi wa kusikia katika mwanzo wa kisa, wakati Abramu ambaye “alisikiza” (shama‘) sauti ya Sarai (Mwa. 16:2).

`Kwa nini ni rahisi sana kwetu kufanya makosa kama yale yale ambayo Abramu aliyafanya hapa?`