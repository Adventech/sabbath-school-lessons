---
title:  Ishara ya Agano la Ibrahimu 
date:  10/05/2022
---

`Soma Mwanzo 17:1-19 na Warumi 4:11. Kaida ya tohara ina umuhimu gani wa kiroho na kiunabii?`

Kukosa imani kwa Ibrahimu, kama ilivyoonekana katika kisa kilichopita (Mwanzo 16), kulivunja mtiririko wa safari ya kiroho ya Abramu na Mungu. Kwa wakati huo Mungu alikuwa kimya. Kwa mara ya kwanza sasa, Mungu anazungumza tena na Ibrahimu. Mungu anaunganika na Abramu na kumrudisha mahali ambapo alifanya agano naye (Mwa. 15:18). 

Sasa, ingawa, Mungu anampa ishara ya agano. Maana ya tohara kwa muda mrefu imejadiliwa na wanazuoni, lakini kwa sababu kaida ya tohara hujumuisha umwagaji wa damu (tazama Kut. 4:25), inaweza kueleweka katika muktadha wa kafara, kuonesha kwamba alihesabiwa haki (linganisha na Rum. 4:11). 

Ni muhimu pia kwamba agano hili, lilioneshwa kwa tohara, linaelezewa kwa namna inavyoelekeza nyuma katika unabii wa kwanza wa Masihi (linganisha Mwa. 17:7 na Mwa. 3:15). Ufanani kati ya mafungu haya mawili unaashiria kwamba ahadi ya Mungu kwa Abramu inahusu zaidi ya kuzaliwa kwa watu kimwili tu; ina ahadi ya kiroho ya wokovu kwa watu wote wa dunia. Na ahadi ya “agano la milele” (Mwa. 17:7) inarejelea kazi ya mzao wa Kimasihi, dhabihu ya Kristo inayohakikisha uzima wa milele kwa wote wanaoudai kwa imani na yote ambayo imani huhitaji (linganisha na Rum. 6:23 na Tit. 1:2). 

Cha ajabu, ahadi hii ya maisha yajayo ya milele inajumuishwa katika badiliko la jina la Abramu na Sarai. Majina ya Abramu na Sarai yalirejelea tu hali yao ya sasa: Abramu inamaanisha “baba aliyeinuliwa” na Sarai inamaanisha “binti mfalme wangu” (binti mfalme wa Abramu). Kubadilishwa kwa majina yao kuwa “Ibrahimu” na “Sara” kulirejelea wakati ujao: Ibrahimu inamaanisha “baba wa mataifa mengi” na Sara inamaanisha “binti mfalme” (kwa kila mmoja). Kwa kufanana, bali pasipo na hali iliyo kinyume, jina la Isaka (“atacheka”) ni ukumbusho wa kicheko cha Ibrahimu (_kicheko cha kwanza kilichoandikwa katika Maandiko, Mwa. 17:17_); ni kicheko cha mashaka au, labda, cha mshangao. Iwavyo vyote, ingawa aliamini katika kile ambacho Bwana alimwahidi kwa wazi, Ibrahimu bado alipambana kukiishi kwa imani na tumaini. 

`Tunawezaje kujifunza kuendelea kuamini hata wakati, mara nyingine, tunapambana na imani hiyo, kama alivyofanya, Ibrahimu? Kwa nini ni muhimu kwamba hatukati tamaa, licha ya nyakati za kuona shaka?`