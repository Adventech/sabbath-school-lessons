---
title:  Imani ya Ibrahimu 
date:  08/05/2022
---

`Soma Mwanzo 15:1-21 na Warumi 4:3, 4, 9, 22. Abramu anadhihirishaje kinachomaanishwa na kuishi kwa imani? Nini maana ya kafara ambayo Mungu alitaka Abramu aifanye?`

Jibu la kwanza la Mungu kwa tatizo la Abramu kuhusu mrithi (Mwa. 15: 1—3) ni kwamba atapata mwana toka katika “viuno vyake” (Mwa. 15:4). Lugha ile ile inatumiwa na nabii Nathani kurejelea mzao wa mfalme wa Kimasihi ajaye (2 Sam. 7:12). Abramu aliahidiwa tena naye “akamwamini BWANA” (Mwa. 15:6), kwa sababu alielewa kwamba kutimizwa kwa ahadi ya Mungu kunategemea si katika haki yake mwenyewe bali katika haki ya Mungu (Mwa. 15:6; linganisha na Rum. 4:5, 6). 

Dhana hii si ya kawaida, hasa katika utamaduni. Katika dini ya Wamisri wa kale, kwa mfano, hukumu ilikuwa inatathminiwa katika msingi wa kuhesabu matendo ya haki ya mtu dhidi ya haki ya mungu mke Maat, aliyewakilisha haki ya kiungu. Kwa ufupi, ulipaswa kufanyia kazi “wokovu.” 

Kisha Mungu anaandaa tendo maalum la kutoa kafara kwa Abramu kulifanya. Kimsingi, kafara inaelekeza katika kifo cha Kristo kwa ajili ya dhambi zetu. Wanadamu wanaokolewa kwa neema, kipawa cha haki ya Mungu, inayotolewa kielelezo kwa kafara hizi. Lakini tendo hili maalum la kafara linatoa ujumbe mahsusi kwa Abramu. Tai waliokuwa juu ya mizoga ya wanyama wa kafara (Mwa. 15:9-11) inamaanisha kwamba uzao wa Abramu watakuwa watumwa kwa muda wa “ ‘miaka mia nne’ ” (Mwa. 15:13), au vizazi vinne (Mwa. 15:16). Kisha katika kizazi cha nne, uzao wa Abramu “ ‘kitarudi hapa’ ” (Mwa. 15:16). 

Tukio la mwisho la katika tendo hili maalum la utoaji kafara ni la kuvutia: “tanuru ya moshi na mwenge unaowaka ulipita kati ya vile vipande vya nyama” (Mwa. 15:17). Ajabu hii isiyo ya kawaida inaonesha kujitoa kwa Mungu kutimiza ahadi ya agano ya kuwapa nchi uzao wa Abramu (Mwa. 15:18). 

Mipaka ya Nchi hii ya Ahadi, “ ‘kutoka mto wa Misri mpaka huo mto mkubwa, mto Frati’ ” (Mwa. 15:18) inatukumbusha mipaka ya Bustani ya Edeni (linganisha na Mwanzo 2:13, 14). Kwa hiyo, unabii huu, una mengi zaidi ya kuzingatia kuliko tu Kutoka na nchi kwa ajili ya Israeli. Katika upeo wa mbali wa unabii huu, katika uzao wa Ibrahimu kuitwaa nchi ya Kanaani, kunaonekana wazo la wokovu wa wakati wa mwisho wa watu wa Mungu, watakaorudi katika Bustani ya Edeni. 

`Tunawezaje kujifunza kukaza fikra zetu kwa Kristo na haki yake kama tumaini letu pekee la wokovu? Nini kinatokea ikiwa tunajaribu kuanza kuhesabu matendo yetu mema?`