---
title:  Lutu Akiwa Sodoma
date:  12/05/2022
---

`Soma Mwanzo 18:16-19:29. Huduma ya Ibrahimu ya kiunabii inaathirije wajibu wake kwa Lutu?`

Ibrahimu punde tu amethibitishiwa tena ahadi ya Mungu ya kupata mwana, Hata hivyo, badala ya kufurahia habari njema, anaingia katika mjadala mkali na Mungu kuhusiana na hatima ya Lutu huko Sodoma. Ibrahimu si tu nabii ambaye Mungu hufunua mapenzi yake; yeye pia ni nabii anayewaombea waovu, Kirai cha Kiebrania “akisimama mbele za BWANA” (Mwa. 18:22) ni nahau inayomaanisha kuomba. 

Kwa kweli, Ibrahimu anatoa changamoto kwa Mungu na kujadiliana naye ili aiokoe Sodoma, mpwa wake anapoishi. Kutoka 50 hadi kufika 10, Mungu angeweza kuwaokoa watu wa Sodoma ikiwa watu 10 tu wa Sodoma wangekuwa wenye haki. 

Bila shaka, mtu anaposoma kisa cha kile kilichotokea wakati malaika wawili walipomjia Lutu ili kumwonya juu ya kilichokuwa kinakuja (Mwa. 19:1-10), tunaweza kuona jinnsi watu walivyokuwa wagonjwa na waovu. Kwa kweli palikuwa mahali penye uovu, kama yalivyokuwa mataifa mengi yaliyokuwa yanawazunguka; sababu moja kwa nini, mwishowe, walifukuzwa toka katika nchi (tazama Mwa. 15:16). 

“Na sasa usiku wa mwisho wa Sodoma ulikuwa unakaribia. Tayari mawingu ya kisasi yalitupa vivuli vyao juu ya mji huu uliopendwa. Lakini wanadamu hawakulitambua hilo. Wakati malaika waliposogea karibu katika utume wao wa kuangamiza, wanadamu walikuwa wanaota ndoto za utajiri na anasa. Siku ya mwisho ilikuwa kama siku zingine za kawaida ambazo zilikuja na kuondoka, Jioni ilikuwa ya kupendeza na yenye hali ya usalama. Miali ya jua linalozama ilionekana katika mandhari yenye uzuri usio na kifani. Hali nzuri ya hewa ya jioni iliwasisimua wakazi wa mji huu, na umati mkubwa wa watafuta-anasa ulikuwa ukipita huku na kule, kwa lengo la kujifurahisha kwa wakati huo.”_—Ellen G. White, Patriarchs and Prophets, uk. 157, 158._

Mwishoni, Mungu alimwokoa Lutu, mkewe, na mabinti zake wawili tu (Mwa. 19:15), karibia kiasi cha chini ya 10. Wakweze, ambao hawakutilia maanani onyo la Lutu, walibaki katika mji (Mwa. 19:14). 

Nchi nzuri, hatimaye, iliharibiwa. Kitenzi cha Kiebrania hafakh, “kuangamiza/kuangusha/kuharibu,” linatokea mara kadhaa katika kifungu hiki (Mwa. 19:21, 25, 29) na kinabainisha kuangamizwa kwa Sodoma (Mwa. 29:23, Amo. 4:11). Wazo ni kwamba nchi “imebatilishwa/imetanguliwa.” Kama vile Gharika ilivyotangua uumbaji wa awali (Mwa. 6:7), kuharibiwa kwa Sodoma ni “kubatilishwa” kwa Bustani ya Edeni (Mwa. 13:10). Katika kuangamizwa kwa Sodoma, tunapewa utangulizi wa uangamivu wa wakati wa mwisho, vile vile (tazama Yuda 7).

`null`