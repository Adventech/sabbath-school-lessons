---
title:  “ ‘Mimi ni Yusufu Ndugu Yenu’ ” 
date:  16/06/2022
---

`Soma Mwanzo 45. Masomo yapi ya upendo, imani, na tumaini yanaweza kupatikana katika kisa hiki?`

Ni kwa wakati huu hasa, ambapo Yuda alizungumzia “ ‘maovu’ ” ambayo yangempata _’avi, “ ‘baba yangu’ ”_ (Mwa. 44:34), ndipo Yusufu “akapiga kelele” (Mwa. 45:1) na kisha “akajitambulisha” kwa ndugu zake. Kauli hii, mara nyingi inatumiwa kurejelea ufunuo binafsi wa Mungu (Kut. 6:3, Ezek. 20:9), inaashiria kwamba ni Mungu pia ambaye alijifunua hapa, vile vile. Yaani, Bwana alionesha kwamba majaliwa yake yanatawala, hata licha ya makosa ya kibinadamu. 

Nduguze Yusufu hawawezi kuamini kile wanachosikia na kuona. Hivyo, Yusufu analazimika kurudia, “ ‘mimi ni Yusufu ndugu yenu’ ” (Mwa. 45:4), na ni kwa mara ya pili tu, wanapoyasikia maneno dhahiri “ ‘ambaye mlimwuza kwenda Misri’ ” (Mwa. 45:4), ndipo wanaamini. 

Kisha Yusufu anatangaza: “ ‘Mungu alinipeleka mbele yenu’ ” (Mwa. 45:5). Huku kutajwa kwa Mungu kuna makusudi mawili. Kunatumika si tu kuwathibitishia tena nduguze kwamba Yusufu hana hisia mbaya dhidi yao; pia ni kukiri imani kwa kina, na udhihirisho wa tumaini, kwa sababu walichokifanya kilikuwa sharti kitokee kwa ajili ya “ ‘wokovu mkuu’ ” na kuhifadhi “ ‘kizazi cha baadaye’ ” (Mwa. 45:7). 

Kisha Yusufu anawasihi ndugu zake kwenda kwa baba yake ili kumwandaa kuja Misri. Anaambatanisha wito wake na maneno maalum kuhusiana na mahali “watakapokaa,” yaani, Gosheni, panaposifika kwa malisho yake mazuri, “ ‘mema ya nchi’ ” (Mwa. 45:18, 20). Pia anashughulikia usafiri: wanapewa magari, ambayo hatimaye yatamshawishi Yakobo kwamba wanawe walikuwa hawamwambii uongo kuhusu kile walichokipitia (Mwa. 45:27). Yakobo anachukulia udhihirisho unaoonekana kama ushahidi dhahiri kwamba Yusufu yu hai, na hili linatosha kwake kuwa hai tena (linganisha na Mwa. 37:35, Mwa. 44:29). 

Mambo sasa ni mazuri. Wana 12 wa Yakobo wako hai. Yakobo sasa anaitwa “Israeli” (Mwa. 45:28), na majaliwa ya Mungu yalidhihirishwa kwa namna yenye nguvu. 

`Ndiyo, Yusufu alikuwa mwenye neema kwa ndugu zake. Angemudu kuwa. Kwa vipi, hata hivyo, tunajifunza kuwa wenye neema kwa wale ambao maovu yao kwetu hayafikii mwisho kwa uzuri vile vile kama ilivyotokea kwa Yusufu?`