---
title:  Yusufu na Benyamini 
date:  14/06/2022
---

Yakobo asingeruhusu kuondoka kirahisi kwa Benyamini, mwanawe pekee kwa Raheli aliyebaki naye. Aliogopa kwamba angempoteza, kama ambavyo alikwisha kumpoteza Yusufu (Mwa. 43:6-8). Ni pale tu ambapo hakukuwa na chakula zaidi (Mwa. 43:2) na Yuda alipoahidi kuhakikisha kurejea kwa Benyamini (Mwa. 43:9) hata Yakobo akaridhia hatimaye kutembelea Misri kwa mara ya pili na kumruhusu Benyamini kwenda na ndugu zake. 

`Soma Mwanzo 43. Uwepo wa Benyamini ulikuwa na athari gani kwa mambo yaliyotokea?`

Uwepo wa Benyamini ulitawala matukio. Wakati ndugu wote wanaposimama mbele ya Yusufu, Benyamini ndiye mtu pekee ambaye Yusufu anamwona (Mwa. 43: 16). Benyamini pekee ndiye anayeitwa “ndugu” (Mwa. 43:29). Wakati Benyamini anaitwa kwa jina, ndugu wengine wote hawaitwi kwa majina; wanaitwa tu “watu” (Mwa. 43:16). 

Yusufu anamwita Benyamini “ ‘mwanangu,’ ” kama kauli inayothibitisha upya upendo wa kipekee (Mwa. 43:29; linganisha na Mwa. 22:8). Baraka za Yusufu zinarejelea “neema” (Mwa. 43:29), ukumbusho wa kuomba kwake neema, ambayo ilikuwa haitokei (Mwa. 42:21). Yusufu anamrudishia Benyamini neema ambayo hakuipata kwa ndugu zake wengine. 

Wakati nduguze Yusufu wanaogopa kwamba watatupwa gerezani kwa sababu ya fedha iliyokuwa imerudishwa, Yusufu anaandaa chakula kwa ajili yao kwa sababu ya uwepo wa Benyamini. Ni kana kwamba Benyamini alikuwa na athari ya ukombozi kwa tukio lote. Wakati ndugu wote wameketi kulingana na umri wao na kuwakilisha kanuni za heshima, ni Benyamini, mdogo kwa wote, anayepatiwa sehemu ya chakula mara tano zaidi ya ndugu wengine (Mwa. 43:33, 34). Hata hivyo, upendeleo huu hauwasumbui, kama ilivyokuwa wakati Yusufu alipokuwa mwana mpendwa wa baba yake miaka mingi iliyopita, iliyosababisha matendo yao ya kutisha kwa ndugu yao na baba yao (Mwa. 37:3, 4). 

“Kwa ishara hii ya upendeleo kwa Benyamini alitumaini kuthibitisha iwapo ndugu yao mdogo Kabisa aliangaliwa kwa husuda na chuki ambayo ilidhihirishwa kwake mwenyewe. Huku wakidhani kuwa Yusufu alikuwa hafahamu lugha yao, ndugu hawa waliongea pamoja kwa uhuru; hivyo alipata fursa nzuri ya kufahamu hisia zao halisi. Lakini bado alitaka kuwapima zaidi, na kabla hawajaondoka aliagiza kwamba kikombe chake mwenyewe cha kunywea cha fedha kifungwe kwenye gunia la mdogo kabisa.” _—Ellen G. White, Patriarchs and Prophets, uk. 228, 229._

`null`