---
title:  Kikombe cha Uaguzi 
date:  15/06/2022
---

`Soma Mwanzo 44. Kwa nini Yusufu aliweka kikombe cha uaguzi katika gunia la Benyamini na si katika gunia la ndugu mwingine?`

Kisa hiki kinafanana na kile kilichotangulia. Kama ilivyokuwa awali, Yusufu anatoa maelekezo maalum; na, mara nyingine tena, anajaza chakula katika magunia yao. Mara hii, hata hivyo, Yusufu anaongeza amri ya kushangaza, kukiweka kikombe chake cha thamani katika gunia la Benyamini. 

Kwa hiyo, matukio yanachukua uelekeo mpya. Wakati katika safari iliyotangulia, ndugu hawa walirudi Kanaani kumchukua Benyamini pamoja nao, sasa wanapaswa kurudi Misri kukutana na Yusufu. Wakati ambapo katika tukio lililopita ndugu wote walipatiwa kitu kinachofanana katika magunia yao, sasa Benyamini anachaguliwa kama ambaye ana kikombe cha Yusufu. Pasipo kutarajiwa, Benyamini, ambaye kama mgeni mwenye heshima aliweza kukifikia kikombe cha Yusufu, sasa ni mtuhumiwa na kushitakiwa kwa tuhuma za kuiba chombo hicho cha thamani. Atakwenda gerezani. 

Kwamba Yusufu alikuwa anatumia kikombe cha uaguzi haikumaanisha kwamba aliamini katika nguvu yake. Yusufu “kamwe alikuwa hajawahi kutumia nguvu ya uaguzi, lakini alitaka kuwafanya waamini kwamba angeweza kusoma siri za maisha yao.”_—Ellen G. White, Patriarchs and Prophets, uk. 229._

Kikombe cha kimuujiza kwa Yusufu kilikuwa kisingizio cha kuleta hisia za rohoni, na hivyo kuamsha katika mioyo ya nduguze hisia za hatia kwa Mungu. Hivi ndivyo Yuda alivyofasiri ujumbe alioukusudia Yusufu, kwa sababu anarejelea uovu ambao Mungu ameupata ndani yao (Mwa. 44:16). Pia, kuibwa kwa kikombe hicho cha thamani kungehalalisha adhabu kali na hivyo kupima kufikiri kwa ndugu hao wengine. 

Ukali wa hisia za ndugu hawa na mwitikio wao vina maana kubwa. Wote wameungana katika maumivu sawa, wakimhofia Benyamini, atakayepotea kama ilivyokuwa kwa Yusufu, na kuwa mtumwa Misri kama yeye ingawa, kama yeye, hakuwa na hatia. Hii ndiyo sababu Yuda anapendekeza kwamba achukuliwe yeye kama mtumwa “badala ya” Benyamini (Mwa. 44:33), kama vile kondoo mume alivyotolewa kafara “badala ya” Isaka asiye na hatia (linganisha na Mwa. 22:13). Yuda anajitoa mwenyewe kama kafara, mbadala, ambaye kusudi lake dhahiri ni kukabiliana na “maumivu” yale ambayo yangempata baba yake (Mwa. 44:34). 

`Kanuni gani ya upendo, kama ilivyotolewa mfano katika jibu la Yuda, inadokezwa katika mchakato wa kuwa mbadala? Kwa vipi aina hii ya upendo inaelezea teolojia ya Biblia ya wokovu? (Tazama Rum. 5:8)`