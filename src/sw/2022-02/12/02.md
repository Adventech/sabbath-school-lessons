---
title:  Kuinuka kwa Yusufu Katika Utawala 
date:  12/06/2022
---

Kwa Yusufu, ndoto za Farao zilifunua yale ambayo Mungu “atakayoyafanya hivi karibuni” (Mwa. 41:28) katika nchi. Yusufu, hata hivyo, hamtolei Farao wito kumwamini Mungu wa Yusufu. Badala yake, mwitikio wa mara moja wa Yusufu ni tendo. Yusufu anapendekeza program ya kiuchumi. Cha ajabu, ni sehemu ya uchumi tu ya hotuba ya ‘Yusufu ndiyo inashikwa na Farao, anayeonekana kuvutiwa zaidi na somo la uchumi kuliko maana ya kiroho ya ndoto na nafasi ya Mungu Katika kuitoa. 

`Soma Mwanzo 41:37-57. Nafasi ya Mungu ni ipi katika ustawi wa Yusufu?`

Farao anamteua Yusufu kuwa mtawala si zaidi sana kwa sababu alikuwa ameitafsiri ndoto yake kwa ufasaha, na kuweka wazi tatizo linalokuja juu ya nchi, bali kwa sababu alikuwa na suluhisho kwa tatizo hilo, kwa sababu “neno lake lilikuwa jema” (Mwa. 41:37), wazo ambalo pia liliafikiwa na watumishi wa Farao. Uchaguzi wa Farao unaonekana kuwa wa kivitendo zaidi kuliko wa kidini. Hata hivyo, Farao anatambua kuwa uwepo wa “Roho wa Mungu” (Mwa. 41:38) yu ndani ya Yusufu, aliyefaulu kama “mwenye akili na hekima’’ (Mwa. 41:39), usemi ambao ni sifa ya hekima ambayo Mungu hutoa (tazama Mwa. 41:33; linganisha na 1 Fal. 3:12). 

Habari zote zilizoandikwa katika fungu la Biblia zinapatana na hali ya kihistoria ya Misri kwa wakati huo. Kisiasa, ukweli kwamba Farao anamteua Yusufu kama waziri mkuu si tukio lisilo la kawaida katika Misri ya kale, ambapo visa vya mawaziri wakuu wa kigeni vimethibitishwa. 

Miaka saba inayofuata ni miaka ya shibe kwa namna ambayo uzalishaji wa nafaka unakuwa “haina hesabu” (Mwa. 41:49), ishara ya majaliwa ya kimwujiza. Ulinganifu “kama mchanga wa bahari” (Mwa. 41:49) unadhihirisha kwamba huu ni mbaraka wa Mungu (Mwa. 22:17). Yusufu kibinafsi anatafakari baraka hiyo katika uzao wake mwenyewe, upatanifu unaotoa ushahidi wa uwepo wa Mungu yule yule aliye nyuma ya matukio haya mawili. Yusufu ana wana wawili ambao majina yao yanaonesha uzoefu wa Yusufu wa majaliwa ya Mungu, ambayo yamebadilisha kumbukumbu ya uchungu kuwa furaha (_Manase_) na mateso yaliyopita kuwa uzao (_Efraimu_). Ni mfano wenye nguvu kiasi gani wa jinsi Mungu alivyogeuza mabaya fulani kuwa kitu kizuri sana.

`Ni njia zipi ambazo wengine wanapaswa kuziona, kutokana na aina ya maisha tunayoishi, uhalisi wa Mungu wetu? `