---
title:  Yusufu Awakabili Ndugu Zake 
date:  13/06/2022
---

`Soma Mwanzo 42. Nini kilitokea hapa, na kinadhihirishaje majaliwa ya Mungu, hata licha ya uovu na ubaya wa kibinadamu?`

Njaa ilimlazimisha Yakobo kuwatuma wanawe kwenda Misri kununua nafaka. Cha kushangaza, ni Yakobo ndiye anayeanzisha mradi huu (Mwa. 42:1). Mzee huyu mwenye bahati mbaya, mhanga wa hali ya mambo asiyoweza kuyatawala, pasipo kufahamu anaanzisha mfuatano wa kushangaza wa matukio yatakayosababisha yeye kuungana tena na mwanawe ambaye alikuwa amemwombolezea kwa muda mrefu sana. 

Asili ya kimajaliwa ya kukutana huku inaangaziwa kupitia sifa mbili za msingi. Kwanza, inaonekana kama utimilifu wa ndoto za Yusufu. Tukio—lililotabiriwa katika ndoto za Yusufu za kiunabii: “ ‘miganda yenu ... ikainama mbele ya mganda wangu’ ” (Mwa. 37:7) —sasa linatokea. Yusufu anatambuliwa kama “liwali juu ya nchi” (Mwa. 42:6) na “bwana wa nchi” (Mwa. 42:30, 33). Cheo chenye nguvu cha Yusufu ni tofauti na kile cha ndugu zake wahitaji, ambao “waliinama kifudifudi mbele yake” (Mwa. 42:6) —wale wale ndugu 10 waliomdhihaki Yusufu kuhusu ndoto yake na kuwa na shaka kuhusu utimilifu wake (Mwa. 37:8). 

Pili, kukutana huku kwa majaliwa kunaelezewa kama mwitikio. Miangwi ya isimu na mada kati ya matukio haya mawili inasisitizia sifa ya adhabu ya haki. Kirai “wakaambiana” (Mwa. 42:21) kilitumika pia walipoanza kupanga njama dhidi ya Yusufu (Mwa. 37:19). Kukaa kwa nduguze gerezani (Mwa. 42:17) kunatoa mwangwi wa kukaa gerezani kwa Yusufu (Mwa. 40:3, 4). Kwa kweli, nduguze Yusufu wanahusianisha kile kinachowatokea kwa sasa na kile walichomtendea ndugu yao huenda miaka 20 iliyopita. “Wakaambiana, ‘Kweli sisi tulimkosa ndugu yetu, kwa kuwa tuliona shida ya roho yake, alipotusihi, wala hatukusikia kwa hiyo shida hii imetupata.” (Mwa. 42:21). 

Maneno ya Reubeni “ ‘damu yake inatakwa tena’ ” (Mwa. 42:22), yanayotoa mwangwi wa onyo lake wakati uliopita “ ‘msimwage damu’ ” (Mwa. 37:22), yanakazia uhusiano kati ya kile kilichokuwa kinawakabili na walichokuwa wamekitenda. 

`Wengi wetu, kwa hakika, tumefanya mambo ambayo tunayasikitikia. Tunawezaje, kwa kiwango cho chote kinachowezekana, kusahihisha yale tuliyoyafanya? Pia, kwa nini kuzipokea ahadi za Mungu za msamaha kupitia kwa Yesu ni muhimu sana kwetu (tazama Rum. 3:7-11)?`