---
title:  Kifo cha Sara 
date:  17/05/2022
---

Katika Mwanzo 22:23, tunaona taarifa ya kuzaliwa kwa Rebeka, kunakoleta matarajio ya ndoa ijayo kati ya Isaka na Rebeka (Mwanzo 24), Vilevile, taarifa ya kifo na kuzikwa kwa mke wa Ibrahimu, Sara (Mwanzo 23), huleta matarajio ya ndoa yake ijayo na Ketura (Mwa. 25:1-4). 

`Soma Mwanzo 23. Kisa cha kifo na kuzikwa kwa Sara kina kazi gani katika utimizwaji wa ahadi ya Mungu kwa Ibrahimu?`

Kutajwa kwa kifo cha Sara mara tu baada ya kisa cha kutolewa kafara kwa Isaka kunaashiria kwamba huenda aliathiriwa na tukio hili, ambalo karibia ligharimu maisha ya mwanawe. Kwa namna fulani, Sara pia alihusishwa katika “jaribu” na mumewe, kama vile alivyokuwa pamoja naye katika kusafiri kwake na kuteleza kwake mara kwa mara katika imani (Mwa. 12:11-13). 

Sara si aina ya mwanamke ambaye angeweza kunyamaza kwa habari ya mambo ambayo yalikuwa ya muhimu au yaliyokuwa yanamsumbua (linganisha na Mwa. 16:3-5; Mwa. 18:15; Mwa. 21:9, 10). Kutokuwepo kwake na ukimya wake, na hata wakati wake wa kufa kwake kufuatia tukio la ajabu, kuna maana kubwa kuhusu uhusiano wake na matukio kuliko uwepo wake kimwili. Ukweli kwamba umri wa Sara wa uzee unatajwa (Mwa. 23:1) kwa kutoa mwangwi wa umri wa Ibrahimu wa uzee (Mwa. 24:1), unaonesha umuhimu wake katika kisa hiki. 

Kwa kweli, Sara ndiye mwanamke pekee katika Agano la Kale ambaye miaka ya umri wake inatajwa, inayoonesha kuwa kwake kiini cha kisa. Kulenga katika kununua eneo la kumzikia Sara (_inayochukua sehemu kubwa ya sura_), kuliko kifo chake, kunasisitiza uhusiano na Nchi ya Ahadi. 

Tayari ainisho kwamba alikufa “katika nchi ya Kanaani” (Mwa. 23:2) linasisitiza kutokea kwa kifo cha Sara katika ahadi ya Mungu ya nchi. Sara ndiye wa kwanza kufa katika ukoo wa Ibrahimu aliyekufa na kuzikwa katika Nchi ya Ahadi. Ibrahimu kujionea shaka, “ ‘mimi ni mgeni, ninatembea kwenu’ ” (Mwa. 23:4) na hoja yake ya kusisitiza sana kwa wana wa Hethi, vinaonesha kwamba Ibrahimu ana shauku si tu ya kupata mahali pa kuzikia; kimsingi anajishughulisha na kukaa kwa kudumu katika nchi. 

`Soma Mwanzo 23:6. Hili linatuambia nini kuhusu sifa aliyokuwa nayo Ibrahimu? Kwa nini hili ni muhimu katika kuelewa kile alichotumiwa na Mungu kufanya?`