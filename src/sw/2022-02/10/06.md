---
title:  Kifo cha Raheli 
date:  02/06/2022
---

`Soma Mwanzo 35:15-29. Matukio gani mengine mabaya Yakobo alikabiliana nayo katika familia yake yenye mafarakano?`

Mara tu baada ya Yakobo kuondoka Betheli, matukio matatu yanayohusiana yanakuwa mwanzo wa hatua ya mwisho ya safari yake kuelekea Nchi ya Ahadi: mwana wa mwisho wa Yakobo alizaliwa; Raheli alikufa; na Reubeni, mwana wa kwanza wa Yakobo kwa Lea, alilala na suria wa Yakobo. Ingawa fungu halisemi kwa nini kijana huyu afanye jambo ovu hivyo, yawezekana alitaka kwa namna fulani kutia unajisi kuzaliwa kwa mwana wa mwisho wa Yakobo na kufedhehesha kumbukumbu ya Raheli. Kwa kweli hatujui. 

Kuzaliwa kwa mwana wa mwisho wa Yakobo kunahusianishwa na Bethlehemu (Mwa. 35:19), ambayo iko ndani ya mipaka ya Nchi ya Ahadi. Uzazi huu, basi, ni utimizwaji wa kwanza wa ahadi ya Mungu kwa ajili ya maisha yajayo ya Israeli. Mkunga, kiunabii, aliongea na Raheli kwa maneno yale yale ambayo Mungu aliyatumia kumthibitishia tena Ibrahimu: “ ‘Usiogope’ ” (Mwa. 35:17; linganisha na Mwa. 15:1). 

Muhimu zaidi, Yakobo anabadilisha jina ambalo Raheli anayekufa alimpa mwanawe, Ben-Oni “mwana wa uchungu wangu,” kuashiria uchungu wake, kuwa Benyamini, linalomaanisha “mwana wa mkono wa kuume,” huenda kuashiria uelekeo wa kusini ili kuelezea tumaini lake katika Nchi ya Ahadi na yote ambayo Mungu alisema angewatendea watu wake baada ya kuwa wamekaa huko. 

Lakini wakati huo Reubeni analala na Bilha, suria wa baba yake na pia kijakazi wa Raheli (Mwa. 35:25, Mwa. 30:3). Hatujui kwa nini alitenda tendo hili baya, isipokuwa kama mfano mwingine wa upotovu wa mwanadamu. 

Cha kushangaza sana, Yakobo haoneshi mwitikio wo wote kwa unajisi huu wa kutisha, hata baada ya kuwa ameambiwa kuhusiana nao (Mwa. 35:22). Yumkini kwa wakati huu katika maisha yake, Yakobo anamtumaini Mungu kwamba atalitimiza neno lake licha ya uovu ambao nyakati fulani unaendelea kumzunguka. 

Ni somo hili dhahiri la imani ndilo linaashiriwa katika orodha ya wana 12 wa Yakobo, watakaokuwa wazee wa Israeli (Mwa. 35:22-26). Si watu wenye kupendeza na wema sana, kama tutakavyoona. Lakini licha ya matatizo yote, mafarakano yote, hata uovu wa wazi, kama vile Reubeni na Bilha, mapenzi ya Mungu yalikuwa yanaenda kutimizwa kupitia familia hii, haidhuru ni kwa kiasi gani familia hii ilikuwa imeharibika.

`Hata licha ya makosa ya kibinadamu, makusudi ya Mungu ya tangu awali yatatimizwa. Hebu fikiria ambacho kingetokea ikiwa watu wangeshirikiana, ikiwa wangemtii. Kwa urahisi kiasi gani, yaani, kwa taabu kidogo ya kibinadamu na msongo na kukawia, mapenzi ya Mungu basi yangetimizwa?`