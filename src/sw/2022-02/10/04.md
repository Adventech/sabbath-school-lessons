---
title:  Kunajisiwa kwa Dina 
date:  31/05/2022
---

Kwa kuwa sasa Yakobo amepatana na ndugu yake, anataka kukaa katika nchi ya Kanaani kwa amani. Neno _shalem, “kwa amani,”_ (Mwa 33:18), kutokana na neno _shalom, “amani,”_ kwa mara ya kwanza linatajwa katika safari yake. 

Baada ya kununua sehemu ya nchi toka kwa wakaaji (Mwa. 33:19), anajenga madhabahu hapo, kuonesha imani yake na utambuzi wake kuhusu jinsi alivyo tegemezi kwa Mungu hasa. Kwa kila kafara aliyoitoa, kulikuwa na tendo la ibada. 

Lakini, kwa mara ya kwanza katika maisha yake, Yakobo—Israeli anakabiliwa na matatizo ya kukaa katika nchi. Kama ilivyokuwa kwa Isaka huko Gerari na Abimeleki (Mwa. 26:1-33), Yakobo anajaribu kutafuta hifadhi kwa Wakanaani. 

`Soma Mwanzo 34. Kilitokea nini kuvuruga mipango yake ya kuishi kwa amani?`

Kisa cha tukio hili baya kinaangazia utata wa sifa na matendo yao. Shekemu mwenye tamaa, anayemnajisi mbikiri Dina, pia anaonekana kuwa na sifa ya kuwa mkweli na mwenye kumpenda Dina na anataka kufanya marekebisho. Yu tayari hata kufanyiwa kaida ya agano ya tohara. 

Wakati huo huo, Simeoni na Lawi, wanaosimama wenyewe kama watetezi wa Mungu na amri zake, na wanaopinga ndoa kati yao na Wakanaani (Law. 19:29), wanatumia uongo na udanganyifu (Mwa. 34:13) na wako tayari kuua na kuteka nyara (Mwa. 34:25-27). Matendo yao hayakuwa tu ya kulaumika (_kwa nini wasimwadhibu mtu mmoja aliyelitenda?_) lakini yalikuwa na uwezo wa kusababisha matatizo mengine zaidi. 

Kwa Yakobo, yeye anahitaji amani tu. Wakati tukio la kubakwa kwa binti yake linaripotiwa kwake, hasemi cho chote (Mwa. 34:5). Hata hivyo, baada ya kusikia kile wanawe walichokuwa wamefanya, anawakemea kwa wazi kwa ajili ya kile ambacho kingefuata: “ ‘Mmenitaabisha, kunifanya ninuke vibaya kati ya watu wa nchi hii, Wakanaani na Waperizi; na mimi, kwa kuwa watu wangu ni haba, watanikusanyikia, na kunipiga, nami nitaangamizwa, mimi na nyumba yangu’ ” (Mwa. 34:30). 

`Tena na tena tunaona uongo na udanganyifu, pamoja na matendo ya wema na neema, Katika simulizi hii. Hili linatwambia nini kuhusu asili ya mwanadamu?`