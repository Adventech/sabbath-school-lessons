---
title:  Ndugu Wakutana 
date:  30/05/2022
---

Kutoka Penueli, “uso wa Mungu” (tazama Mwa. 32:30), mahali ambapo alipata uzoefu huu na Mungu, Yakobo anakwenda sasa kukutana na ndugu yake. Baada ya miaka 20 ya utengano, Yakobo anamwona akija na watu 400 (Mwa. 33:1). Yakobo ana hofu, na kwa hiyo anajiandaa pamoja na familia yake kwa cho chote kinachoweza kutokea. 

`Soma Mwanzo 33. Kuna uhusiano gani kati ya uzoefu wa Yakobo wa kuuona uso wa Mungu na uzoefu wa Yakobo kuuona uso wa ndugu yake? Uhusiano huu unamaanisha nini kuhusiana na mahusiano yetu na Mungu na mahusiano yetu na “ndugu” zetu, haidhuru ni akina nani?`

Yakobo anainama chini mara saba mbele ya ndugu yake (Mwa. 33:3) ambaye anamwita mara kadhaa “ ‘bwana wangu’ ” (Mwa. 33:8, 13, 15) na kujitambulisha mwenyewe kama “ ‘mtumwa’ ” wake (Mwa. 33:5; linganisha na Mwa. 32:4, 18, 20). Kwa muhimu zaidi, kuinama chini kwa Yakobo mara saba kunatoa mwangwi wa baraka saba za baba yake (Mwa. 27:27-29); zaidi ya hayo, anapoinama chini, kwa dhahiri anatangua baraka ya baba yake, kuhusu “ ‘makabila wakusujudie’ ’ (Mwa. 27:29). 

Ni kana kwamba kusudi la Yakobo lilikuwa kulipa deni lake kwa ndugu yake na kurudisha baraka ambazo amemwibia (tazama Mwa. 33:11). Esau alipomwona ndugu yake, kinyume na matarajio yote, alimkimbilia Yakobo na, badala ya kumwua, “alimbusu, nao wakalia” (Mwa. 33:4). 

Baadaye, Yakobo alimwambia Esau: “ ‘Nimeona uso wako kama kuona uso wa Mungu’ ” (Mwa. 33:10). Sababu ya Kauli ya Yakobo isiyo ya kawaida ni utambuzi wake kwamba Esau alikuwa amemsamehe. Kitenzi cha Kiebrania _ratsah, “kupendezwa”_ (Mwa. 33:10) ni neno la kiteolojia kurejelea kafara yo yote ambayo ni “ya kupendeza,” “ya kukubalika” kwa Mungu ambayo hatimaye inaashiria msamaha wa Kiungu (Law. 22:27, Amo. 5:22). 

Uzoefu wa Yakobo wa msamaha wa Mungu huko Penueli, alipouona uso wa Mungu, sasa unarudiwa katika uzoefu wa msamaha wa ndugu yake, anaouita kana kwamba aliuona uso wa Mungu. Yakobo anaendelea kuishi Penueli ya pili, ya kwanza ikiiandaa ya pili. Yakobo amesamehewa na Mungu na ndugu yake mwenyewe. Kwa kweli ni lazima sasa atakuwa ameelewa, hata zaidi ya hapo kabla, maana ya neema. 

`Umejifunza nini kuhusu neema kwa namna ambavyo wengine (kando ya Bwana) walivyokusamehe?`