---
title:  Kupigana Mweleka na Mungu 
date:  29/05/2022
---

Akiwa ametoka kwa Labani, Yakobo ana uzoefu. mwingine na Mungu. Akijua kwamba ndugu yake, Esau, anakuja, na “ ‘watu mia nne’ ” (Mwa. 32:6), pia. Yakobo anamwomba Bwana kwa bidii, ingawa alitambua kwamba “ ‘mimi sistahili hata kidogo hizo rehema zote na kweli yote uliyomfanyia mtumwa wako’ ” (Mwa. 32:10). Yakobo, kwa kweli alikuwa anaelewa vyema kuhusu neema. 

Na Mungu alijibu vipi? 

`Soma Mwanzo 32:22-32 na Hosea 12:3, 4. Kisa hiki cha kushangaza kina umuhimu gani kiroho?`

Yakobo ana mfadhaiko, ikieleweka kwa urahisi hivyo, kwa kile kilichokuwa kinatokea na, baada ya kufanya awezacho ili kuilinda familia yake, anakaa peke yake usiku. Kisha, kwa ghafla anavamiwa na “Mtu” (Mwa. 32:24). Hili ni neno ambalo linaweza kuwa na vidokezo maalum, vinavyoleta hisia za uwepo wa Mungu (tazama Isa. 53:3). Danieli alilitumia kumrejelea Mikaeli kuhani wa mbinguni (Dan. 10:5); lilikuwa pia neno lililotumiwa na Yoshua kumwelezea “amiri wa jeshi la BWANA,” ambaye Yoshua anamwita BWANA Yahweh Mwenyewe (Yosh. 5:13-15). 

Kwa kweli, katikati ya pambano, ni lazima ilikuwa wazi kwa Yakobo kwamba alikuwa akipambana na Mungu Mwenyewe, kama maneno yake, “ ‘sikuachi usiponibariki!’ ” (Mwa. 32:26) yalivyodhihirisha. Bado, kumshikilia Mungu kwa bidii, kukataa kwake kumwacha aende, pia vinadhihirisha shauku yake ya dhati kwa ajili ya msamaha na kupatana na Bwana. 

“Kosa lililokuwa limesababisha dhambi ya Yakobo katika kujipatia haki ya uzaliwa kwanza kwa udanganyifu sasa lilikuwa wazi mbele yake. Hakuwa ameamini ahadi za Mungu, bali alitafuta kwa juhudi zake mwenyewe kutimiza lile ambalo Mungu angelitimiza kwa njia na wakati wake mwenyewe.” _—Ellen G. White, Patriarchs and Prophets, uk. 197, 198._

Na ushahidi kwamba alikuwa amesamehewa ulikuwa ni kubadilishwa kwa jina lake, kutoka ukumbusho wa dhambi yake, kwenda ambalo linaadhimisha ushindi wake. “ ‘Jina lako,’ ” Malaika alisema, “ ‘hutaitwa tena Yakobo [_mtwaa mahali pa mwingine_], ila Israeli; maana umeshindana na Mungu, na watu, nawe umeshinda’ ”

`Uzoefu wako binafsi umekuwaje kwa habari ya kushindana na Mungu? Inamaanisha nini kufanya hivyo, na kwa nini ni muhimu nyakati fulani kwamba tuwe na uzoefu wa namna hii?`