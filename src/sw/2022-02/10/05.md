---
title:  Kuenea kwa Ibada ya Sanamu 
date:  01/06/2022
---

`Soma Mwanzo 34:30-35:15. Ni masomo gani tunajifunza kuhusu ibada ya kweli kutokana na kile kilichotokea hapa?`

Mara tu baada ya Yakobo kulalamika kwamba amani yake na Wakanaani iko hatarini (Mwa. 34:30), na baada ya wanawe wawili kukemewa (Mwa. 34:31), Mungu anamsisitiza Yakobo kuondoka Shekemu na kurudi Betheli ili aweze kulifanya upya agano lake. Kwa kweli, Bwana anamwambia kwamba, mara tu anapofika huko, anahitaji kujenga madhabahu. 

Wakati huo huo, jambo la kwanza linaloandikwa baada ya amri ya Mungu ni Yakobo kuwaambia watu wake waondoe miungu ya Wakanaani, iliyokuwa imechukuliwa katika utekaji nyara wa mji wa Shekemu miungu ya nyumbani ambayo Raheli alikuwa ameiba (Mwa. 31:19, 32). Yote hii, pia, ni muhimu kwa wazo la agano na Mungu. 

Sanamu hizi zilikuwa zimehifadhiwa na, yumkini, kuabudiwa licha ya Yakobo kujitoa kwa Mungu. Haikutosha kwa Yakobo kuondoka Shekemu ili kuondokana na mvuto wa Wakanaani. Yakobo alipaswa kuondoa sanamu katika kambi yake na katika mioyo ya watu wake. 

Mchakato wa toba unajumuisha zaidi ya kuondoka kimwili katika eneo moja kwenda lingine, au kutoka katika kanisa moja kwenda lingine. Lililo muhimu zaidi, ni kwamba tutafute kwa neema ya Mungu kuondoa ibada ya sanamu katika mioyo yetu, pasipo kujali mahali tunapoishi, kwa sababu tunaweza kutengeneza sanamu kutoka katika kitu cho chote kile. 

Yakobo anapomtii Mungu na kuendelea kulingana na amri ya Mungu, Mungu hatimaye anaingilia kati na “hofu ya Mungu” (Mwa. 35:5) inawapiga watu wote wanaowazunguka, na hawathubutu kumvamia Yakobo. Kisha, Yakobo, yu tayari kuabudu na “watu wote waliokuwa pamoja naye” (Mwa. 35:6), kuashiria kwamba umoja wa familia umerejeshwa. Yakobo anapaita mahali hapa El Betheli, ukumbusho wa ndoto yake ya ngazi, ishara kwamba uhusiano kati ya mbingu na nchi, ambao ulikuwa umevunjika kwa muda fulani, sasa umefanywa upya. 

Msisitizo, wakati huu, ni kuhusu Mungu wa Betheli kuliko eneo lenyewe. Jambo hili mahsusi linalomhusu Yakobo binafsi linajirudia tena, Mungu anapomkumbusha Yakobo kuhusu jina lake “Israeli” (Mwa. 35:10), pamoja na ahadi mara mbili ambayo baraka hii inaashiria. Baraka za Yakobo, kwanza, inamaanisha kuongezeka, upitishaji wa uzao wa Masihi na kizazi cha mataifa mengi (Mwa. 35:11); na pili, inaelekeza katika Nchi ya Ahadi (Mwa. 35:12).

`Ni njia zipi za werevu ambazo ibada ya sanamu inaweza kuingia katika mioyo yetu, na tunaweza kufanya nini kuhusiana nayo?`