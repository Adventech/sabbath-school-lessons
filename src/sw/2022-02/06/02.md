---
title:  Kuondoka kwa Ibrahimu 
date:  01/05/2022
---

`Soma Mwanzo 12:1-9. Kwa nini Mungu alimwita Ibrahimu atoke katika nchi na familia? Ibrahimu aliitikiaje?`

Mara ya mwisho ambayo Mungu alizungumza na mtu, angalau kama ilivyoandikwa katika Maandiko, alizungumza na Nuhu, kumthibitishia baada ya Gharika kwamba ataweka agano na wote wenye mwili (Mwa. 9:15—17) na kwamba gharika nyingine ya dunia nzima haitakuja. Neno jipya la Mungu, sasa kwa Abramu, linahusiana tena na ahadi hiyo: jamaa zote za dunia watabarikiwa kupitia kwa Abramu. 

Kutimia kwa unabii kunaanza kwa kuacha maisha yake ya kwanza. Abramu anaacha yote aliyoyazoea, familia yake, na nchi yake, hata sehemu yake mwenyewe. Mkazo wa huku kwenda unaakisiwa katika kurudiwa kwa neno kiini “nenda,” linalotokea mara saba katika muktadha huu. Abramu ni lazima kwanza aiache nchi yake, “Uru wa Wakaldayo,” ambayo pia ni Babeli (Mwa. 11:31, Isa. 13:19). Wito huu wa “kutoka Babeli” una historia ndefu miongoni mwa manabii wa Biblia (Isa. 48:20, Ufu. 18:4). 

Kuondoka kwa Abramu pia kunaihusu familia yake. Abramu ni lazima auache urithi wake na mengi ya yale aliyojifunza na kupata kutokana na urithi, elimu, na mvuto. 

Lakini, wito wa Mungu unahusisha hata zaidi ya hapo. Kirai cha Kiebrania _lekh lekha,_ “nenda,” kwa tafsiri sisisi, kinamaanisha “nenda mwenyewe” au “nenda kwa ajili yako mwenyewe.” Kuondoka kwa Abramu Babeli kunahusu zaidi ya mazingira yake, au hata familia yake. Kirai cha Kiebrania kinaashiria msisitizo kwa yeye mwenyewe. Abramu anapaswa kuondoka yeye mwenyewe, kuachana na sehemu yake inayobeba maisha yake ya awali ya Kibabeli. 

Lengo la huku kuacha ni “nchi” ambayo Bwana atamwonesha. Lugha ile ile itatumika tena katika muktadha wa kutolewa kafara kwa Isaka (Mwa. 22:2), kurejelea mlima wa Moria, ambapo Isaka atatolewa kafara na ambapo hekalu la Yerusalemu litajengwa (2 Nya. 3:1). Ahadi ya Mungu haihusu tu mji unaoonekana bali kuhusu wokovu wa ulimwengu. Wazo hili linathibitishwa upya katika ahadi ya Mungu ya baraka kwa jamaa zote za dunia (Mwa. 12:2, 3). Kitenzi _barakh, “bariki,”_ kinaonekana mara tano katika kifungu hiki. Mchakato wa baraka hii kwa watu wote unafanya kazi kupitia kwa “uzao wa Abramu (Mwa. 22:18, Mwa. 26:4, Mwa. 28:14). Fungu linarejelea hapa “uzao” ambao hatimaye utatimizwa katika Yesu Kristo (Mdo. 3:25).

`Ni nini huenda Mungu anakuita ukiache; yaani, ni sehemu gani ya maisha yako ungepaswa kuacha ili kuusikia wito wa Mungu?`