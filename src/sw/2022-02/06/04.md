---
title:  Abramu na Lutu 
date:  03/05/2022
---

`Soma Mwanzo 13:1-18. Kisa hiki kinatufundisha nini kuhusiana na umuhimu wa tabia?`

Abramu anarudi kule alikokuwa mwanzo, kana kwamba safari yake ya kwenda Misri ilikuwa tu njia aliyozunguka kwa bahati mbaya. Historia ya Mungu na Abramu inaanza tena, ilipokuwa imekomea tangu wakati wa safari yake ya kwanza kwenda katika Nchi ya Ahadi. Kituo cha kwanza cha Abramu ni Betheli (Mwa. 13:3), kama tu katika safari yake kwenda katika nchi (Mwa. 12:3—6). Abramu ametubu na “kujitambua” tena: Abramu, mtu wa imani. 

Uhusiano mpya wa Abramu na Mungu unaonekana tayari katika mahusiano yake na watu, kwa namna anavyoshughulikia tatizo lake na Lutu, mpwa wake, kuhusiana na matumizi ya ardhi. Hata hivyo, ni Abramu mwenyewe ndiye anayeleta mapatano ya amani na kumruhusu Lutu kuchagua kwanza (Mwa. 13:9, 10), tendo la ukarimu na wema, kuonesha aina ya mtu Abramu alikuwa. 

Ukweli kwamba Lutu alichagua upande rahisi na mzuri kwa ajili yake, bonde lenye maji (Mwa. 13:10, 11), pasipo kujali kuhusu maovu ya majirani zake wajao (Mwa. 13:13), kunadhihirisha kitu kuhusiana na uroho na tabia yake. Kirai “akajichagulia/kwa ajili yake” kinatukumbusha watu walioishi kabla ya gharika, ambao pia “walijichagulia” (tazama Mwa. 6:2). 

Kinyume chake, mwendo wa Abramu ulikuwa tendo la imani. Abramu hakuchagua nchi, alipewa kwa neema ya Mungu. Tofauti na Lutu, Abramu aliitazama nchi kwa amri ya Mungu tu (Mwa. 13:14). Ni pale tu Abramu anapotengana na Lutu ndipo Mungu anapozungumza naye tena (Mwa. 13:14). Kwa kweli, hii ndiyo mara ya kwanza iliyoandikwa ambapo Mungu anapozungumza na Abramu tangu wakati wa wito wake huko Uru. “ ‘Inua sasa macho yako, ukatazame kutoka hapo ulipo, upande wa kaskazini, na wa kusini na wa mashariki na wa magharibi; maana nchi hii yote uionayo, nitakupa wewe na uzao wako hata milele’ ” (Mwa. 13:14, 15). Ndipo, Mungu, anamwalika Abramu “ ‘kutembelea’ ” katika nchi hii kama tendo la kutenga. “ ‘Ondoka, ukatembee katika nchi hii katika mapana yake, na marefu yake, maana nitakupa wewe nchi hiyo’ ”(Mwa. 13:17). 

Ingawa, Bwana, analiweka wazi zaidi kwamba Yeye, Mungu, anampatia Abramu. Ni zawadi, zawadi ya neema, ambayo Abramu ni lazima aitwae kwa imani, imani inayoongoza kwenye utii. Ni kazi ya Mungu pekee itakayowezesha yote aliyomwahidi Abramu hapa (tazama Mwa. 13:14—17). 

`Tunawezaje kujifunza kuwa wema na wakarimu kwa wengine, hata wanapokuwa hawako hivyo kwetu?`