---
title:  Muungano wa Babeli 
date:  04/05/2022
---

`Soma Mwanzo 14:1-17. Kuna jambo gani muhimu kuhusu vita hii inayotokea mara tu baada ya zawadi ya Nchi ya Ahadi? Kisa hiki kinatufundisha nini kuhusu Abramu?`

Hii ndiyo vita ya kwanza iliyosimuliwa katika Maandiko (Mwa. 14:2). Muungano wa majeshi manne kutoka Mesopotamia na Uajemi dhidi ya muungano mwingine wa majeshi matano ya Wakanaani, pamoja na wafalme wa Sodoma na Gomora (Mwa. 14:8), unaashiria mgogoro mkubwa (Mwa. 14:9). Kilichosababisha nyendo hizi za kijeshi ni ukweli kwamba watu wa Kanaani walikuwa wameasi dhidi ya wafalme wao wa Babeli (Mwa. 14:4, 5). Ingawa kisa hiki kinarejelea mgogoro maalum wa kihistoria, wakati wa kutokea kwa vita kati ya “falme mbalimbali,” baada tu ya zawadi ya Mungu ya Nchi ya Ahadi kwa Abramu, unalipatia tukio hili umuhimu maalum wa kiroho. 

Kushiniki kwa watu wengi kutoka katika nchi ya Kanaani kunaashiria kwamba jambo muhimu katika mgogoro huu lilikuwa linahusu utawala wa ardhi. Kwa kushangaza, kambi ya Abramu, upande uliokuwa na maslahi kweli kweli, kwa sababu yeye pekee ndiye mmiliki wa kweli wa nchi hiyo, ndilo jeshi pekee linalobaki nje ya mgogoro, angalau kwa mara ya kwanza. 

Sababu ya Abramu kutokuwa na upande wo wote ni kwamba kwa Abramu, Nchi ya Ahadi haikupatikana kupitia nguvu ya silaha za kivita au kwa hekima na mikakati ya kisiasa. Ufalme wa Abramu ulikuwa ni zawadi ya Mungu. Sababu pekee itakayofanya Abramu aingilie kati ni hatima ya mpwa wake Lutu, aliyekuwa amechukuliwa mateka wakati wa vita (Mwa. 14:12, 13). 

“Ibrahimu, akiwa anaishi kwa amani katika mialoni ya Mamre, alitambua, kutoka kwa mmoja aliyekuwa anatoroka, habari ya vita na janga lililompata mpwa wake. Hakuwa ametunza kumbukumbu yoyote mbaya ya kutokuwa na shukrani kwa Lutu. Upendo wake wote kwa ajili yake uliamshwa, na alidhamiria kwamba angepaswa kuokolewa. Akitafuta kwanza ushauri wa Mungu kabla ya yote, Ibrahimu alijiandaa kwa ajili ya vita.”_—Ellen G. White, Patriarchs and Prophets, uk. 135._

Lakini Abramu hakabili muungano wote kwa y)ujumla. Katika kile ambacho lazima kilikuwa operesheni ya haraka na ya usiku ya kikomandoo, anavamia tu kambi ambalo Lutu alikuwa ameshikiliwa mateka. Lutu anaokolewa na mfalme wa Sodoma pamoja naye. Hivyo, huyu mtu wa Mungu mwaminifu pia alionesha ujasiri na ustahimilivu. Hakuna shaka mvuto wake katika eneo hili uliongezeka, na watu waliona ni mtu wa namna gani na kujifunza kitu zaidi kuhusu Mungu aliyemtumikia. 

`Ni aina gani ya mvuto matendo yetu hutoa kwa watu wengine? Ni ujumbe gani tunapeleka kuhusu imani yetu kwa matendo yetu?`