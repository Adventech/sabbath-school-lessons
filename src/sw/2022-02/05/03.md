---
title:  Ukoo wa Mwanzo 
date:  25/04/2022
---

Wendo wa taarifa kuhusu umri wa Nuhu unatuwezesha kutambua kwamba Nuhu anatumika kama kiungo kati ya ustaarabu wa kabla na baada ya Gharika. Mafungu mawili ya mwisho ya kisa kilichotangulia (Mwa. 9:28, 29) yanaturudisha katika muunganiko wa mwisho wa kizazi cha Adamu (Mwa. 5:32). Kwa sababu Adamu alikufa wakati Lameki, baba wa Nuhu, akiwa na umri wa miaka 56, lazima Nuhu hakika alisikia visa kuhusu Adamu, ambavyo angewasimulia kizazi chake kabla na baada ya Gharika. 

`Soma Mwanzo 10. Kusudi la kizazi hiki ni nini katika Biblia? (Tazama pia Lk. 3:23-38.)`

Kizazi cha Biblia kina kazi tatu. Kwanza, kinasisitiza asili ya kihistoria ya matukio ya Biblia, ambayo yanahusiana na watu halisi walioishi na kufa na ambao siku zao zimehesabiwa kwa usahihi. Pili, kinaelezea kuendelea tangu zama za kale hadi wakati wa mwandishi, kikiweka muunganiko wa wazi wa wakati uliopita na “wakati wa sasa.” Tatu, kinatukumbusha kuhusu udhaifu na athari ya kuhuzunisha ya laana ya dhambi na matokeo ya kufisha kwa vizazi vyote vilivyofuata. 

Zingatia kwamba uainishaji wa “wana wa Hamu,” “wana wa Shemu,” na “wana wa Yafethi” haufuati vigezo dhahiri. Mataifa 70 ni kielelezo cha watu 70 wa familia ya Yakobo (Mwa. 46:27) na wazee 70 wa Israeli huko jangwani (Kut. 24:9). Wazo la ulinganifu kati ya mataifa 70 na wazee 70 unaashiria utume wa Israeli kwa mataifa: “Yeye Aliye Juu alipowapa mataifa urithi wao, Alipowabagua wanadamu, Aliweka mipaka ya watu Kwa kadiri ya hesabu ya wana wa Israeli” (Kum. 32:8). Sambamba na hilo, Yesu anawatuma wanafunzi 70 kwenda kuwashuhudia mataifa (Lk. 10:1). 

Kile ambacho taarifa hii inatuonesha ni muunganiko wa moja kwa moja kati ya Adamu na wazee wa Israeli; wote ni watu wa kihistoria, watu halisi tangu Adamu na kuendelea. Hili pia linatusaidia kuelewa kwamba wazee walikuwa na fursa ya moja kwa moja ya kuwafikia mashuhuda waliokuwa na kumbukumbu ya matukio haya ya kale. 

`Soma Mathayo 1:1-17. Hili linatufundisha nini kuhusu jinsi hawa watu wote walivyokuwa wa kihistoria? Kwa nini kujua na kuamini kwamba walikuwa watu halisi ni muhimu kwa ajili ya imani yetu?`