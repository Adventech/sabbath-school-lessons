---
title:  Sadaka za Aina Mbili
date:  11/04/2022
---

Tofauti kati ya Kaini na Habili, kama inavyoakisiwa katika majina yao, haikuhusu nafsi zao tu; ilidhihirishwa pia katika kazi zao kila mtu. Wakati Kaini alikuwa “mkulima ardhi” (Mwa. 4:2), shughuli inayohusisha kazi ngumu ya kimwili, Habili alikuwa “mchunga kondoo” (Mwa. 4:2), kazi inayodokeza usikivu/umakini na huruma. 

Kaini alikuwa mzalishaji wa mazao. Habili mchunga kondoo. Kazi hizi mbili hazielezei tu asili ya sadaka za aina mbili (mazao toka kwa Kaini na kondoo toka kwa Habili pia zinaelezea kuhusu mitazamo miwili tofauti ya kisaikolojia na tabia zinazohusiana na sadaka aina mbili: Kaini alikuwa akifanya kazi ili “kujipatia” mazao ambayo angezalisha, wakati Habili alikuwa mwangalifu “kuchunga” kondoo aliowapokea. 

`Soma Mwanzo 4:1-5 na Waebrania 11:4. Kwa nini Mungu aliitakabali sadaka ya Habili na kuikataa sadaka ya Kaini? Tunapaswa kuelewaje kilichotokea hapa?`

“Pasipo umwagaji wa damu hakuna ondoleo la dhambi; na wao [Kaini na Habili] walipaswa kuonesha imani yao kwa damu ya Yesu kama upatanisho ulioahidiwa kwa kutoa wazaliwa wa kwanza wa kondoo katika kafara. Kando ya hili, malimbuko ya nchi yalipelekwa mbele za Bwana kama sadaka ya shukrani.”_—Ellen G. White, Patriarchs and Prophets, uk. 71._

Wakati ambapo Habili alitii maagizo ya Mungu na kutoa sadaka ya nafaka kwa kuongezea katika sadaka ya kuteketeza ya wanyama, Kaini alipuuza kufanya hivyo. Hakuleta mnyama wa kutolewa kafara, bali tu sadaka ya “mazao ya ardhi.” Lilikuwa tendo la kutokutii kwa wazi, tofauti na mtazamo wa ndugu yake. Kisa hiki mara nyingi kimetazamwa kama kisa bora kabisa cha wokovu kwa njia ya imani (_Habili na sadaka yake ya damu_) tofauti na jaribio la kutafuta wokovu kwa matendo (_Kaini na mazao yake ya ardhi_). 

Ingawa sadaka hizi ni lazima zilikuwa na umuhimu wa kiroho, hazikuwa na hali yo yote ya mwujiza kwa zenyewe. Zilikuwa daima ni vielelezo, mifano, vikielekeza kwa Mungu ambaye alimpatia mwenye dhambi si riziki tu bali pia ukombozi. 

`Soma Mika 6:7 na Isaya 1:11. Tunawezaje kuchukua kanuni iliyotumika katika mafungu haya na kuitumia katika maisha yetu na ibada?`