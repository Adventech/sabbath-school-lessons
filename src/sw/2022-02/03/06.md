---
title:  Maovu ya Mwanadamu 
date:  14/04/2022
---

`Soma Mwanzo 4:17-24. Upi ulikuwa urithi wa Kaini, na ni kwa vipi dhambi ya Kaini ilifungua njia kwa ongezeko la maovu ya jamii ya wanadamu?`

Mjukuu wa Kaini, Lameki, anarejelea dhambi ya Kaini katika muktadha wake mwenyewe. Ulinganifu kati ya dhambi ya Kaini na dhambi ya Lameki una jambo la kujifunza. Wakati Kaini ananyamaza kuhusu dhambi yake pekee iliyoandikwa, Lameki anaonekana kujivunia kuhusu dhambi yake, akiielezea katika wimbo (Mwa. 4:23, 24). 

Wakati Kaini anaomba rehema za Mungu, Lameki, haiandikwi kwamba anaziomba rehema za Mungu. Wakati Kaini analipwa kisasi mara saba na Mungu, Lameki anaamini Kwamba atalipwa kisasi mara sabini (tazama Mwa. 4:24), kiashiria kwamba anatambua vizuri zaidi kuhusu hatia yake. 

Pia, Kaini ana mke mmoja (Mwa. 4:17); Lameki anaanzisha mitala, kwa kuwa Maandiko yanasema bayana kwamba “alijitwalia wake wawili” (Mwa. 4:19). Huku kuzidishwa na kukuzwa kwa uovu kutaathiri Kabisa kizazi kinachofuata cha Wakaini. 

Kinachofuata mara tu baada ya tukio hili la uovu katika familia ya Wakaini, fungu la Biblia linaandika tukio jipya linalokuwa kinyume cha mwelekeo ya Wakaini. “Adamu akamjua mke wake” (Mwa. 4:25), na matokeo ni kuzaliwa kwa Sethi, ambaye jina lake linatolewa na Hawa kuonesha kwamba Mungu alikuwa amemwekea “uzao mwingine” mahali pa Habili. 

Kwa kweli, historia ya jina Sethi inamtangulia Habili. Jina Sethi linatokana na kitenzi cha Kiebrania _’ashit, “Nitaweka’’_ (Mwa. 3:15), inayotambulisha unabii wa Masihi. Uzao wa Masihi utapitia katika ukoo wa Sethi. Fungu la Biblia linatoa, basi, kumbukumbu ya ukoo wa Masihi kuanzia kwa Sethi (Mwa. 5:3), na kumjumuisha Henoko (Mwa. 5:24), Methusela, na kumalizia na Nuhu (Mwa. 6:8). 

Kirai “wana wa Mungu” (Mwa. 6:2) kinarejelea ukoo wa Sethi kwa sababu wamekusudiwa kutunza sura ya Mungu (Mwa. 5:1, 4). Kwa upande mwingine, “binti za wanadamu’’ (Mwa. 6:1) inaonekana kuwa kidokezo hasi, kikitofautisha uzao wa wale walio katika sura ya Mungu na wale walio katika sura za wanadamu. Na ni katika mvuto wa hawa “binti za wanadamu” kwamba wana wa Mungu “wakajitwalia wake wo wote waliowachagua” (Mwa. 6:2), ikionesha uelekeo usio sahihi mwanadamu aliokuwa anauendea.

`Soma Mwanzo 6:1-5. Ushuhuda wenye nguvu kiasi gani kuhusu uharibifu ulioletwa na dhambi! Kwa nini ni lazima tufanye yote tuwezayo kwa uweza wa Mungu ili kuiondoa dhambi maishani mwetu?`