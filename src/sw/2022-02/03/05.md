---
title:  Adhabu ya Kaini 
date:  13/04/2022
---

`Soma Mwanzo 4:9-16. Kwa nini Mungu anauliza swali “ ‘Yuko wapi Habili ndugu yako?’ ” Kuna uhusiano gani Kati ya dhambi ya Kaini na kuwa kwake “ ‘mtoro na mtu asiye na kikao duniani’ ” (Mwa. 4:12)?`

Swali la Mungu kwa Kaini linatoa mwangwi wa swali lake kwa Adamu bustanini Edeni: “ ‘Uko wapi?’ ” Mwangwi huu unaashiria uhusiano kati ya Edeni na dhambi hii sasa: dhambi ya sasa (ya Kaini) ilitokana na ya kwanza (ya Adamu). 

Kaini, hata hivyo, hataikubali dhambi yake; ataikana, kitu ambacho Adamu hakukifanya, ingawa alijaribu kuweka lawama yake mahali pengine. Kaini, kinyume chake, kwa wazi anamkaidi Mungu, ambaye hapotezi muda kumkabili Kaini na dhambi yake. Mungu anapouliza swali la tatu, “ ‘Umefanya nini?’ ” hata hasubirii jibu. Anamkumbusha Kaini kwamba anajua kila kitu, kwa kuwa damu ya ndugu yako inanililia kutoka katika ardhi (Mwa. 4:10) katika mfano unaoonesha kwamba Mungu anajua kuhusu uuaji Naye ataujibu. Habili yuko ardhini, uhusiano wa moja kwa moja na wakati wa Anguko na kile ambacho Bwana amesema kingemtokea Adamu (tazama Mwa. 3:19). 

`Soma Mwanzo 4:14. Ni nini umuhimu wa maneno ya Kaini kwamba “ ‘nitasitirika mbali na uso wako?’ ”`

Ardhi ililaaniwa tena kwa sababu damu ya Habili ilimwagwa ardhini (Mwa. 4:12). Matokeo yake, Kaini anahukumiwa kuwa mkimbizi, mbali na Mungu. Pale tu Kaini anapoisikia hukumu ya Mungu ndipo anapoutambua umuhimu wa uwepo wa Mungu; kwa kuwa pasipo huo, anahofia maisha yake mwenyewe. Hata baada ya mauaji ya kikatili ya ndugu yake na kutojali kwake hilo, Bwana bado anampatia rehema, na ingawa “Kaini akatoka mbele za uso wa Bwana” (Mwa. 4:16), Bwana bado alimpatia ulinzi wa namna fulani. “Alama” ilikuwa nini hasa (Mwa. 4:15), hatujaambiwa, lakini haidhuru ilikuwa ni nini, ilikuja tu kwa sababu ya neema ya Mungu kwake. 

`“ ‘Kusitirika mbali na uso wako’ ” (Mwa. 4:14)—ni nini kinasitirika mbali na uso wa Mungu? Ni hali ya kuhuzunisha kiasi gani kwa mtu ye yote. Njia pekee ni ipi ambayo sisi, kama wenye dhambi, tunaweza kuepuka hali hiyo?`