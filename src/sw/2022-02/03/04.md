---
title:  Dhambi
date:  12/04/2022
---

`Soma Mwanzo 4:3-8. Ni mchakato gani uliomsababisha Kaini kumwua ndugu yake? Tazama pia 1 Yohana 3:12.`

Mwitikio wa Kaini ni wa aina mbili: “Kaini alikuwa mwenye hasira sana, na uso wake ulikunjamana” (Mwa. 4:5). Hasira ya Kaini ilikuwa ya wazi, inaonekana, kwa Mungu na kwa Habili. Kaini alimkasirikia Mungu kwa sababu alijifikiria kuwa mhanga wa kutokutendewa haki na mwenye hasira kwa Habili kwa sababu alimwonea wivu ndugu yake. Wivu wa nini? Sadaka tu? Bila shaka, kuna zaidi kilichokuwa kinaendelea nyuma ya jukwaa kuliko kile kilichofunuliwa katika mafungu haya machache. Haidhuru ni suala gani, Kaini alifadhaika kwa sababu sadaka yake haikutakabaliwa. 

Maswali mawili ya Mungu katika Mwanzo 4:6 yanahusiana na hali ya Kaini ya aina mbili. Zingatia kwamba Mungu hamlaumu Kaini. Kama kwa Adamu, Mungu anauliza maswali, si kwa sababu hajui majibu, bali kwa kuwa anamtaka Kaini ajiangalie mwenyewe na kisha kuelewa chanzo cha hali yake mwenyewe. Kama siku zote, Bwana anatafuta kuwakomboa watu wake walioanguka, hata wanapomkosea kwa wazi. Ndipo, baada ya kuuliza maswali haya, Mungu anamshauri Kaini. 

Kwanza, Mungu anamsihi Kaini “ ‘kutenda vyema,’ ” kutenda inavyopasa. Ni wito wa toba na kubadili mtazamo wake. Mungu anamwahidi Kaini kuwa “ ‘atapata kibali’ ” na kusamehewa. Kana kwamba anasema kuwa Kaini anaweza kutakabaliwa na Mungu, lakini ni lazima kufanyike kwa vigezo vya Mungu, si vya Kaini. 

Kwa upande mwingine, “ ‘Usipotenda vyema dhambi iko, inakuotea mlangoni, nayo inakutamani wewe, walakini yapasa uishinde’ ” (Mwa. 4:7). Ushauri wa Mungu umefunua shina la dhambi, na linapatikana ndani ya Kaini mwenyewe. Hapa, tena, Mungu anamshauri Kaini, akitafuta kumwongoza katika njia anayopaswa kuiendea. 

Neno la pili la ushauri linahusu mtazamo wa kuchukua kwa dhambi hii, inayootea mlangoni na “ _‘inayokutamani.’_ ” Mungu anatoa pendekezo la kuwa na kiasi: “ ‘Yapasa uishinde.’ ” Kanuni ile ile inatoa mwangwi katika Yakobo, anapoelezea kwamba “kila mmoja hujaribiwa na tamaa yake mwenyewe huku akivutwa na kudanganywa” (Yak. 1:14). Injili inatupatia ahadi si ya msamaha wa dhambi tu bali ushindi dhidi yake vile vile. (Tazama 1 Kor 10:13). Mwishoni, Kaini hakuwa na wa kumlaumu kwa ajili ya dhambi yake bali yeye mwenyewe. Je, haiko hivyo kwa ujumla kwetu sisi sote vile vile? 

`Kisa hiki cha kusikitisha kinatufundisha nini kuhusu utashi na kuhusu jinsi ambavyo Mungu hatatulazimisha kutii?`