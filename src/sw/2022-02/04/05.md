---
title:  'Agano: Sehemu ya Kwanza'
date:  20/04/2022
---

Sasa ni wakati ambapo agano lililoahidiwa lilikuwa litimizwe. “ ‘Lakini nitafanya agano langu nawe kuwa thabiti; nawe utaingia katika safina, wewe, na wanao, na mkeo, na wake za wanao, pamoja nawe’ ” (Mwa. 6:8). Kinyume na tishio la kiungu kuharibu (Mwa. 6:17), agano hili ni ahadi ya uzima. 

`Soma Mwanzo 8:20. Nuhu alifanya nini cha kwanza alipotoka safinani, na kwa nini?`

Kama Adamu na Hawa, ambao kwa hakika walimwabudu Mungu katika siku ya Sabato baada ya Uumbaji wa siku sita, Nuhu alimwabudu mara tu baada ya Gharika, tukio lingine la uumbaji kwa lenyewe. Kuna tofauti, hata hivyo, kati ya matendo mawili ya ibada. Tofauti na Adamu na Hawa, waliomwabudu Bwana moja kwa moja, Nuhu alitumia dhabihu. Hapa ndipo madhabahu inatajwa kwa mara ya kwanza katika Maandiko. Dhabihu ni _“sadaka ya kuteketeza” (‘olah),_ kafara ya kale zaidi na ya mara kwa mara zaidi. Kwa Nuhu, dhabihu hii ilikuwa ni shukrani (linganisha na Hes. 15:1—11), iliyotolewa ili kudhihirisha shukrani yake kwa Muumbaji, aliyekuwa amemwokoa. 

`Soma Mwanzo 9:2-4, Gharika iliathirije chakula cha mwanadamu? Kuna kanuni gani inayotawala masharti/mipaka ya Mungu?`

Kwa sababu ya athari ya Gharika, chakula cha mimea hakikuwepo tena kama ilivyokuwa. Kwa hiyo, Mungu aliwaruhusu wanadamu kula nyama. Badiliko hili la chakula lilileta badiliko katika mahusiano kati ya wanadamu na wanyama, tofauti na vile ilivyokuwa kati yao katika Uumbaji wa awali. 

Katika simulizi ya Uumbaji, wanadamu na wanyama, walitumia chakula kile kile cha mimea na hawakutishiana. Katika ulimwengu wa baada ya Gharika, kuua wanyama kwa ajili ya chakula kulilazimisha mahusiano ya woga na hofu (Mwa. 9:2). Walipoanza kuuana, wanadamu na wanyama, bila shaka, walijenga mahusiano tofauti kabisa na yale waliyoyafurahia katika Bustani ya Edeni. 

`Stahamala ya Mungu, hata hivyo, ilikuwa na masharti mawili. Kwanza, si wanyama wote walikuwa wanastahili kwa chakula. Sharti la kwanza lilikuwa dhahiri katika tofauti kati ya wanyama “safi na wasio safi,” iliyokuwa sehemu ya mpangilio wa Uumbaji (tazama Mwa. 8:19, 20; linganisha na Mwa. 1:21, 24). La pili lilikuwa dhahiri na jipya na lilikuwa ni kutokula damu, kwa kuwa uhai u katika damu (Mwa. 9:4).`