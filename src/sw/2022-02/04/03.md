---
title:  Tukio la Gharika 
date:  18/04/2022
---

Kitenzi ‘asah, “jifanyie,” kinachorejelea matendo ya Nuhu, pia ni neno kiini katika simulizi ya Mwanzo ya Uumbaji (Mwa. 1:7, 16, 25, 26, 31; Mwa. 2:2). Matendo ya Nuhu ya utii kwa Mungu ni sawa na matendo ya Mungu ya Uumbaji. Tunachoweza kuchukua kutokana na uhusiano huu ni kwamba Gharika haihusu tu tendo la Mungu kuwaadhibu wanadamu, bali Mungu kutuokoa, vile vile. 

`Soma Mwanzo 7. Kwa nini maelezo kuhusu Gharika yanatukumbusha habari ya Uumbaji? Masomo gani tunaweza kujifunza kutokana na ufanani kati ya matukio haya mawili? `

Usomaji makini wa kifungu kinachoelezea juu ya Gharika unafunua matumizi ya maneno yanayofanana na virai na yaliyotumika katika kisa cha Uumbaji: “saba” (Mwa. 7:2, 3, 4, 10; linganisha na Mwa. 2:1-3); “mwanamume na mwanamke” (Mwa. 7:2, 3, 9, 16; linganisha na Mwa. 1:27); “kwa jinsi yake” (Mwa. 7:14; linganisha na Mwa. 1:11, 12, 21, 24, 25); “wanyama,” “ndege,” “kila kitambaacho” (tazama Mwa. 7:8, 14, 21, 23; linganisha na Mwa. 1:24, 25), na “pumzi ya uhai” (Mwa. 7:15, 22; linganisha na Mwa. 2:7). 

Kisa cha Gharika kinasomeka, basi, kwa kiasi fulani kama kisa cha Uumbaji. Miangwi hii ya simulizi ya Uumbaji inasaidia kufunua kwamba Mungu anayeumba ndiye Mungu yule yule anayeharibu (Kum. 32:39). Lakini miangwi hii pia inatoa ujumbe wa tumaini: Gharika ilikusudiwa kuwa uumbaji mpya, kutoka katika maji, yanayoleta maisha mapya. 

Mwendo wa maji unaonesha kwamba tukio hili la uumbaji, kwa kweli, ni tendo linalotangua tendo la Uumbaji katika Mwanzo 1. Tofauti na Mwanzo 1, inayoelezea kutengwa kwa maji yaliyo juu na maji yaliyo chini (Mwa. 1:7), Gharika inahusisha kuunganishwa kwake tena yanapobubujika kuvuka mipaka yake (Mwa. 7:11). 

Mchakato huu unatoa ujumbe wenye fumbo: Mungu ni lazima aharibu kilichokuwepo kabla ili kuruhusu uumbaji mpya baadaye. Uumbaji wa nchi mpya unahitaji kuharibiwa kwa ile ya kwanza. Tukio la Gharika linatabiri wokovu ujao wa ulimwengu mwishoni mwa wakati: “ ‘Kisha nikaona mbingu mpya na nchi mpya; kwa maana mbingu za kwanza na nchi ya kwanza zimekwisha kupita’ ” (Ufu. 21:1; linganisha na Isa. 5:17

`Kipi ndani yetu kinachohitaji kuharibiwa ili tuweze kuumbwa upya? (Tazama Rum. 6:1-6.)`