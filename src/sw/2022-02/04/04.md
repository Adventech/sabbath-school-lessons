---
title:  Mwisho wa Gharika
date:  19/04/2022
---

Mwanzo 7:22-24 inaelezea athari kubwa na ya kufunikiza ya maji, ambayo “ilifutilia mbali kila kitu chenye uhai’’ (Mwa. 7:23) na “yakapata nguvu juu ya nchi siku mia na hamsini” (Mwa. 7:24). Ni dhidi ya usuli huu wa maangamizo kamili na hali ya kutokuwepo kwa tumaini kwamba “Mungu akakumbuka” (Mwa. 8:1). Kirai hiki kimewekwa katikati ya mafungu yanayohusu Gharika, kuonesha kwamba wazo hili ndiyo ujumbe mkuu wa kisa cha Gharika. 

`Soma Mwanzo 8:1. Inamaanisha — nini kwamba Miungu “akamkumbuka” Nuhu?`

Kitenzi zakhar, “kumbuka,” kinamaanisha kwamba Mungu hakusahau; ni Zaidi ya zoezi tu la akili. Katika muktadha wa kibiblia “Mungu anayekumbuka” inamaanisha kutimizwa kwa ahadi yake na mara nyingi hurejelea wokovu (tazama Mwa. 19:29). Katika muktadha wa Gharika, “Mungu akakumbuka” inamaanisha kwamba maji “yalikoma” (Mwa. 8:2) na kwamba Nuhu muda si mrefu ataweza kuondoka safinani (Mwa. 8:16). 

Ingawa hakuna amri ya moja kwa moja inayotolewa kuondoka, Nuhu anachukua hatua na kumtuma kwanza kunguru, na kisha njiwa, kukagua jinsi hali ilivyo. Hatimaye, njiwa anapokwenda bila kurudi, anaelewa kwamba “maji yalikauka juu ya nchi. Nuhu akaondoa kifuniko cha safina, naye akaona’’ (Mwa. 8:13). 

Tabia ya Nuhu ina masomo mengi ya kivitendo. Kwa upande mmoja, inatufundisha kumtumaini Mungu hata kama bado hajazungumza moja kwa moja; kwa upande mwingine, imani haizuii thamani ya kufikiri na kujaribu. Imani haizuii wajibu wa kufikiri, kutafuta, na kuona ikiwa kile tulichojifunza ni kweli. 

Hata hivyo, Nuhu anatoka safinani pale tu Mungu, hatimaye, anapomwambia kufanya hivyo (Mwa. 8:15-19). Yaani, hata anapokuwa anajua ni salama kuondoka, Nuhu bado anamtegemea Mungu na kusubiri ishara ya Mungu kabla ya kutoka nje ya safina. Alisubiri kwa uvumilivu ndani ya safina. ‘‘Kama alivyokuwa ameingia kwa amri ya Mungu, alisubiri maelekezo maalum ili kutoka ..... Hatimaye malaika alishuka kutoka mbinguni, akaufungua mlango ule mkubwa sana, na kumwamuru mzee yule na nyumba yake waenda juu ya nchi na kuchukua pamoja nao kila kitu chenye uhai.”_—Ellen G. White, Patriarchs and Prophets, uk. 105._

`Soma Mwanzo 8:1, Mwanzo 19:29, na Zaburi 106:4. Kirai “Mungu anakumbuka” kinamaanisha nini? Ukweli huu unamaanisha nini kwetu, sasa—yaani, Mungu amekuoneshaje kwamba “anakukumbuka’’?`