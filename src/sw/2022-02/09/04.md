---
title:  Mdanganyifu Adanganywa 
date:  24/05/2022
---

`Soma Mwanzo 29:1-30. Ni kwa namna gani na kwa nini Mungu anaruhusu udanganyifu wa Labani? Yakobo alijifunza masomo gani? `

Jambo la kwanza Yakobo analoona anapofika mwisho wa safari yake ni jiwe, yumkini ni dokezo linalorejelea nyuma katika jiwe la Betheli, linaloashiria uwepo wa Mungu (Mwa. 28:18, 19). Ni jiwe hili ambalo, hatimaye, litampa Yakobo nafasi ya kukutana na Raheli. Yakobo anaposikia kutoka kwa wachungaji waliosimama kando kwamba Raheli anakuja kuwanywesha kondoo wake, anawasihi wachungaji kuliondoa jiwe. Wanakataa, na kumpa nafasi Yakobo kuliondoa mwenyewe, na kujitambulisha kwa Raheli (Mwa. 29:11). 

Raheli anaitikia kwa kupiga mbio kwenda kuipasha habari familia yake. Huku kukutana kwa mara ya kwanza kati ya Yakobo na Raheli kulikuwa na manufaa: “Yakobo akampenda Raheli” (Mwa. 29:18), kiasi kwamba miaka saba aliyomtumikia Labani ili ampate Raheli ilikuwa kama “siku chache tu” (Mwa.29:20). 

Hata hivyo, baada ya miaka saba hii, Yakobo anadanganywa. Usiku wa harusi, ni Lea, dada mkubwa, si Raheli, ndiye Yakobo anamwona katika kitanda chake. Akitumia rabsha za karamu na furaha kubwa ya Yakobo na uwezekano wake wa kuhadaika, Labani alifanikisha njama hii. Cha ajabu zaidi, Yakobo anatumia neno kiini lile lile linalomaanisha “danganya” (Mwa. 29:25) ambalo Isaka alitumia kuelezea tabia ya Yakobo kwa baba yake na kaka yake (Mwa. 27:35). 

Zingatia kwamba wazo lile lile pia linadokezwa katika _lex talionis_ (sheria ya mahusiano) Jicho kwa jicho, jino kwa jino” (Kut. 21:24; linganisha na Mwa. 9:6), inayomlazimisha mkosaji kufanana na mhanga wake kwa maana mkosaji anakabiliwa na kile kilichompata mhanga. Kwa namna ile ile, basi, kile Yakobo alichomtendea mtu mwingine sasa alikuwa ametendewa yeye. 

Yakobo anaelewa sasa kwamba amekuwa mhanga wa udanganyifu. Cha kushangaza kabisa, Mungu anamfundisha Yakobo kuhusu udanganyifu wake kupitia udanganyifu wa Labani. Ingawa Yakobo kama “mdanganyifu”(Mwa. 27:12) anajua vizuri udanganyifu unachomaanisha, anashtushwa anapokuwa mhanga wa udanganyifu. Hivyo, anauliza swali, “ ‘Nini hii umenitenda?’ ” (Mwa. 29:25), linaloonesha kwamba anajua udanganyifu ni mbaya. 

`Ingawa Yakobo alikuwa mdanganyifu, yeye mwenyewe alidanganywa. Tunawezaje kujifunza kumtumaini Mungu wakati hatuoni “haki” ikitendeka, tunapowaona watu watendao uovu wanapofanikiwa, au tunapowaona wenye haki wakiteseka?`