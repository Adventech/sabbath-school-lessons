---
title:  Jifunze zaidi
date:  27/05/2022
---

Mungu alimchagua Yakobo, si kwa sababu alistahili, bali kwa sababu ya neema Yake. Walakini, Yakobo alifanya kazi kwa bidii ili kujaribu kuistahili neema, ambayo yenyewe ni mkanganyiko. Kama aliistahili, basi isingekuwa neema; ingekuwa ni matendo (tazama Rum. 4:1-5), ambayo ni kinyume na injili. Ni baadaye tu ndipo Yakobo alianza kuelewa umuhimu wa neema ya Mungu na kilichomaanishwa na kumtumaini, kuishi kwa imani, na kumtegemea Bwana kikamilifu. Uzoefu wa Yakobo una somo muhimu kwa mtu mwenye tamaa ya makuu: usipambane kujipandisha kwa kuwaumiza wengine. 

“Yakobo alifikiri kupata haki ya uzaliwa wa kwanza kwa udanganyifu, lakini alijikuta akivunjika moyo. Alidhani alipoteza kila kitu, mahusiano yake na Mungu, nyumbani kwake, na hapo alikuwa mtoro/mkimbizi aliyekatishwa tamaa. Lakini Mungu alifanya nini? Alimtazama katika hali yake isiyo na matumaini, aliona kukata kwake tamaa, Naye akaona hapo kitu ambacho kingerudisha utukufu kwa Mungu. Mara tu anapoona hali yake analeta ngazi ya fumbo, inayomwakilisha Yesu Kristo. Hapa kuna mtu, aliyepoteza mahusiano yote na Mungu, na Mungu wa mbinguni anamtazama na kuridhia kwamba Kristo ataondoa utengo ambao dhambi imeleta. .... 

“Huenda tumetazama na kusema, naitamani mbingu lakini nawezaje kufika pale? Sioni njia yo yote. Hicho ndicho Yakobo alifikiri, na hivyo Mungu anamwonesha njozi ya ngazi, na hiyo ngazi inaiunganisha nchi na mbingu, kwa Yesu Kristo. Mtu anaweza kuipanda, kwa kuwa kitako chake kinakaa juu ya nchi na mwisho wake unafika mbinguni.”_—Ellen G. White Comments, The SDA Bible Commentary, vol. 1, uk. 1095._

**Masawali ya Kujadili**

`1. Tazama tabia za hawa watu (isaka, Rebeka, Yakobo, Esau, Labani, Raheli, Lea) katika baadhi ya simulizi hizi za historia takatifu. Angalia uongo wote na udanganyifu walivyohusika. Hili linatufundisha nini juu ya asili ya mwanadamu kwa ujumla na neema ya Mungu?`

`2. Unaposoma kisa cha Yakobo, ni ushahidi gani tunaweza kuupata kwamba taratibu tabia yake ilikuwa inakomaa na kukua?`

`3. Kwa njia zipi sisi, kama Waadventista wa Sabato, tunaweza kuwa katika hatari ya kuwa na mtazamo wa Esau kwa haki yake ya uzaliwa wa kwanza? Yaani, tunawezaje kuhakikisha kwamba hatuachi kupenda na kuthamini nuru yote ambayo Mungu ametupatia?`