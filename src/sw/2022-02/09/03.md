---
title:  Ngazi ya Yakobo 
date:  23/05/2022
---

Mara tu Esau alipogundua kwamba Yakobo amepata baraka za baba yake, anaelewa kwamba amedanganywa na nafasi yake kutwaliwa na ndugu yake (Mwa. 27:36), na anataka kumwua (Mwa. 27:42). Rebeka ana hofu na anataka kuzuia jinai/kosa ambalo lingekuwa baya sana kwa wana wote wawili (Mwa. 27:45). Hivyo, kwa kuungwa mkono na Isaka (Mwa. 28:5), anamsihi Yakobo kukimbilia nyumbani kwao—Harani (Mwa. 27:43). Akiwa njiani kwenda uhamishoni, Yakobo anakutana na Mungu katika ndoto akiwa sehemu ambapo atapaita Betheli, “nyumba ya Mungu” na hapo ataweka nadhiri. 

`Soma Mwanzo 28:10-22. Linganisha na Mwanzo 11:1-9. Betheli inatofautianaje na Babeli? Tunaweza kujifunza somo gani kuhusu mahusiano yetu na Mungu kutokana na uzoefu wa Yakobo huko Betheli dhidi ya kile kilichotokea huko Babeli?`

Katika ndoto hii, Yakobo anaona ngazi isiyokuwa ya kawaida iliyounganishwa na Mungu. Kitenzi kile kile cha Kiebrania, _natsav,_ kinatumika kurejelea ngazi ambayo “imesimamishwa” (Mwa. 28:12) na BWANA ambaye “amesimama” (Mwa. 28:13), kana kwamba ngazi na BWANA ni kitu kile kile. 

Ngazi inahusianishwa na jaribio la Babeli la kutaka kufika mbinguni. Kama vile Mnara wa Babeli, ngazi inafika “mbinguni.” Lakini wakati Mnara wa Babeli ukiwakilisha jithada za kibinadamu kupanda juu ili kumfikia Mungu, ngazi ya Bethel inasisitiza kwamba kumfikia Mungu kunawezekana tu kwa Mungu mwenyewe kuja kwetu, na si kwa juhudi za mwanadamu. 

Kwa habari ya “jiwe” ambalo Yakobo alilaza kichwa chake na kuota ndoto yake, lilikuwa ishara ya beth-El, “nyumba ya Mungu” (Mwa. 28:17; linganisha na Mwa. 28:2), inayoelekeza katika hekalu, patakatifu, kiini cha kazi ya Mungu ya wokovu kwa mwanadamu. 

Hata hivyo, Yakobo hakomei katika hali ya kiroho na kimiujiza katika tendo lake la ibada na hofu/kicho kuhusiana na kilichomtokea. Yaani, alitaka kuonesha mwitiko thabiti wa nje. Hivyo, Yakobo anaamua “kutoa sehemu ya kumi” kwa Mungu, siyo ili apate baraka bali kama mwitikio wa shukrani kwa zawadi ya Mungu, ambayo tayari ameshapewa. Hapa tena tunaona wazo la zaka zamani kabla ya kutokea taifa la Israeli. 

`Soma tena Mwanzo 28:11. “Sehemu ya kumi” inatolewa “katika kila utakalonipa” (Mwa. 28:22). Ni jambo gani muhimu tunapaswa Kujifunza kutokana na kile anachokisema Yakobo hapa kuhusiana na sehemu ya kumi (zaka) na ni nini?`