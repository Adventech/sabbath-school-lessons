---
title:  Baraka ya Familia 
date:  25/05/2022
---

Kwa Yakobo miaka saba ya uhamishoni ilikuwa mzigo, hata hivyo, miaka hii ilikuwa pia yenye mafanikio. Yakobo atapata wana 11 kati ya watoto 12 ambao watakuwa mababu wa watu wa Mungu. 

Sehemu hii ndipo penye kiini cha kisa cha Yakobo (Mwa. 25:19-35:26), na kinaanza na kinamalizika kwa kirai muhimu Mungu “akafungua tumbo,” kumrejelea Lea (Mwa. 29:31) na Raheli (Mwa. 30:22). Kila wakati kauli hii inafuatwa kwa uzazi, ushahidi ni kwamba uzazi huu ni matokeo ya tendo la Mungu la kimiujiza. 

`Soma Mwanzo 29:31-30:22. Tunapaswa kuelewaje, leo, maana ya kile kinachotokea hapa?`

Mungu alifungua tumbo la Lea, naye akamzaa mwana Reubeni, ambaye jina lake lina kitenzi _ra’ah,_ kinachomaanisha _“kuona.”_ Kwa sababu Mungu “aliona” kwamba hakupendwa na Yakobo (Mwa. 29:31), mtoto huyu alikuwa fidia kwake katika uchungu na mateso yake. 

Kwa kuongezea, anatoa jina la Simeoni, lililo na kitenzi _shama‘, “alisikia,”_ kwa mwanawe wa pili, kwa sababu Mungu alikuwa amesikia (shama‘) kina na fedheha ya uchungu wake na, hivyo, akamwonea huruma kama vile alivyosikia mateso ya Hajiri (Mwa. 29:33). 

Mwana wa Lea, “Simeoni” atatoa mwangwi wa jina la mwana wa Hajiri “Ishmaeli,” linalomaanisha “Mungu atasikia” (tazama Mwa. 16:11). Lea anapomzaa mwanawe wa mwisho, anamwita Yuda, linalomaanisha “sifa.” Lea hazungumzii uchungu wake au baraka yake tena. Anamtazama Mungu na kumsifu kwa neema yake. 

Cha ajabu, ni pale tu ambapo Lea hawezi kuzaa tena ndipo Mungu “anamkumbuka” Raheli na kulifungua tumbo la Raheli (Mwa. 30:22). Raheli, mke mpendwa, alipaswa kusubiri kwa miaka saba baada ya ndoa yake, kumzaa mwanawe wa kwanza (Mwa. 29:18, 27; linganisha na Mwa. 30:25). Alimpatia jina “Yusufu” Kumaanisha kwamba Mungu alikuwa “ ‘ameondoa [’asaf] aibu yangu’ ” na “ ‘ataniongeza [yasaf] mwana mwingine’ ” (Mwa. 30:23, 24). Haidhuru baadhi ya matendo haya yalikuwa mabaya kiasi gani, Mungu bado aliweza kuyatumia matendo haya, hata kama hakuyapuuza, ili aweze kuanzisha taifa kutokana na uzao wa Ibrahimu.

`Kwa njia zipi kisa hiki kinafunua kuwa makusudi ya Mungu yatatimizwa mbinguni na duniani, licha ya kasoro na makosa ya binadamu?`