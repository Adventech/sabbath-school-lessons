---
title:  Ufafanuzi
date:  23/07/2021
---

### I: Muhtasari

Somo la juma hili linajikita katika moja ya sura za kuhuzunisha katika maisha ya Daudi. Mfalme wa Israeli alitumia vibaya mamlaka yake aliyopewa na Mungu na kumwongoza mke wa mmoja wa wanajeshi wake katika dhambi. Uria alikuwa mwanajeshi katika jeshi la Daudi, akipigana katika vita kwa ajili ya mfalme wake. Daudi alitumia fursa ya kutokuwepo kwake. 

Wakati Bath-sheba alipokuwa mjamzito kwa sababu ya uzinzi wa tamaa ya Daudi, mfalme alijaribu kufunika dhambi yake. Alimwita Uria kurudi kutoka katika mapambano makali ya vita ili kutumia muda na mke wake. Uria alidhihirisha tabia yake nzuri alipokataa kuingia nyumbani mwake wakati jeshi lake lilikuwa linapigana na adui.

Wakati mpango wa kwanza wa Daudi uliposhindwa kufanya kazi, alimhimiza Yoabu, mkuu wa jeshi la mfame, kumweka Uria katika mstari wa mbele wa vita ili aweze kukabili kifo hakika. Kutazama kwa tamaa kwa Daudi kulisababisha tendo la tamaa, lililosababisha njama ya hila kumuua mtu asiye na hatia. Majaribu ya Shetani yamekusudiwa kukutana na kila mmoja wetu katika mahali petu pa udhaifu. Ikiwa kuna mahali penye kasoro katika tabia zetu, Shetani atatumia sehemu hiyo kutuongoza katika dhambi. 

Daudi aligundua hatia yake kupitia kwa mfano ambao nabii Nathan alimweleza. Akiwa amevunjika moyo, mfame alihuzunika katika toba yenye maumivu makali. Toba yake ilikuwa ya kina, ya dhati na ya moyoni. #Zaburi 51# ni ombi lake la dhati kwa ajili ya msamaha na moyo uliobadilishwa. Mungu alijibu ombi la Daudi. Mfalme alisamehewa, lakini msamaha hauleti matokeo ya kuzuia matokeo ya kutisha ya dhambi. Kwa maisha yake yote, Daudi alipitia uzoefu, kwa namna moja au nyingine, wa matokeo ya kutisha ya tendo lake la dhambi. Kama mtoto wa Mungu aliyesamehewa aliingia katika raha ya mbinguni, lakini bado alipitia uzoefu wa uchungu wa tendo lake la dhambi. 

### Sehemu ya II: Uafanunzi

Moja ya maswali ambayo huja haraka mawazoni tunapojifunza uzoefu wa mahusiano haramu ya uzinzi na Bath-sheba ni kwa nini Mungu aliweka kisa kibaya namna hiyo katika Biblia. Kwa nini kufunua mambo ya ndani ya maisha ya Daudi? Kwa nini isisemwe tu kwamba alifanya dhambi na kusamehewa na kukomea hapo? Hebu tuchunguze kile Mungu anachotufundisha kupitia kwa simulizi hii.

Kuna angalau mambo manne ya muhimu sana hapa ya kujifunza. Samweli wa Pili #2 Sam 11:1# inatoa habari muhimu. Kwa maneno mafupi machache, nabii anaeleza wazi kasoro katika tabia ya Daudi. Ilikuwa ni majira ya kuchipua ya mwaka, na Israeli ilikuwa katika vita vikali na adui zake. Wafalme waliyaongoza majeshi yao katika vita, lakini Daudi alimtuma Yoabu, mmoja wa wakuu wake wa jeshi, kwenye mapambano. Fungu linasema, “Lakini Daudi mwenyewe akakaa Yerusalemu.” 

Wafalme majasiri wanapambana kando ya majeshi yao, wanayatia moyo majeshi yao yaliyochoshwa na vita kuendelea kupigana. Daudi alichagua kubakia mahali pake, akifurahia mazuri ya ufalme, wakati watu wake wakiteseka na kufa katika vita. Hapa kuna jambo la kwanza la kujifunza kutoka katika anguko la Daudi. Unaposhindwa kufanya wajibu wako, unapozama katika tamaa za anasa kwa kupuuza kufanya kilicho sahihi, unakuwa katika hatari ya mvuto wa majaribu ya Shetani. 

Jambo la pili la kujifunza linafuata haraka kwa karibu baada ya la kwanza. Mashambulizi ya Shetani yanakuja wakati yanapokuwa hayatarajiwi. Daudi hakutarajia kwamba alipotembea juu ya dari ya jumba lake la kifalme jioni ile kwamba angevutiwa kwa urembo wa mke wa mwanamume mwingine. #Mithali 4:23# inasema hivi: “Linda moyo wako kuliko yote uyalindayo; Maana ndiko zitokako chemchemi za uzima.” 

Sulemani, mwana wa pili wa Daudi kwa Bath-sheba, aliandika maneno haya. Kama mtu mzima, lazima alijua kuhusu dhambi ya Daudi. Tunapoacha kuwa waangalifu, Shetani hushambulia. Kwa hiyo, Yesu aliwaambia wanafunzi wake, “ ‘Kesheni mwombe, msije mkaingia majaribuni, roho i radhi ila mwili ni dhaifu’ ” (#Mk. 14:38#). Hili lilikuwa tatizo hasa la Daudi. Katika wakati wa kukosa uangalifu, udhaifu wa mwili ulimsababisha kwenda kwenye dhambi ambayo ingebadilisha uelekeo mzima wa maisha yake. 

*Mawazo Maovu Husababisha Matendo ya Dhambi*

Dhambi huanzia mawazoni. Kutazama kwa tamaa kwa Daudi kuliongoza katika hatua inayofuata, akiendekeza mawazo yake yenye tamaa. Alijihatarisha katika uwanja wa Shetani alipotendea kazi mawazo yake na kuwatuma watumishi wake kuulizia kuhusu Bath-sheba. Misukumo yake, isiyotawaliwa na Roho Mtakatifu, ilisababisha aulize habari isiyofaa ili kuendekeza tamaa zake kwa tendo la dhambi. Hili linatuongoza katika funzo letu la tatu. Ingawa Daudi alijaribu kuficha ....

..... mahusiano yake ya uzinzi na Bath-sheba, dhambi haiwezi kufichwa kwa muda mrefu. Maneno ya Musa kwa Waisraeli karne nyingi zilizopita yalitimia katika uzoefu wake. “Lakini kama hamtaki kufanya neno hilo, ninyi mmefanya dhambi mbele za Bwana, nanyi jueni ya kwamba hiyo dhambi yenu itawapata hapana budi” (#Hes. 32:23#). Matendo ya dhambi yanayofanywa katika giza siku moja yatakuwa wazi katika mwanga ung’aao wa mchana. Lakini “vitu vyote vi utupu na kufunuliwa machoni pake yeye aliye na mambo yetu” (#Ebr. 4:13#) 

Tendo la dhambi la Daudi lisingefichwa kwa muda mrefu. Bathsheba alikuwa mjamzito. Uria alikuwa amekufa. Nabii Nathani alimkabili Daudi na mwenendo wa dhambi wa matendo yake. Dhambi inayofanywa gizani siku moja itajitokeza kwa uwazi. Maneno ya Musa yanatoa na kurudia mwangwi kwa karne nyingi zilizopita: “dhambi yenu itawapata hapana budi” (Hes. 32:23). Funzo la nne tunalolipata kutoka katika sehemu hii ya kwanza ya kisa ni kwamba ingawa Daudi alilia, akatubu dhambi yake, matokeo ya dhambi yangedumu. 

*Dhambi ni Saratani Inayoharibu Kila Kitu Inachogusa.*

"Edwin Cooper alikuwa maarufu kote Amerika, hata hivyo ni kama hakuna mtu aliyelifahamu jina lake halisi. Akitokea katika familia ya wachekeshaji, Cooper alianza kuigiza mbele ya hadhira alipokuwa na umri wa miaka tisa tu. Baada ya kufanya kazi kwa muda na Barnun na Bailey Circus, alikuwa na ratiba katika Runinga katika miaka ya 1950 kama Bozo Mchekeshaji. Kwa nyongeza katika kuwaburudisha wote wadogo kwa wakubwa, Cooper alikuwa na ujumbe kwa ajili ya ‘marafiki na washirika’ wake kila juma: mkapimwe saratani. Bali Cooper alitingwa na kazi nyingi hata akapuuza kufuata ushauri wake mwenyewe. 

Wakati saratani yake ilipogunduliwa, ilikuwa haiwezekani kutibiwa maana alichelewa sana. Edwin Cooper alifariki akiwa na umri wa miaka arobaini na moja tu kwa ugonjwa aliowaonya wengine wengi wawe na tahadhari nao. Dhambi inaua zaidi sana kuliko saratani inayoua sana. Dhambi inaua na kuharibu kila kitu inachogusa. Tangu anguko la Adamu katika Bustani ya Edeni hata sasa, dhambi haichukulii wafungwa. Hili ndilo kusudi la yote afanyayo Shetani. Yesu alisema,  “Mwivi haji ila aibe na kuchinja na kuharibu” ’ (#Yn. 10:10#).” *(“No Laughing Matter,” in Reading Eagle, July 5, 1961, accessed February 4, 2020 at ministry127.com/resources/illustration/no-laughing-matter ).*

*Dhambi ya Daudi Ilikuwa na Matokeo ya Kufisha*

Matokeo ya dhambi ya Daudi yanaonekana katika maisha yake yote na familia yake mwenyewe. Mtoto aliyemzaa na Bath-sheba, kama matokeo ya uzinzi wake, aliugua na kufa. Mwanawe Amnoni alimkamata kwa nguvu mdogo wake wa kike kwa mama mwingine Tamari na kumnajisi. Kwa ghadhabu, miaka miwili baadaye, Absalomu, kaka yake Tamari, alimuua Amnoni. Maisha ya Daudi yalijawa huzuni, masikitiko, na kukatishwa tamaa. 

Absalomu, mwana wa tatu wa Daudi, ambaye mama yake alikuwa Maaka, alikuwa mwana mpendwa zaidi wa baba yake. Mzuri wa sura, mchangamfu, jasiri, na mcheshi, alipendwa na Israeli. Hatimaye aliasi dhidi ya uongozi wa Daudi na aliuawa katika vita. Moyo wa Daudi ulivunjika. Dhambi kama saratani ilitaabisha maisha yake. 

Ingawa alisamehewa na Mungu, matokeo ya dhambi yake yalidumu kwa uzito juu yake. Moja ya mambo makubwa ya kujifunza ya kisa hiki ni kwamba dhambi ina matokeo ya kuhuzunisha. Walakini licha ya matokeo ya dhambi, Mungu yuko tayari daima kusamehe na kujenga upya maisha yetu. Moja ya maombi yenye nguvu katika Biblia yote linapatikana katika #Zaburi 51.#

*Kuchanganua Ombi la Daudi kwa Ajili ya Msamaha: Zaburi 51*

#Zaburi 51# ni ombi la dhati la Daudi kwa ajili ya msamaha baada ya dhambi yake dhidi ya Bath-sheba. Tunapolisoma ombi hili, ghafla tunavutiwa na uhalisi wa toba ya Daudi. Anasema kweli kwa huzuni. Hatoi udhuru kwa dhambi yake. Anamwomba Mungu rehema, msamaha, na urejeshwaji wa fadhili za Mungu. 

Angalia vitenzi katika ombi. Ni viashiria vyenye nguvu vya nia ya Daudi. Anaomba, “Unirehemu... Uyafute makosa yangu” (#Zab. 51:1#). “Unioshe kabisa... unitakase” (#Zab. 51:2#). “Maana nimejua mimi makosa yangu Na dhambi yangu i mbele yangu daima” (#Zab. 51:3#) “Unisafishe,” “Unioshe” (#Zab. 51:7#). “Unifanye kusikia furaha na shangwe” (#Zab. 51:8#). “Ee Mungu, uniumbie moyo safi” (#Zab. 51:10#). “Usinitenge na uso wako” (#Zab. 51:11#). “Unirudishie furaha ya wokovu wako” (#Zab. 51:12#). 

Tukilisoma ombi la Daudi, karibu tunaweza kusikia ombi lake la dhati. Mioyo yetu inaguswa kwa toba yake ya dhati. Habari njema ya kushangaza ni kwamba Mungu hatadharau “moyo uliovunjika na kupondeka” (#Zab. 51:17#). Kama Ellen. G. White asemavyo: “Yesu anapenda twende kwake jinsi tulivyo, wenye dhambi, bila msaada, tegemezi. Tunaweza ....

...kuja na udhaifu wetu wote, upumbavu wetu, kuwa kwetu wadhambi, na kuanguka miguuni pake kwa toba. Ni utukufu wake kutukumbatia katika mikono ya pendo lake na kuyafunga majeraha yetu, kutusafisha na uchafu wote." *—Steps to Christ, uk. 50.* 

Daudi alipitia uzoefu wa uweza utakasao wa msamaha wa Kristo. Mahusiano yake na Mungu yalirejeshwa. Roho yake ilifanywa upya. Kwa mara nyingine tena aliingia katika maisha ya utumishi kwa ajili ya Kristo aliyempenda, akamsamehe, akamtakasa, na kumbadilisha. 

### Sehemu ya III: Matumizi Maishani 

Dhambi ni upanga wenye makali kuwili. Inaleta si hatia, aibu, na hukumu tu lakini pia kukosa tumaini na kukatisha tamaa. Shetani anapotutia katika majaribu na kuangukia katika mtego wake, hatua yake inayofuata ni kutufanya tuhisi kana kwamba hakuna tumaini. Kuvunjika moyo ni moja ya silaha zake za nguvu. Hapa kuna kweli tatu za kukumbuka unapokuwa umeanguka katika jaribu: 

● ••• Kristo anatamani sana uje kwake hivyo ulivyo. Ikiwa, kama Daudi, unakuja kwa moyo mnyofu, pasipo kutoa udhuru kwa dhambi yako, wewe pia utapata uzoefu wa msamaha wa Mungu 

● ••• Kristo kamwe, hajawahi kumtupa nje au kumkataa yeyote ambaye amekuja kwa dhati akitafuta neema yake, kwa kweli, anatuhakikishia " 'Wala ye yote ajaye kwangu sitamtupa nje kamwe' " (#Yn. 6:37#).

● ••• Ahadi za Kristo za msamaha na urejeshwaji ni za hakika kama kiti chake cha enzi cha milele. Hisia zako si kigezo cha kwamba umesamehewa. Unaweza usihisi kusamehewa. Bado unaweza kuwa na hisia za hatia, lakini bado unaweza kuwa na uhakika uliojengwa katika Neno la Mungu kwamba dhambi zako zimesamehewa na kwamba wewe ni mtoto wa Mungu. 