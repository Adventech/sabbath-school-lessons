---
title:  Imesamehewa na Kusahauliwa?
date:  20/07/2021
---

Baada ya Daudi kujitangazia hukumu juu yake mwenyewe (2 Sam. 12:5, 6), Nathani anamkabili kwa ukubwa wa ubaya wa dhambi yake. Moyo wa Daudi unavunjika, na anatubu dhambi yake. Mara moja Nathani anamhakikishia kwamba “ ‘BWANA naye ameiondoa dhambi yako’ ” (2 Sam. 12:13) na kwamba amesamehewa. Hakuna muda wa kusubiri kwa msamaha wa Mungu. Daudi hahitaji kuthibitisha kwamba ametubu kwa dhati kabla hajapatiwa msamaha. 

Hata hivyo, Nathani, ambaye amekwisha tabiri matokeo ya dhambi ya Daudi katika 2 Samweli 1: 10—12, anaendelea na kusema kwamba mtoto atakayezaliwa atakufa. 

`Inamaanisha nini kusema kwamba Mungu ameiondoa dhambi ya Daudi? Je, alisahau tu makosa yaliyopita na kuanza upya? Je, kila mtu hulisahau hilo kwa urahisi tu? Soma 2 Samweli 12:10—23 unapoyatafakari maswali haya.`

Lazima pia Daudi alishangaa kuhusu maswali haya alipoona mambo yakifaranghanyika—mtoto amekufa, familia yake iko kwenye machafuko (visa vya Amnoni na Absalomu ni mifano miwili mizuri ya matatizo halisi ya maisha ya familia), maisha yake yajayo yako gizani. Na licha ya matokeo ya dhambi yake, iliyowaathiri watu wasio na hatia kama vile Uria na mtoto aliyezaliwa, Daudi anaanza kuelewa kwamba neema ya Mungu itafunika hili na kwamba wakati unakuja matokeo ya dhambi yatatoweshwa. Wakati huo huo, anaweza kupata pumziko kwa ajili ya dhamiri yake iliyotaabika katika neema ya Mungu. 

`Daudi anahisi kuhitaji nini hasa? Ana shauku ya kitu gani? Soma Zaburi 51:1—6.`

Kwa Zaburi 51, Daudi anatoka hadharani akiufungua moyo wake na kutubu dhambi zake. Kilio cha Daudi kwa ajili ya rehema kinasihi upendo wa Mungu usioshindwa na huruma yake kuu. Ana shauku kwa ajili ya kufanywa upya. 

Tunapozingatia gharama ya pumziko ndani ya Yesu, tunahitaji kwanza kutambua kwamba tunahitaji msaada kutoka nje; sisi tu wenye dhambi tunamhitaji mwokozi; tunatambua dhambi zetu na kumlilia Yeye pekee awezaye kutuosha, kutusafisha, na kutufanya upya. Tunapofanya hili, tunaweza kuwa na ujasiri: huyu ni mzinzi, mdanganyifu, muuaji, na mtu aliyevunja angalau tano kati ya Amri Kumi anayehitaji msaada na kudai ahadi ya msamaha wa Mungu.

`Ikiwa Mungu alimsamehe Daudi kwa kile alichokifanya, kuna tumaini gani, basi, kwa ajili yako?`