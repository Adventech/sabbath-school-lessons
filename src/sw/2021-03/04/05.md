---
title:  Kitu Kipya
date:  21/07/2021
---

`Baada ya Daudi kuiungama dhambi yake pasipo kujaribu kuitafutia udhuru au kuisitiri, anaendelea kumwomba Mungu. Anamwomba Mungu kwa ajili ya nini? Soma Zaburi 51:7—12.`

Daudi anaposema kuhusu kusafishwa kwa hisopo linatumika neno linalofahamika kwa kila Mwisraeli aliyewahi kufika hekaluni. Akirejelea matendo ya kaida ya utakaso yaliyoelezewa katika sheria za Musa (Law. 14:4), aliitambua nguvu ya dhabihu—dhabihu ambaye angekuja kwa wakati ujao ili kuzichukua dhambi za ulimwengu. 

Daudi pia anaendelea kuomba “_furaha_” na “_shangwe._” Katikati ya ubaya wa dhambi yake, je, huu si ujasiri kidogo? Huenda ikasaidia kusikiliza ufafanuzi huu: “Niambie nimesamehewa ili niweze kuingia hekaluni tena ambapo ninaweza kusikia furaha na shangwe za wale wakuabuduo.” 

`Wakati Adamu na Hawa walipotenda dhambi, walijificha kutoka katika uwepo wa Bwana (Mwa 3:8). Kwa nini unadhani ombi la Daudi, hata baada ya dhambi yake, ni tofauti sana? Soma Zaburi 51:11, 12.`

Daudi hataki kupoteza utambuzi wa kuishi katika uwepo wa Mungu. Anatambua kwamba pasipo Roho Mtakatifu, yeye hana nguvu. Anajua kwamba, kwa urahisi alivyojikwaa katika dhambi na Bath-sheba, angeweza kujikwaa katika dhambi tena. Kujiamini kwake binafsi kumevunjwa. 

Daudi anaelewa kwamba ushindi wakati ujao hautatoka kwake; utatoka tu kwa Mungu kadri anavyomtegemea Mungu. 

Maisha ya Kikristo yenye ushindi si juu yetu. Ni juu ya Yesu. Tuna shauku kwa ajili ya uwepo wake; tunamhitaji sana Roho Wake; tunahitaji furaha ya wokovu wake. Tunatambua hitaji letu la kufanywa upya na urejeshwaji. Tunahitaji pumziko lake—tendo la Kiungu la kuumba upya. Pumziko la uumbaji haliko mbali na msamaha. “Ee Mungu, uniumbie moyo safi, Uifanye upya roho iliyotulia ndani yangu” (Zab. 51:10) linatumia neno la uumbaji. Katika Agano la Kale ni Mungu tu awezaye "kuumba" _(bara)_ —na mara moja tunapoumbwa upya, tunaweza kupumzika.

`Ikiwa haujapitia uzoefu wa furaha na shangwe ya kukombolewa kutoka dhamiri yenye hatia, ni kitu gani kinakurudisha nyuma? Ikiwa ni hatia, ungeweza kujifunza nini kutoka katika kisa hiki Kinachoweza kukusaidia?`