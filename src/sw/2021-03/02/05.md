---
title:  Mwombezi
date:  07/07/2021
---

`Ni fursa gani Mungu anampatia Musa katika kukabiliana na uasi huu? Soma Hesabu 14:11, 12.`

Mungu anaahidi kuwaangamiza Waisraeli na kufanya taifa jipya kamili na Musa kama baba yao wote. 

Musa anaitikiaje uasi huu wa wazi, sio tu dhidi yake bali dhidi ya Mungu? (Hes. 14:13—19).

Huu ni wakati ambao tunaweza kumwona mtu wa Mungu halisi. Jibu la Musa, pasipo kubadilika, linatazamia Mwombezi ambaye, zaidi ya miaka 1,400 baadaye, angewaombea wanafunzi wake katika mateso yao (Yn. 17). Kwa hakika katika kile alichofanya Musa hapa, wanateolojia wengi na wanafunzi wa Biblia wameona mfano wa kile Kristo anachofanya kwa ajili yetu. 

Hatia yao, hatia yetu, wala hakuna maswali. Na bado, Musa anaomba, akisema, “ ‘kama ukuu wa rehema yako ulivyo’ ” (Hes. 14:19), nakusihi uwasamehe watu hawa. Na kama vile Bwana alivyofanya hapo kabla kwa sababu ya uombezi wa Musa, hufanya hivyo kwa ajili yetu kwa sababu ya Yesu, kwa sababu ya kifo chake na ufufuo na uombezi wake kwa ajili yetu. 

Hivyo, Musa anaomba: " 'Nakusihi, usamehe uovu wa watu hawa, kama ukuu wa rehema yako ulivyo, kama ulivyowasamehe watu hawa, tangu huko Misri hata hivi sasa' " (Hes. 14:19). Neema huushinda uasi na kukosa utulivu katika kiini chake. Msamaha hutoa mwanzo mpya. 

Hata hivyo kuna gharama. Neema haiwezi kuwa rahisi. Japo wamesamehewa, watu watakabiliana na matokeo ya uasi wao, na kizazi hicho hakitaingia katika nchi ya ahadi (Hes. 14:20—23) 

Naam, Mungu atawategemeza kwa miaka mingine 38 jangwani. Atawalisha. Atasema nao kutokea hekaluni. Atakuwa pembeni mwao jangwani. Lakini watakufa, na kizazi kipya kitachukua nafasi na kupata pumziko katika Nchi ya Ahadi. 

Inaonekana kama hukumu; japo, kwa hakika ni neema. Kwa vipi kizazi hiki kinaweza kuishinda miji yenye nguvu ya Kanaani ikiwa hawakujifunza kumtumaini? Wangewezaje kuwa nuru kwa mataifa wakati wao wenyewe walikuwa wanajikwaa gizani?

`Masomo gani magumu umejifunza kuhusu matokeo ya dhambi iliyosamehewa?`