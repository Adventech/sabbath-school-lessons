---
title:  Kuwa na Wahaka na Kuasi
date:  03/07/2021
---

### Somo la Juma Hili
Hes. 11:1—33, Hes. 12:1—13 Hes. 13:27—33, Hes. 14:1—23, 1 Kor. 10:1—11, Hes. 14:39—45.

> <p>Fungu la Kukariri</p>
> “Basi mambo hayo yaliwapata wao kwa jinsi ya mifano, yakaandikwa ili kutuonya sisi, tuliofikiliwa na miisho ya zamani (1 Wakorintho 10:11). 

Kwa karne nyingi, watu wengi wametoa taarifa ya tabia zisizo za kawaida na kutotulia kwa mbwa na wanyama wengine wa kufugwa kabla ya matetemeko ya nchi makubwa kutokea. 

Wanasayansi sasa wamethibitisha kwamba wanyama wanaweza kugundua kwanza mawimbi ya nguvu ya mtetemo inayosababishwa na tetemeko la nchi—mawimbi ya kanieneo—yanayotokea kabla ya mawimbi ya mtetemo unaofuata. Hii pengine huelezea kwa nini wanyama huripotiwa kutenda kwa kuchanganyikiwa, au bila utulivu, kabla tu ya nchi kuanza kutikisika. Baadhi ya wanyama, kama vile tembo, wanaweza kubaini mawimbi ya chini ya sauti na mitetemo kutoka katika matetemeko ya awali yanayotangulia kabla ya tetemeko kubwa kutokea, ambayo wanadamu kamwe hawawezi kuyagundua. 

Dakika chache kabla ya tetemeko la ukubwa wa 5.8 lililoikumba Washington, D.C., Agosti 23, 2011, baadhi ya wanyama katika bustani ya wanyama ya kitaifa ya taasisi ya Smithsonian walianza kutenda kwa namna isiyo kawaida. Miongoni mwa hao walikuwa komba, walioanza kupiga kelele kwa sauti kama kwa dakika 15 kabla ya nchi kuanza kutikisika. 

Katika somo la juma hili, tunatazama baadhi ya mifano ya kukosa utulivu kwa wanadamu kusiko kawaida kulikosababishwa, sio na majanga ya asili yanayokuja kama vile tetemeko la nchi lakini, badala yake, na hali ya msingi ya dhambi ya wanadamu walioanguka ambao walikuwa hawapumziki katika kile Kristo anachowapatia wote wanaomjia kwa imani na utii. 

*Jifunze somo la juma hili kwa maandalizi ya Sabato ya Julai 10.*