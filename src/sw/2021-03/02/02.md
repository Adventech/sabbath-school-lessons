---
title:  Wenye Wahaka Jangwani 
date:  04/07/2021
---

Israeli lazima walihisi kukosa utulivu na furaha walipoondoka Sinai wakiwa njiani kuelekea Kanaani. Zaidi ya mwaka mmoja ulikuwa umepita tangu walipotoka Misri (Hes. 1:1). Walikuwa tayari kuingia Nchi ya Ahadi. Walikuwa wamehesabiwa na kupangwa. Walikuwa wameshuhudia udhihirisho wa ajabu wa ukubali wa Mungu na ishara dhahiri ya kuwepo kwa Mungu. Walakini, sehemu ya kwanza baada ya kutoka kwao Sinai inawakuta wakinung’unika. 

`Soma Hesabu 11:1—15. Waisraeli wananung’unikia nini?`

Waisraeli walitamani nyama, matango, matikiti, mboga, vitunguu, na vitunguu saumu vya Misri. “ ‘N’nani atakayetupa nyama tule? Twakumbuka samaki tuliokula huko Misri bure; na yale matango, na matikiti, na mboga, na vitunguu, na vitunguu saumu; lakini sasa roho zetu zimekauka; hapana kitu cho chote; hatuna kitu cha kutumaini isipokuwa hii mana tu!’ ” (Hes. 11:16—33) Lazima pia walikuwa na tatizo katika kukumbuka kwao chakula na kusahau utumwa na taabu ya kushangaza (linganisha na Kutoka 1). 

Walilishwa kwa mana ya Mungu kutoka mbinguni kwa zaidi ya mwaka; walakini, walihisi kuchoshwa na kuhitaji kitu kingine. Hata Musa pia anaathirika. Kujaribu kuongoza kundi la watu waliochoshwa si rahisi. Lakini Musa anajua wa kumgeukia. 
" 'Mbona umenitenda uovu mimi mtumishi wako? Kwa nini sikupata neema machoni pako, hata ukanitwika mzigo wa watu hawa wote juu yangu' " (Hes. 11:11)

`Mungu anajibuje manung’uniko hayo? Soma Hesabu 11:16—33.`

Mungu si kiziwi kwa mahitaji yetu tunapohisi kukosa utulivu. Kwa habari ya Israeli, aliwapa kwale kutosheleza njaa yao kwa ajili ya nyama. Lakini haikuwa nyama hasa Israeli waliyotaka. Tunapokosa furaha na kukosa utulivu na wenye hasira, kile tunachokasirikia mara zote ni kilipushaji—si chanzo cha migogoro. 

Tunagombana kwa sababu kuna kitu cha muhimu kinakosekana, kinachoathiri mahusiano yetu ya msingi. Israeli iliasi dhidi ya uongozi wa Mungu, kitu ambacho tunapaswa kuwa makini nacho, haidhuru hali yetu ya sasa na muktadha wake, kwa kuwa ni rahisi kufanya kuliko tunavyofikiri.

`Kwa nini ni rahisi sana kukumbuka wakati uliopita kwamba ulikuwa mzuri sana kuliko ulivyokuwa hasa?`