---
title:  Unaambukizwa
date:  05/07/2021
---

`Soma Hesabu 12:1—3. Miriamu na Haruni wamekasirishwa na nini?`

Kwa mwonekano wa juu juu, Miriamu na Haruni hawakufurahishwa na mke wa Musa Mkushi. Sipora hakuwa wa jamii ya Israeli akitokea Midiani (tazama Kut. 3:1). Hata miongoni mwa “watu walio bora kabisa” wa Israeli hali ya asili yetu kuanguka inadhihirishwa, na wala si kwa namna ya kupendeza. (ni hakika?) 

Fungu hilo la Biblia, hata hivyo, kwa wazi linaonesha hili kuwa udhuru wa kuficha ukweli. Kiini kikubwa cha manung’uniko yao ni kuhusu kipawa cha unabii. Katika sura iliyotangulia Mungu alimwambia Musa kuchagua wazee sabini wa Israeli ambao wangemsaidia Musa kubeba mzigo wa utawala wa uongozi (Hes. 11:16, 17, 24, 25). Haruni na Miriamu walikuwa na majukumu ya msingi katika uongozi, vile vile (Kut. 4:13—15, Mik. 6:4), lakini sasa wanahisi kutishiwa na uundwaji wa uongozi mpya na kusema, " 'Je, Ni kweli Bwana amenena na Musa tu? Hakunena na sisi pia?' " (Hes. 12:2). 

`Mungu anajibuje malalamiko haya? Soma Hesabu 2:4—13. Kwa nini unafikiri Mungu alijibu kwa uthabiti?`

Jibu la Mungu ni la mara moja na halihitaji ufafanuzi. Kipawa cha unabii sio silaha ya kujiongezea madaraka zaidi. Musa alikuwa anafaa zaidi kwa uongozi kwa sababu alikuwa amejifunza namna alivyokuwa tegemezi zaidi kwa Mungu. 

Ukweli kwamba Miriamu anatajwa kabla ya Haruni katika fungu la 1 huashiria kwamba yaweza kuwa yeye ndiye aliyekuwa mchochezi wa shambulio kwa Musa. Kwa wakati huu, Haruni tayari alikuwa anahudumu kama kuhani mkuu wa Israeli. Ikiwa angepigwa kwa ukoma, asingeweza kuingia katika patakatifu na kuhudumu kwa niaba ya watu. 

Adhabu ya Mungu kwa Miriamu kwa ukoma wa muda hueleza waziwazi kutokupendezwa kwake na wao wote na husaidia kuleta badiliko la mtazamo ambao familia hii iliuhitaji. Ombi la Haruni kwa ajili yake huthibitisha kwamba yeye, pia, alihusika (Hes. 12:11), na sasa badala ya ukosoaji na kukosa utulivu, tunamwona Haruni akiomba kwa ajili ya Miriamu, na tunamwona Musa anaomba kwa niaba yake (Hes. 12:11—13). Huu ndio mtazamo ambao Mungu anataka kuuona kwa watu wake. Anasikia, na kumponya Miriamu.

`Japo ni rahisi mara zote kukosoa uongozi wa kanisa, katika ngazi yoyote, kanisa letu na maisha yetu ya kiroho yangekuwaje bora zaidi ikiwa, badala ya kunung’unika, tungeomba kwa niaba ya viongozi wetu hata wakati tunapotofautiana nao?`