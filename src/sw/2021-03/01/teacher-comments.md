---
title:  Ufafanuzi
date:  02/07/2021
---

### I: Muhtasari

Robo hii inaanza mfululizo wa masomo yenye kichwa kinachosema Pumziko Katika Kristo. Jamii yetu ya karne ya ishirini na moja imejaa watu wenye wahaka. Wasiwasi na masumbufu kwa pamoja na mashaka kuhusu wakati ujao vinachangia huku kukosa utulivu kwa nafsi. Kuna kuongezeka kwa wasiwasi miongoni mwa wataalamu wa afya ya akili na ongezeko la idadi ya watu wenye mfadhaiko wanaowatibu. Inakadiriwa kwamba kuna zaidi ya watu milioni 300 wenye mfadhaiko duniani na kwamba mfadhaiko utaupita ugonjwa wa moyo kama chanzo kikubwa cha vifo katika miongo michache. 

Mauzo ya dawa au vitu vinavyotumika kupambana na mfadhaiko duniani kote yanatarajiwa kuwa zaidi ya dola za kimarekani bilioni 6, kulingana na makadirio ya kampuni ya dawa ya Thomson Reurters, kutokana na makisio ya wachambuzi yanayopatana. Zaidi ya milioni 270 za dawa za kupambana na mfadhaiko zinauzwa Marekani peke yake kila mwaka. Masomo yetu robo hii, na hasa somo la juma hili, hukazia katika chanzo cha kweli cha pumziko na kutoa ushauri wa kiutendaji wa jinsi ya kupata pumziko katika shughuli nyingi za maisha yetu. 

Juma hili tutasafiri kurejea katika wakati wa kuumbwa kwa ulimwengu wetu na kugundua ukumbusho wa milele wa pumziko katika Kristo, Sabato. Tutajifunza huzuni ya kina ya mwandishi wa Agano la Kale na athari yake kwa afya yake ya kimwili, kiakili na kihisia. Katika somo la juma zima, tutakumbushwa daima juu ya mwaliko wa Kristo wa kupumzika kote katika Maandiko. Tunapojifunza maana ya neno “pumziko” katika Agano la Kale na Agano Jipya, tutaelewa wahaka wa Kaini kikamilifu zaidi na kugundua jinsi ya kupumzika kabisa katika Kristo. 

### Sehemu ya II: Ufafanuzi

Kifungu chenye habari za kina kuhusu Sabato katika Biblia kinapatikana katika #Mwanzo 2:1—3#. Mwishoni mwa juma la Uumbaji, Yesu, Muuumba wetu mwenye upendo, anaanzisha—kama mwandishi wa Kiyahudi Abraham Heschel asemavyo—kasri katika wakati (*muda wa kifahari wa kustarehe*). Kila Sabato, Yesu anatualika tuache taabu, hofu, na masumbuko yetu nyuma yetu na kuingia katika kasri lake (*jumba la kifalme*) na kupumzika pamoja naye. Makasri ya kidunia ni maeneo tofauti ya kijiografia. Kwa mfano, Kasri ya Versailles huko ....

 ....Ufaransa lina jumla ya vyumba 700 na lina zaidi ya mita za mraba 67,000 za eneo la sakafu. Kama mahali pa Urithi wa Dunia, limeorodheshwa kama moja ya mafanikio makubwa zaidi katika karne ya 17. 

Sabato, kasri la Mungu katika wakati, ni muhimu zaidi sana na ya kushangaza. Haikuanza katika karne ya kumi na saba bali katika mwanzo wa wakati, katika Uumbaji. Inavuka karne na kuineemesha nchi kwa wakati mtakatifu kila juma. Ni ukumbusho wa kudumu wa pale pumziko la kweli linakopatikana. Sabato inamzungumzia Mungu ambaye kwa karibu sana anayajua mahitaji ya msingi ya mwanadamu. 

“Alipumzika katika Sabato naye aliburudishwa,” si kwa sababu alikuwa amechoka, bali kwa kuwa alijua tungepata uchovu. #Mwanzo 2:2# inasema, “Na siku ya saba Mungu alimaliza kazi yake yote aliyoifanya.” Wakati sio mzunguko usiokoma wa matukio yenye shughuli zinazochosha. Mungu kwa fadhili ametupatia mapumziko ya kiungu—wakati wa kufanya mahusiano yetu na Yeye kuwa ya kina, kufanya upya nia zetu, kuburudisha miili yetu, na kupata uzoefu mzuri wa mahusiano ya kifamilia. 

Hili pumziko takatifu la Sabato hujumuisha pamoja nalo namna ya uhakikisho wa jinsi Mungu anavyotujali kwa upendo. Katika Yeye, tuna amani. Sabato ni kiondoa msongo. Ni uhakikisho kwamba Mungu aliyeumba ulimwengu huu hajausahau, na hajatusahau. "Tunapoikumbuka siku ya Sabato na kuitakasa," Muumba wetu anatukumbuka katika siku hiyo na kumwaga baraka tele za mbingu katika maisha yetu kutuokoa kutoka katika ufungwa wa hofu, minyororo ya masumbuko, na gereza la wasiwasi. 

*Wito wa Mungu Kupumzika.* 

Kote katika Maandiko, Mungu anatualika kupumzika kutoka katika shughuli zetu nyingi. Wakati shughuli nyingi za maisha zinapotuzidi, mambo matatu huanza kutokea: 

••• Tunaanza kupoteza mwelekeo. Matukio ya wakati huu yanaonekana kutuhemea. Changamoto za maisha zinaonekana kubwa, nasi tunakaza fikra katika matatizo badala ya Mungu anayeweza kuyatatua. Katika shughuli zetu nyingi, tunalenga katika majibu ya kibinadamu kwa mtanziko wetu badala ya masuluhisho ya Kiungu. 

••• Tunaanza kuwa wachovu kimwili, kiakili, na kihisia. Tunasema na kutenda mambo ambayo baadaye tunayajutia. Kusongwa na shughuli nyingi kunaleta uchovu. Uchovu husababisha kuzidiwa kihisia, kimwili na kiakili, na kusababisha kuvunjika moyo. Watu wenye shughuli nyingi mara nyingi hufanya maamuzi ya haraka—maamuzi na kushindwa kuliona jambo kwa upana kwa sababu wana shughuli nyingi. Wanahitaji kulifikia tatizo lingine kulitatua au kazi inayofuata katika orodha yao ya mambo ya kufanya ili kukamilisha. Hivyo, wana muda mfupi wa kutafakari juu ya suluhisho bora kwa tatizo wanalolikabili.

••• Tunaanza kupuuza maombi na kujifunza Biblia. Kama matokeo, maisha yetu ya ibada yanaathirika. Shughuli nyingi huzalisha uchovu, na uchovu huzalisha udhaifu katika utendaji, ukosefu wa nidhamu, mtu kushindwa kudhibiti hisia zake, na mmomonyoko wa maisha ya ibada yenye maana. 

Ellen G. White analiweka hivi: “Wale wote walio chini ya mafunzo ya Mungu wanahitaji saa tulivu kwa ajili ya ushirika na mioyo yao binafsi, na viumbe—asili, pamoja na Mungu. Ndani yao yanapaswa kufunuliwa maisha ambayo hayako katika mapatano na ulimwengu, desturi zake, au mazoea yake; na wanahitaji kuwa na uzoefu binafsi katika kupata maarifa ya mapenzi ya Mungu. Ni lazima kwa kila mmoja wetu kumsikia akizungumza na moyo wetu. Wakati kila sauti nyingine inaponyamazishwa, na katika utulivu tunasubiri mbele zake, ukimya wa nafsi huifanya dhahiri sana sauti ya Mungu. Anatuagiza, ‘Acheni, mjue ya kuwa Mimi ni Mungu,’ #Zaburi 46:10#.  

.... Haya ndio maandalizi yenye kuleta matokeo yanayohitajika kwa ajili ya kumtendea Mungu kazi. Katikati ya umati unaokwenda kasi, na mvuto wa shughuli nyingi za maisha, yeye aburudishwaye hivyo, atazungukwa na angahewa la nuru na amani. Atapokea majaliwa mapya ya nguvu ya kimwili na kiakili. Maisha yake yatatoa pumzi ya harufu nzuri naye atadhihirisha uweza wa Kiungu utakaoifikia mioyo ya watu" *—The Ministry of Healing, uk. 58.*

Je, umewahi daima kuhisi kwamba unakimbia kutoka katika jambo moja kwenda kwa linalofuata, kuzidiwa kwa shughuli nyingi za maisha? Kuna barua pepe moja zaidi ya kujibu, ujumbe mfupi mmoja wa kujibu, simu moja zaidi ya kupiga, kamati moja zaidi ya kuhudhuria, ....

.... mtu mmoja zaidi wa kwenda kumwona .... Maisha yako yanaonekana kutawaliwa na “moja zaidi.” Unayo mambo mengi zaidi ya kufanya ili kuyakamilisha yote, na unapojitupa kitandani usiku unawaza kuhusu yote uliyoyaacha bila kufanya. Kazi yako kwa hakika haijakamilika. Orodha yako ya mambo ya kufanya imefanyika vizuri kwa nusu. Mawazo yako yanakwenda kasi. Usingizi hauji unapojaribu kwa hofu kuwaza namna utakavyoongeza kazi katika ratiba ya kesho iliojaa zaidi. 

Mwaliko wa Kristo hasa ni kwa ajili ya watu wenye shughuli nyingi, waliochakaa, waliochoka wanaoishi katika ulimwengu unaofanyakazi muda wote. Wanafunzi wa Yesu walikuwa na wasiwasi na kuchanganyikiwa baada ya Yohana Mbatizaji kukatwa kichwa. Yesu aliwaalika, “Njoni ninyi peke yenu kwa faragha, mahali pasipokuwa na watu, mkapumzike kidogo. Kwa sababu walikuwako watu wengi, wakija, wakienda, hata haikuwapo nafasi ya kula” (#Mk. 6:31#). 

Katika shughuli zao nyingi, Yesu aliwapatia pumziko. Hakuwahimiza kukimbilia kazi ya kuchosha bila kufikiri. Mwaliko wake kupumzika haukuwa tukio la mara moja kwa ajili ya wanafunzi tu. Kwa umati wa watu uliokuwa unamfuata, aliyazungumza maneno haya yenye uhakika. “Njoni kwangu, ninyi nyote msumbukao na wenye kulemewa na mizigo, nami nitawapumzisha” (#Mt. 11:28#). 

Pumziko analotoa Yesu si uhuru kutoka katika majaribu. Ni uhakikisho wa milele kwamba kwake tu salama. Hatatuacha kamwe wala kututupa. Moja ya uzoefu unaoleta changamoto zaidi katika maisha ni kuhisi kuwa mpweke wakati tunapopitia uzoefu wa nyakati ngumu. Hivyo ndivyo hasa Baruku mwandishi wa Yeremia alivyohisi. Huzuni ya Baruku, Kukosa utulivu kwa Kaini, na Majibu ya Mungu. 

Baruku alikuwa mwandishi wa Yeremia. Kulingana na #Yeremia 45:5#, huyu mtu mnyonge alipitia kipindi cha maumivu makali ya kihisia. Mji wa Yerusalemu karibia ulikuwa unakwenda kuvamiwa na majeshi ya maadui. Mateso, maumivu ya moyo, na maafa yalikuwa yanakaribia upesi. Maisha, kama Baruku alivyoyajua, yangebadilika milele. Hofu ilimmaliza. Huzuni ilifurika maishani mwake. Alizidiwa na wasiwasi. 

Lakini Mungu alizungumza naye na kumhakikishia kwamba “ ‘Roho yako nitakupa iwe nyara, katika mahali pote utakapokwenda’ ” (#Yer. 45:5#). Ahadi za Mungu ni hakika. Tunaweza kupumzika, hata katikati ya magumu makubwa sana ya maisha, kwa sababu ya uhakikisho ambao ahadi za Mungu zinatupatia.

Katika Agano la Kale, kuna maneno mengi yaliyotafsiriwa kama “*pumziko.*” Maana zake hutofautiana. Maneno yanayomaanisha pumziko yanaweza kutafsiriwa “tulizo, tulivu, amani, au tulizwa.” Katika Agano Jipya, yanaweza kutafsiriwa kama “*pumziko, pumzika/ burudika, au tulizwa.*” Maneno haya yote yana kitu kimoja cha kufanana, Yanamaanisha amani ya ndani, hali ya shwari na utulivu. Pumziko hili ni zawadi kutoka kwa Mungu anayowapa watoto wake waliochoka wajapo kwake kwa imani. 

Kisa cha Kaini kinaonesha kwamba hakuna utulivu wakati wanadamu wanapoasi dhidi ya amri za Mungu na kuyatumainia maamuzi yao wenyewe. Kaini alipuuza maelekezo ya Mungu ya wazi. Dini yake ilikuwa dini ya matendo ya wanadamu. Alikweza maoni yake mwenyewe juu ya ufunuo mtakatifu wa Mungu. Abeli, kwa upande mwingine, alikuwa na amani hata katika kifo, kwa kuwa aliliweka tumaini lake kwa Mungu wa uhai. Somo la leo linatoa baadhi ya masomo ya kiutendaji na muhimu kwa ajili ya kuishi katika ulimwengu usiolala. 

### Sehemu ya III: Matumizi Maishani 

Somo la juma hili linatupatia angalau masomo matatu ya kiutendaji kwa ajili ya maisha ya kila siku. 

● •••Tunakuwa na shughuli nyingi kiasi cha kutopumzika katika utunzwaji wenye upendo wa Muumba wetu, maisha yetu yanajawa na msongo na wasiwasi. Msongo huu unaweza kusababisha ugonjwa wa kimwili na shida ya kihisia. 

● ••• Muumbaji wetu ametutengeneza kwa namna ambayo tunapaswa kupumzika. Pumziko hili ni zaidi ya pumziko la kimwili, pamoja na umuhimu wake. Pumziko hili ni amani ya moyoni inayotokana na kuliamini Neno Lake, kuzitumainia ahadi zake, na kuingia katika baraka ya raha yake ya Sabato. 

● ••• Kuishi maisha mbali na Muumba wetu, kwa mfano wa uzoefu wa Kaini, kunazuia tu majaribio yetu ya kuwa amani ya ndani na furaha ya kudumu. Pumziko linatokana na kuwa na mahusiano ya kumtumaini Yeye aliyetuumba. Katika Kristo, kuna pumziko. Katika ahadi zake, kuna uhakika. Katika uwepo wake, tuko huru kutoka katika wasiwasi, masumbuko, na taabu. 

