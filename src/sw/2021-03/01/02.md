---
title:  Waliochoka na Kuchakaa 
date:  27/06/2021
---

`Soma Mwanzo 2:1-3. Kwa nini Mungu aumbe siku ya pumziko kabla mtu yeyote hata hajachoka?`

Hata kabla hatujaingia katika maisha yaliyojaa msongo wa kujitakia wenyewe, Mungu aliweka alama, njia hai ya kutukumbusha. Siku hii ingekuwa muda wa kutulia na kuyafurahia maisha kwa kudhamiria; siku ya kuwa na si ya kufanya, siku ya kufurahia hasa kipawa cha majani, hewa, wanyama pori, maji, watu, na, zaidi ya yote, Muumbaji wa kila kipawa chema. 

Huu haukuwa mwaliko wa siku moja uliokoma kwa kuhamishwa kutoka Edeni. Mungu alitaka kuhakikisha kwamba mwaliko ule unadumu, na hivyo tangu mwanzo alilifungamanisha pumziko la Sabato na mfumo wa muda. Daima kungekuwepo na mwaliko, tena na tena, wa kuingia katika maadhimisho yenye pumziko ya Uumbaji kila siku ya saba. 

Mtu angeweza kudhani kwamba kwa kuwa na vifaa vinavyosaidia kupunguza ugumu wa kazi tungekuwa na uchovu wa kimwili pungufu ya watu walioishi miaka mia mbili iliyopita. Lakini, kwa hakika, pumziko huonekana kuwa adimu hata leo. Hata muda ambao hatufanyi kazi tunautumia katika shughuli zilizojaa hofu. Daima inaonekana kwamba kwa namna fulani tuko nyuma; haidhuru ni kwa kiasi gani tunafanikiwa kukamilisha, mara zote yapo mambo zaidi ya kufanya. 

Utafiti unaonesha, pia, kwamba tunapata usingizi kidogo, na watu wengi wanategemea kafeni ili kusonga mbele. Japo tunazo simu za mkononi zenye kasi sana, tarakilishi zenye kasi sana, mtandao wenye kasi sana, bado hatuonekani kuwa na muda wa kutosha. 

`Mafungu yafuatayo hutufundisha nini kuhusu kwa nini kuwa kwetu na pumziko ni muhimu? Marko 6:31, Zaburi 4:8, Kutoka 23:12, Kumbukumbu la Torati 5:14, na Mathayo 11:28.`

Mungu aliyetuumba alijua kwamba tungehitaji pumziko la kimwili. Alitengeneza mizunguko katika muda—usiku, na Sabato—kutupatia nafasi ya pumziko la kimwili. Kumtambua Yesu kama Bwana wa maisha yetu huhusisha pia kuchukulia kwa uzito jukumu letu la kuwa na muda wa kupumzika. Hata hivyo, amri ya Sabato sio tu pendekezo. Ni amri.

`Vipi kuhusu maisha yako binafsi yenye masumbufu? Ni nini unaweza kufanya kufikia uzoefu ulio bora sana, kimwili na kiroho pia, pumziko ambalo Mungu anatutaka tuwe nalo?`