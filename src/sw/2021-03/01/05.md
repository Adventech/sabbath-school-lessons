---
title:  Pumziko katika Agano Jipya
date:  30/06/2021
---

Muundo wa kitenzi wa neno pumziko unaopatikana mara nyingi katika Agano Jipya ni _anapauõ_, “pumzika, tulia, jiburudishe.” Unatumiwa katika moja ya kauli mashuhuri zaidi za Yesu kuhusu pumziko, Mathayo 11:28: " 'Njoni kwangu, ninyi nyote msumbukao na wenye kulemewa na mizigo, nami nitawapumzisha' " Inaweza kulenga katika pumziko la kimwili (Mt 26:45). Katika salamu za mwisho kwa Wakorintho, Paulo anaelezea furaha kwa kufika kwa marafiki ambao walimburudisha nafsi yake (1 Kor. 16:18)

Kitenzi kingine kinachotumiwa kuelezea pumziko ni _hésychazo_. Kinaelezea pumziko la Sabato la wanafunzi wakati Yesu akiwa amepumzika kaburini (Lk. 23:56). Lakini pia kinatumika kuelezea kuishi maisha matulivu (1 The. 4:11) na kinaweza kudokeza kwamba mtu hana pingamizi na, hivyo, ananyamaza kimya (Mdo. 11:18).

Wakati ambapo Waraka kwa Waebrania, katika Waebrania 4:4, inaelezea uumbaji wa Mungu katika siku ya saba, inatumia kitenzi cha Kiyunani _katapaud_, “sababisha kukoma, pumzisha, pumzika,” ikitoa mwangwi wa matumizi ya tafsiri ya Kiyunani ya Agano la Kale. Kwa kushangaza, matumizi zaidi ya kitenzi hiki katika Agano Jipya hutokea katika Waebrania 4.

`Soma Marko 6:30—32. Kwa nini Yesu aliwaambia wanafunzi wake kuja faragha na kupumzika, akizingatia fursa nyingi za utume walizokuwa nazo kwa sasa? Tazama muktadha mpana wa Marko 6 unapolifikiria swali hili.`

" 'Njooni ninyi peke yenu kwa faragha... mkapumzike kidogo' " (Mk. 6:31) hausemwi kama mwaliko. Inaelezewa katika muundo wa kuamuru, ambao ni agizo au amri. Yesu anajali kuhusu wanafunzi wake na ustawi wao wa kimwili na kihisia. Walikuwa wamerudi tu kutoka safari ya kazi kubwa ya utume ambao Yesu alikuwa amewatuma wawili wawili (Mk. 6:7). 

Marko 6:30 huelezea kurudi kwao kwa shangwe. Mioyo yao ilijawa furaha na shauku. Walitaka kumjulisha Yesu juu ya ushindi wao na kushindwa kwao; bali, Yesu alizuia kabisa kwanza kwa kuwaita kupumzika. Marko anajumuisha maelezo ya ufafanuzi: “Kwa sababu walikuwako watu wengi, wakija, wakienda, hata haikuwapo nafasi ya kula” (Mk. 6:31). Kuzidiwa na kusongwa sana katika kazi ya Mungu ni changamoto halisi kwa wanafunzi, vile vile. Yesu anatukumbusha kwamba tunahitaji kulinda afya zetu na ustawi wa kihisia kwa kupanga majira ya pumziko.

`Ni njia zipi za kumsaidia na kumpumzisha mchungaji wako wa kanisa mahalia au mzee au yeyote unayejua anayeweza kuwa amelemewa kutokana na kufanya kazi ya Bwana? Unaweza kufanya jambo gani kuonesha kuthamini kwako huduma yake na kumsaidia huyu mtu kupata pumziko?`