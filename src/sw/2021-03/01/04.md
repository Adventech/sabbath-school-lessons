---
title:  Kufasili Pumziko katika Agano la Kale 
date:  29/06/2021
---

Kwa hakika, wote tunahitaji pumziko, ndio maana ni mada inayopatikana katika Biblia yote. Japo Mungu alituumba kwa ajili ya utendaji, huo utendaji unatenganishwa na pumziko. 

Kiebrania cha Agano la Kale, kwa mfano, hujumuisha maneno kadhaa yanayomaanisha pumziko. Maelezo ya Mungu kupumzika katika siku ya saba ambayo ndiyo kwanza ilikuwa imeanzishwa katika Kutoka 2:2, 3 hutumia kitenzi _shabbat_, “kuacha kazi, kupumzika, kuchukua likizo,” ambayo ni muundo kitenzi wa nomino “_Sabato._” Kitenzi hicho hicho hutumiwa katika Kutoka 5:5 katika muundo kisababishi na kutafsiriwa kama “_kumfanya mtu apumzike_” kutoka katika kazi yao. Farao mwenye hasira anamshutumu Musa kwa “_kuwapumzisha_” kutoka katika kazi yao. 

Urejeleaji kwa kitendo cha Mungu cha kupumzika katika Sabato ya siku ya saba katika amri ya nne unaelezewa kwa muundo wa kitenzi kutoka katika neno _nuakh_ (Kut. 20:11, Kum. 5:14). Kitenzi hiki kinatafsiriwa kama “_kupumzika_” katika Ayubu 3:13 au, kwa lugha ya picha zaidi, "_iliyotulia,_" hurejelea sanduku la agano katika Hesabu 10:36. 2 Wafalme 2:15 inaandika kwamba roho ya Eliya “ilikaa” juu ya Elisha. 

Muundo mwingine muhimu wa kitenzi ni _shagat_, “kuwa katika pumziko, toa msaada, kuwa mtulivu.” Unatumiwa katika Yoshua 11:23, ambapo unaelezea pumziko la nchi kutoka katika vita baada ya ushindi wa kwanza wa Yoshua. Neno hilo huonekana kuashiria "_amani" katika vitabu vya Yoshua na Waamuzi.

Kitenzi _raga‘_ pia kinatumika kudokeza pumziko. Katika maonyo dhidi ya kutotii katika Kumbukumbu la Torati, Mungu anawaambia Israreli kwamba hawatapata raha uhamishoni (Kum. 28:65). Kitenzi kile kile kinaonekana pia katika muundo sababishi katika Yeremia 50:34, kikielezea kutokuwezekana kutoa pumziko.

`Soma Kumbukumbu la Torati 31:16 na 2 Samweli 7:12. Ni pumziko la aina gani linazungumziwa hapa?`

Mafungu yote yanatumia maelezo ya kinahau kutoka katika kitenzi _shakab_, na hasa linamaanisha “_kulala chini, lala._” Katika agano la Mungu na Daudi, Mungu anamwahidi mfalme ajaye wa Israeli kwamba " 'Nawe siku zako zitakapotimia, utalala na baba zako, nitainua mzao wako nyuma yako' " (2 Sam. 7:12). 

Orodha ndefu (ambayo haijakamilika hapa) ya vitenzi vya Kiebrania vinavyomaanisha pumziko vinatusaidia kuelewa kwamba dhana ya kiteolojia ya pumziko haihusishi neno moja au mawili tu. Tunapumzika kama mtu binafsi na kama kundi. Pumziko hutuathiri kimwili, kijamii, na kihisia na halikomei katika Sabato tu. 

`Kifo kwa hakika ni adui na siku moja kitakomeshwa. Na haidhuru ni kiasi gani tunalia na kuwakumbuka wapendwa wetu waliokufa, kwa nini inafariji kujua kwamba, angalau kwa sasa, wamepumzika?`