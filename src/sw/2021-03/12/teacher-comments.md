---
title:  Ufafanuzi
date:  17/09/2021
---

### I: Muhtasari

Mkakati wa Mungu wa kuwaokoa wanadamu waliopotea wakati mwingine huonekana wa ajabu. Ninawi, mji wenye watu 120,000, ulikuwa mji mkuu wa Ashuru. Majeshi ya Waashuru yalikuwa miongoni mwa majeshi maovu katika Mashariki ya Karibu. Ukatili wao ulijulikana kote katika bonde la Mediteranea. Hawakushambulia tu ngome za adui, lakini walizivunja. Waliwaua kikatili wapinzani na kuchukua maelfu ya vijana kama watumwa wao. 

Tafakari kuhusu mwitikio wa Yona Mungu alipomwelekeza asafiri kutoka Israeli kwenda Ninawi kuhubiri ujumbe wa toba katika mji huu mwovu. Badala ya kutumaini uweza wa Mungu kukamilisha agizo la Mungu, alizidiwa na wasiwasi. Hakuwa na utulivu wala amani moyoni, hivyo akakimbilia mwelekeo tofauti. 

Moja ya mambo ya ajabu kuhusu kisa hiki ni nia ya dhati ya kuwaokoa wakazi wa Ninawi. Mungu ana shauku ya kuwaokoa watu waliopotea. Atafanya kila linalowezekana kuwakomboa. Kisa cha Yona hakihusu tu kuiokoa Ninawi; kinahusu kumwokoa Yona, nabii mwenye kusita. 

Bila shaka Yona hakutambua kina cha chuki aliyokuwa nayo dhidi ya Waninawi. Akimkimbia Mungu, alijikuta katika tumbo la samaki mkubwa na akawa na siku tatu za kutafakari mahusiano yake na Mungu. Kwa tendo la kukata tamaa kabisa, Yona alimlilia Mungu. Wakati samaki mkubwa alipomtapika ufukweni, nabii mtoro mwenye kusita akawa mmisionari mzuri. 

Lakini kisa hakikomei hapo. Yona aliihubiri Ninawi, na walipotubu, alikasirika. Aliwaza kuhusu sifa yake kuliko heshima ya Mungu na upendo wake kwa watu wa Ninawi. Katika somo la juma hili, tunagundua ukweli huu wa kushangaza: Yona alihitaji Injili sawa na watu wa Ninawi, na sisi vilevile. 

### Sehemu ya II: Ufafanuzi

Yona alikuwa mkazi wa mji mdogo uitwao Gath-heferi, ulio umbali mfupi kutoka bandari ya mji wa Yopa (#2 Fal. 14:25#). Akijawa hofu kwa sababu ya ukatili wa wakazi wa Ninawi, aliukimbia wito wa Mungu wa kuwashuhudia. Akapanda merikebu akaelekea Tarshishi, alitamani kwenda mbali zaidi na Ninawi iwezekanavyo. 

Ingawa hatuwezi kuwa na hakika, Tarshishi inadhaniwa na wafasiri wengi wa Biblia kuwa ni *Tartessus* mji ulioko kusini mwa Uhispania karibu na Gibraltar. Safari ya majini kutoka Yopa kwenda Tartessus ilikuwa kadri ya maili 2,200. Ninawi, kwa upande mwingine, ulikuwa umbali wa karibia maili 700 kutoka Yopa.

Mawazo ya kukejeliwa, kukataliwa, au, mbaya zaidi, kuteswa ‘ yalimlemea nabii. Magumu yaliyokuwa mbele yake yalionekana makubwa kiasi cha kutoweza kuyakabili. Akitoa maoni kuhusu kukosa imani kwa Yona, Ellen G. white anaelezea mtazamo wa Yona: “Nabii alipowaza kuhusu magumu na kuonekana kutokuwezekana kwa agizo hili, alijaribiwa kutilia shaka hekima ya wito huu. Kwa mtazamo wa kibinadamu ilionekana kana kwamba hakuna ambacho kingepatikana kwa kutangaza ujumbe wa namna hii kwa mji wenye majivuno. 

Alisahau kwa muda kwamba Mungu aliyemtumikia ni mwenye hekima yote na uweza wote. Alipokuwa akisita, bado akiona shaka, Shetani alimlemea kwa kukatishwa tamaa. Nabii alikamatwa na hofu kuu, naye akaondoka kukimbilia Tarshishi. Alienda Yopa, na kupata merikebu iliyokuwa tayari kuondoka, 'alilipa nauli, na kuingia ndani yake, ili kwenda nao' " (#Yn. 1:3#). 

“Katika wajibu aliopewa, Yona alikabidhiwa jukumu zito; lakini Yeye aliyemwambia aende alikuwa anaweza kumtegemeza mtumishi wake na kumpatia mafanikio. Kama nabii angetii pasipo maswali, angeweza kupona kutoka katika uzoefu mchungu mwingi, naye angebarikiwa sana.”*—Ellen G, White, Prophets and Kings, uk. 266.*

Yona hakutatua tatizo lake kwa kulikimbia. Kukimbia kulimzamisha tu katika magumu zaidi. Mungu aliyemwagiza kuhubiri toba katika mji wa Ninawi alikuwa na uwezo kamili wa kumtegemeza, kumsaidia, na kumtia nguvu. Mungu kamwe hatoi kazi pasipo kutoa uwezo wa kukamilisha kazi hiyo. "Nia ya mwanadamu inaposhirikiana na nia ya Mungu, inakuwa yenye nguvu kamili. Lolote litakalofanywa kwa amri yake litakamilishwa katika nguvu zake. Maagizo yake yote ni wezeshi." *—Ellen G. White, Christ’s Object Lessons, uk. 333.* 

Yona aliwaza zaidi kuhusu udhaifu wake kuliko alivyowaza kuhusu nguvu za Mungu. Lakini Mungu alikuwa hajamaliza naye bado. 
Yona alikuwa njiani kuelekea Tarshishi, lakini Mungu alikuwa njiani kumwelekea Yona. Nabii alipoukimbia wito wa Mungu, Mungu akamwita nabii. Maandiko yanasema, “Lakini Bwana alituma upepo mkuu baharini, ikawa tufani kubwa baharini, hata merikebu ikawa karibu na kuvunjika” (#Yon. 1:4#). 

Tufani ilikuwa kali kiasi cha kutishia kuivunja merikebu vipande vipande. Ilipoonekana kuwa mizigo pamoja na wafanyakazi wote wangepotea, kwa kukata kwake tamaa kabisa Yona aliwaomba wamtupe baharini. Alipozama chini ya mawimbi, .....



.... alimezwa na samaki mkubwa. Biblia inasema, “Bwana akaweka tayari samaki mkubwa ili ammeze Yona, naye Yona akawa ndani ya tumbo la samaki yule muda wa siku tatu, mchana na usiku” (#Yon. 1:17#).. 

Kuna wale wanaoamini kuwa kisa cha Yona ni cha ajabu kiasi cha kutoweza kuwa cha kweli. Wanadhani ni hadithi ya kisasili cha kubuniwa kuliko simulizi la kihistoria. Ushahidi wa Maandiko, historia, na elimukale ni kinyume na wazo hilo, hata hivyo. Miongoni mwa sababu zingine za kuamini kuwa kisa cha Yona ni tukio la maisha halisi ni kwamba, kulingana na #2 Wafalme 14:25,# Yona alikuwa mhusika wa kihistoria. 

Wayahudi walikichukulia kitabu cha Yona kama cha kihistoria. Ugunduzi wa akiolojia huko Ninawi huthibitisha ukubwa wa mji kama ulivyoelezwa katika Biblia. Yesu mwenyewe anarejelea Ninawi na kisa cha Yona (#Mt. 12:39, 40;# #Lk 11:29, 30#). Moja ya mambo makubwa ni kuhusu ikiwa samaki anaweza kummeza mtu kweli na ikiwa anaweza kupona. 

John D. Morriss, mwenye shahada ya uzamivu, mwanasayansi katika taasisi inayohusika na utafiti juu ya Uumbaji, anaelezea hivi kuhusu uwezekano wa Yona kumezwa na samaki mkubwa: “Kuna aina za spishi mbalimbali za nyangumi na papa walio hai leo wakiwa na makoo mapana ya kuweza kummeza mwanadamu mzima. 

Miongoni mwa wanyama wasio kuwepo sasa kama vile jamii ya dinosaria, ingesemwa vivyo hivyo kwa habari zake, na pengine hii ilikuwa kabla ya wakati wa kujulikana kwa samaki wa saizi kubwa. Hoja ni kwamba, si kwamba kisa hakiwezekani. Hata hivyo, kwa umuhimu zaidi, Biblia inasema kwamba ‘Bwana akaweka tayari samaki mkubwa ili ammeze Yona’ (#Yon. 1:17#). Dhahiri tukio hili lilikuwa la kimuujiza na siyo tukio la kiasili. Hivyo, hatupaswi kulipatia ufafanuzi ulio na mipaka wa uzoefu wa kisasa au maarifa/elimu. 

“Je, mtu anaweza kuishi ndani ya tumbo la samaki? Nahau ya Kiebrania 'siku tatu mchana na usiku' imeoneshwa kwa wazi pote katika Biblia na vyanzo vingine kumaanisha muda unaoanza katika siku ya kwanza na kumalizika katika siku baada ya ile inayofuata. Si lazima kumaanisha siku tatu kamili za mchana na usiku. Zaidi ya hayo, zimetolewa taarifa kuhusu habari za mabaharia wa kisasa au watu wengine waliomezwa na mnyama wa aina hiyo, na kuja tu kupata nafuu saa nyingi baadaye.” (“Did Jonah Really Get Swallowed by a Whale?” article by Morrison on the Creation Research Institute website, .....

.... December 1, 1993. Accessed February 9, 2020). Morris anaendelea na kusema kwamba kama Wakristo tunaamini katika mambo ya kimiujiza, kwa hiyo tunalikubali Neno la Mungu kama kisa kinavyosomeka katika kitabu cha Yona. 

Mle, tumboni mwa samaki mkubwa, Yona aliweza kufikiri kwa kina sana. Akiwa amejawa na hofu bila matumaini, alimlilia Mungu. “ ‘Roho yangu ilipozimia ndani yangu, Nalimkumbuka Bwana; Maombi yangu yakakuwasilia, Katika hekalu lako takatifu’ ” (#Yon. 2:7#). Yona alitazama kupita katika giza na kuona nuru inayong’aa kutoka katika hekalu la mbinguni. Alielekeza fikra zake kwa mambo ya milele. 

Mtunga Zaburi anasema, “Ee Mungu, njia yako i katika utakatifu.... Wewe ndiwe Mungu ufanyaye maajabu; Uliudhihirisha uweza wako kati ya mataifa. Kwa mkono wako umewakomboa watu wako” (#Zab. 77:13—15#). Yona alimgundua Mungu anayefanya maajabu. Haidhuru ni mazingira gani tunajikuta, tunapotazama katika hekalu na kuuona utukufu wa Mungu, kama Yona, ujasiri wetu kwa Mungu na uweza wake usio na ukomo utaongezeka. 

Akitoa maoni kuhusu uzoefu wa Yona, Ellen G. White anasema: "Hata hivyo katika saa ya kukata tamaa kwa Yona Bwana hakumwacha. Kupitia kwa mfululizo wa majaribu na majaliwa ya ajabu, ujasiri wa nabii kwa Mungu na uweza wake usio na mwisho wa kuokoa ungeweza kuhuishwa." *—Prophets and Kings, uk. 266.*

Imani yake ilipohuishwa, Mungu alitenda muujiza, na samaki mkubwa akamtapika Yona katika ufukwe. Yona alisafiri kwenda Ninawi na kuhubiri kwamba Mungu angeuharibu mji huo mwovu. Kwa kushangazwa kwake, watu walitubu. Kulikuwa na uamsho mkubwa wa kiroho. Mfalme alipitisha sheria kwa kupatana na desturi ya Mashariki na taifa lote likafunga, wakaungama dhambi yao, na kutubu. Cha kushangaza sana, Yona alikatishwa tamaa ajabu. Alitimiza agizo la Mungu, lakini matokeo ya kutisha hayakufuata. 

Katika unabii, kuna kitu kinachojulikana kama unabii unaotegemea masharti fulani. Dhana hii inaelezwa vizuri katika #Yona 3:10#: “Mungu akaona matendo yao, ya kuwa wameiacha njia yao mbaya. Basi Mungu akalighairi neno lile baya, ambalo alisema atawatenda; asilitende.” Utimizwaji wa unabii ulitegemea mwitikio wao. Walipotubu, Mungu “akaghairi.” Kuhubiri kwa Yona kulileta mafanikio, lakini nabii mwenye kusita hakuyatambua. Alihisi kama aliyeshindwa, lakini karne nyingi .....

..... baadaye, Yesu alimtaja Yona kama mfano wa uaminifu katika kuhubiri kwake kwa Ninawi. Hapa kuna habari njema ya kushangaza: Mungu hakati tamaa kirahisi juu yetu. Yona alihitaji injili kama waninawi walivyoihitaji. Mungu alimfuata, asingemwachia aende, na kumshikilia hadi Yona alipogundua mkono wake wenye nguvu. 

### Sehemu ya III: Matumizi Maishani

Je, umewahi kuhisi Mungu anakuongoza kufanya kitu fulani, lakini ukawa mkaidi kukifanya? Je, umewahi kuhisi Roho Mtakatifu anatenda kazi moyoni mwako, akikusadikisha kufanya maamuzi, na umekuwa unakaidi kwa sababu ya matokeo unayoyatambua? 

Labda kama vile Yona, umekuwa mmisionari mkaidi. Umeusikia wito wa Mungu wa kuwa ofisa kanisani, kumshuhudia jirani au mfanyakazi mwenza, au kushiriki injili na mwanafamilia asiyeamini. Wakati huo huo, una wasiwasi kwamba huwezi kufaa kuifanya. Au katika kushuhudia kwako, unaogopa unaweza kusema kitu kisicho sahihi. Unaogopa kuwa wanaweza wasikubali kile ulichokisema. Mbaya zaidi, unaogopa kwamba wanaweza kukukataa. 

Hapa kuna vitu kadhaa vya kukumbuka. Kwanza. Mungu hawaiti wanaostahili; anawastahilisha wale anaowaita. Pili, Mungu anapokuamuru kufanya jambo fulani nawe ukakubali kazi aliyokupa, Yeye hubeba wajibu kwa ajili ya matokeo. Mungu hatuiti katika “mafanikio.” Anatuita katika uaminifu. Ikiwa tu waaminifu kwa kazi, anayotupatia kufanya, siku moja atasema, “ ‘Vema, mtumwa mwema na mwaminifu.... Ingia katika furaha ya Bwana wako’ ” (#Mt. 25:21#).