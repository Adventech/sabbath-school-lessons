---
title:  Kukimbia
date:  12/09/2021
---

Yona alikuwa mmisionari mwenye mafanikio kwa kushangaza sana. Wakati uo huo, alikuwa pia mkaidi sana, angalau kwa mara ya kwanza. Haidhuru Yona alikuwa anafanya kitu gani,wito wa Mungu uliingilia maisha yake kwa namna kubwa. Badala ya kubeba nira ya Mungu mabegani mwake na kugundua binafsi kwamba nira yake ni laini na mzigo wake ni mwepesi (Mt. 11:30), Yona aliamua kujipatia “raha,” yake mwenyewe na hiyo ilikuwa kwa kukimbia katika mwelekeo kinyume na Mungu aliomwita kwenda. 

`Ni wapi Yona alipotarajia kupata amani na pumziko kutoka katika wito wa Mungu? Ni kwa vipi ilileta matokeo mazuri kwake? Soma Yona 1.`

Yona anaondoka kuelekea mwelekeo kinyume na kule Mungu alikomwita. Hata hatulii kusemezana na Mungu, kama walivyofanya wengi wa manabii wa Biblia walipoitwa kuwa wajumbe wa Mungu (tazama, kwa mfano, Kut. 4:13). 

Kinachofurahisha zaidi, hii sio mara ya kwanza Yona kuitwa kusema kwa niaba ya Mungu, kama inavyodokezwa na 2 Wafalme 14:25. Kwa habari hiyo, hata hivyo, Yona anaonekana kufanya kile Bwana alichomwagiza kufanya. Sio wakati huu, hata hivyo. 

Kwa nini? 

Taarifa za kihistoria na uchimbuzi wa mambo ya kale huandika juu ya ukatili wa watawala wa Ashuru ya baada ya mwaka 1000 K.K., waliotawala Mashariki ya Karibu ya kale katika kipindi cha karne ya nane K.K., wakati ambapo Yona alihudumu katika Israeli. Kama miaka 75 baadaye, Senakeribu mfalme wa Ashuru aliivamia Yuda. Israeli na Samaria zilikuwa zimekwisha anguka kama miaka ishirini kabla, naye mfalme Hezekia inavyoonekana alijiunga katika muungano wa tawala zilizoipinga Ashuru. 

Sasa wakati ulikuwa umefika kwa Ashuru kumaliza upinzani. Biblia (2 Fal. 18, Isa. 36), nyaraka za kihistoria za Ashuru, na sanamu za ukutani katika jumba la kifalme la Senakeribu lililokuwa Ninawi zote hutuambia kisa cha kikatili kuhusu anguko la Lakishi, moja ya ngome muhimu na mipaka ya kusini iliyoimarishwa ya Hezekia. 

Katika maandiko ya kumbukumbu moja, Senakeribu anadai kuchukua zaidi ya mateka laki mbili kutoka katika miji 46 yenye ngome anayodai kuiangamiza. Wakati mfalme wa Ashuru alipouteka Lakishi, mamia au maelfu ya mateka waliuawa kwa kuchomwa na vitu vyenye ncha kali; wafuasi wenye msimamo mkali wa mfalme Hezekia walichunwa ngozi wakiwa hai, wakati waliobaki walipelekwa Ashuru kuwa watumwa wa kazi nafuu. 

Waashuru wangeweza kuwa wakatili kwa ajabu sana, hata kwa viwango vya ulimwengu kwa wakati ule. Naye Mungu alikuwa anamtuma Yona katikati ya milki hiyo? 

Je, inashangaza kwamba Yona hakutaka kwenda? 

`Kumkimbia Mungu? Je, umewahi kufanya hivyo? Ikiwa ndivyo, ni kwa vipi kulikuletea matokeo mazuri? Ni masomo gani unaweza kujifunza kutokana na kosa hilo?`