---
title:  Mwanzo wa Pumziko
date:  22/08/2021
---

Mungu alikuwepo mwanzo. BWANA Mungu alitamka ikawa. Nuru hutenga mchana kutoka usiku; anga la mbingu, anga, na bahari vinatokea kwa kutamkwa katika siku ya pili; nchi kavu na mimea vinafuata katika siku ya tatu. Mungu anatengeneza mpangilio wa msingi wa muda na jiografia, na kisha anaujaza katika siku tatu zinazofuata, Mianga inaitawala anga wakati wa mchana na usiku. Tofauti na visa vya tamaduni za kale, simulizi ya kibiblia kuhusu Uumbaji inaufafanua vizuri zaidi kwamba jua, mwezi, au nyota si miungu. Ilikuwa sehemu ya uumbaji katika siku ya nne na inategemea neno la Muumbaji. 

Maelezo ya Musa ya siku ya 5 na 6 (Mwa. 1:20—31) yamejaa uhai na uzuri. Ndege, samaki, wanyama wa nchi kavu—wote wanajaza nafasi iliyoandaliwa na Mungu. 

`Je tathmini ya Mungu huashiria nini kuhusu Uumbaji? Soma Mwanzo 1:1—31.`

Hii siyo tu mahali patupu popote ambapo Mungu ameumba; ni eneo kamilifu. Viumbe wengi sana wanaijaza nchi. Kama kibwagizo chenye mfuatano wa sauti ya kuvuta usikivu, Mungu anadumu kusema kwamba kilikuwa “chema” baada ya kila siku. 

`Tofauti gani iliyopo kati ya uumbaji wa jamii ya wanadamu na ulimwengu wote unaobaki ulioumbwa? Soma Mwanzo 1:26, 27 na Mwanzo 2:7, 21—24.`

Mungu anainama na kuanza kutengeneza tope. Uumbaji wa mwanadamu kwa mfano na sura ya Mungu ni mfano wa kivitendo wa ushirika na ukaribu. Mungu anainama na kupuliza uhai katika pua za Adamu, na pakawa na nafsi hai. Uumbaji maalumu wa Hawa kutoka katika ubavu wa Adamu huongeza kipengele kingine muhimu katika juma la Uumbaji. Ndoa ni sehemu ya mpango wa Mungu kwa wanadamu dhamana takatifu ya ushirika kati ya ’_ish na ’ishshah,_ “mwanamume na “mwanamke.” 

Wakati huu, Mungu anapotazama kila kitu alichokifanya katika siku ya sita, kiitikio husikika tofauti: “Mungu akaona kila kitu alichokifanya, na kilikuwa ni chema sana.” (Mwa. 1:31). 

`Fikiria kuhusu jinsi simulizi ya Uumbaji wa kibiblia ilivyo tofauti sana na kile wanadamu, pasipo uongozi wa Neno la Mungu, hufundisha. Hili linapaswa kutuambia nini kuhusu kiasi gani tunahitaji kulitegemea Neno la Mungu kwa ajili ya kuuelewa ukweli?`