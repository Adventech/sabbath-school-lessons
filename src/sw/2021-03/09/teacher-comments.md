---
title:  Ufafanuzi
date:  27/08/2021
---

### I: Muhtasari

Kilele cha uumbaji wote wa Mungu ni Sabato ya Biblia. Katika siku tatu za kwanza za juma la Uumbaji, Mungu aliumba nuru, akafanyiza mbingu na nchi, na kuumba maji na nchi kavu na kila aina ya mimea, Katika siku ya nne, aliumba jua, mwezi na nyota. Siku mbili zinazofuata, Mungu aliijaza nchi kwa samaki na ndege, na wanadamu. 

Siku ya saba, Mungu aliitakasa, au kuitenga kando kama takatifu, Sabato kama siku kwa ajili ya wanadamu kumwabudu Mungu kwa ajili ya maajabu ya uumbaji, kufurahia mahusiano ya upendo, na kuingia katika ushirika na Muumba wao. Katika somo la juma hili, “*Mahadhi ya Pumziko,*” tutagundua jinsi Sabato ilivyofungamanishwa katika mfumo wa muda kama kumbukumbu kwa Muumbaji wetu kwa ajili ya kipawa chake cha uzima kwetu, wa dunia hii pamoja na wa milele. 

Somo hili hufunua kwamba katika karne zote Sabato imekuwa msaada wa kumbukumbu kwa watu wa Mungu, kwa kudumu ikiwakumbusha juu ya Muumbaji wao. Ikiwa Sabato ingetunzwa kwa uaminifu katika kila kizazi, wasingekuwepo wakanamungu, wale wanaodai habari za uwepo wa Mungu haujulikani wala hauwezi kujulikana, au wanafalsafa wanaoshikilia mantiki ya kibinadamu na kupinga mafundisho ya dini, mambo yale yapitayo akili ya mwanadamu, kama msingi wa maadili na kufanya maamuzi. 

Sabato inaashiria juu ya Mungu aliyetuumba, anayeshughulika nasi, na kujali mahitaji yetu ya kila siku. Muumbaji mwenye nguvu aliwakomboa Israeli kutoka katika utumwa wa Misri naye anaweza kutukomboa kutoka katika utumwa wa mazoea ya dhambi yanayotutawala. 

Siku ya Sabato tunapumzika katika baraka yake yeye aliyetuumba, yeye aliyetukomboa, yeye anayetutakasa, na yeye anayekuja tena kutuchukua. Sabato ni mahali penye miti na chemchemi katika jangwa linalounguza la dunia yetu isiyo na dini, yenye wazimu. 

*Sehemu II: Ufafanuzi*

Ajabu ya kutisha ya anga huashiria Mungu mwenye uweza wote aliye Muumbaji wa ulimwengu. Frank Borman alikuwa afisa wa kwanza wa wafanyakazi wa anga kusafiri kuvuka mzingo wa dunia. Akitazama chini duniani akiwa umbali wa maili 250,000, Borman alituma ujumbe kwa simu ya radio, akinukuu #Mwanzo 1:1#, " 'Hapo mwanzo Mungu aliziumba mbingu na nchi.' " Kama alivyofafanua ....

..... baadaye: “Nilikuwa na hisia kupita kiasi kwamba lazima kulikuwa na nguvu iliyo kubwa kuliko sisi—kwamba alikuwako Mungu, kwamba kwa hakika kulikuwako na mwanzo.” Wengi wa wanazuoni wabobezi wa dunia hii wameguswa sana na usanifu wa kushangaza, mwingiliano na utendaji wa hali ya juu, mpangilio, na ukubwa wa ulimwengu hata wamejenga kiini cha imani kwa Mungu. Hebu nikupatie mifano kadhaa. 

Baadhi ya watu hudhani sayansi inapingana na imani. Bali, watu mashuhuri sana walioanzisha shughuli za kisayansi tangu mwanzo wamekuwa waumini wa kweli—watu kama *Copernicus*, aliyegundua kwamba jua, siyo dunia, ndio kiini cha mfumo wa jua na sayari zake; *Isaac Newton*, aliyegundua nguvu za uvutano; *Blaise Pascal*, aliyevumbua kikokotozi cha kwanza; *James Maxwell*, aliyeunda sheria za sumakuumeme. Wote walikuwa Wakristo waliohisi kwamba kujifunza juu ya asili hakukutoa changamoto kwa imani yao lakini badala yake kuliifanya imara. 

#Mwanzo 1:1# ndio msingi wa Maandiko yote. “Hapo mwanzo Mungu aliziumba mbingu na nchi.” Neno la Kiebrania linalomaanisha “umba” katika kifungu hiki ni bara. Linazungumzia kuhusu kitu fulani alichokifanya Mungu. Hiki kitenzi cha Kiebrania mara zote kinahusianishwa na kazi ya Mungu ya uumbaji. Mungu anao uwezo, uweza wa kutisha, kuumba kitu pasipo kutumia kitu. Mungu anatamka, na dunia inatokea. Anatamka, na dunia inatandawa na kijani kibichi. Anatamka, na miti na maua vinachanua. Anatamka, na jua, mwezi, na nyota mara moja vinatokea. 

*Uweza wa Mungu Usio na Ukomo*

Kupata wazo dogo tu la jinsi uweza wa Mungu usivyo na ukomo, hebu tuchunguze umbile moja tu katika mbingu: jua. Je, Mungu aliliumba jua? Kwa hakika. #Mwanzo 1:14—16# inasimulia kisa cha Mungu kuumba mianga miwili kuzitawala mbingu: jua kutawala mchana na mwezi kutawala usiku. Tunaishi katika moja ya sayari inayolizunguka jua. Jua huzalisha nishati zaidi katika sekunde moja kuliko wanadamu walivyozalisha katika historia yake yote. Ukichukua kwa pamoja nishati ya umeme na nishati inayozalishwa kwa nguvu ya jua au makaa ya mawe au gesi tangu mwanzo wa wakati, na jua bado linazalisha zaidi katika sekunde moja .....

.... Jua lina kipenyo cha takriban maili 860,000 na linaweza kushikilia sayari milioni moja zenye ukubwa wa dunia. Lakini jua ni moja tu ya angalau bilioni 100 ya nyota katika kundi letu la nyota, Kilimia. Nyota moja inayojulikana sana kwa kung’aa na ukubwa katika kundi la nyota la Kilimia inatoa nguvu nishati mara milioni kumi inayozalishwa na jua letu. Nyota milioni 100 zenye ukubwa wa jua letu zinaweza kuenea kwa urahisi katika kizio cha nyota angavu sana katika kundi la nyota la Kilimia. Wanasayansi kadhaa wanakadiria kwamba kuna nyota trilioni bilioni kumi katika ulimwengu. Baadhi wamesema kwamba hii inakaribia idadi sawa ya nyota ilivyo kwa chembe za mchanga ufukweni. 

Nabii Isaya anatualika tutafakari juu ya uweza wa Mungu wa uumbaji katika maneno haya, “Inueni macho yenu juu, mkaone; ni nani aliyeziumba hizi; aletaye nje jeshi lao kwa hesabu; aziita zote kwa majina; kwa ukuu wa uweza wake, na kwa kuwa yeye ni hodari kwa nguvu zake; hapana moja isiyokuwapo mahali pake.” (#Isa. 40:26#). Sabato ya siku ya saba ni kumbukumbu ya milele, ishara ya milele, ukumbusho wa kudumu wa uweza wa Mungu wa ajabu wa uumbaji. 

Katika hitimisho la juma la uumbaji, #Mwanzo 2:1—3# inasema, “Basi mbingu na nchi zikamalizika, na jeshi lake lote. Na siku ya saba Mungu alimaliza kazi yake yote aliyoifanya; akastarehe siku ya saba, akaacha kufanya kazi yake yote aliyoifanya. Mungu akaibarikia siku ya saba, akaitakasa kwa sababu katika siku hiyo Mungu alistarehe, akaacha kufanya kazi yake yote aliyoiumba na kuifanya.” 

Mungu alipumzika si kwa sababu alikuwa amechoka. Alipumzika kuburudishwa katika uzuri na fahari ya ulimwengu alioufanya. Alipumzika kama mfano kwetu. Sabato ni pumziko la kila juma kumsifu Yeye aliyetuumba. Tunapoabudu katika siku ya Sabato tunaifungua mioyo yetu kupokea baraka ya pekee aliyoiweka katika siku hiyo ambayo haikuwekwa katika siku nyingine. 

*Muumbaji Anayejali*

Sabato inatukumbusha kwamba sisi sio mayatima wa kiulimwengu juu ya tufe fulani la mwamba linalozunguka. Inatuelekeza kwa Muumbaji aliyetuumba kwa kusudi na kutupenda sana kiasi cha kutotuacha tulipotanga kutoka katika hilo kusudi. Sabato inatukumbusha juu ya Yeye aliyetoa mazuri yote ya maisha kwa ajili yetu. Utunzaji wa Mungu .....

....unadhihirishwa katika muujiza wa mara tatu wa Sabato wa kudondoka kwa chakula kilichotoka mbinguni. Chakula kilichotoka mbinguni kilidondoka mara mbili zaidi siku ya Ijumaa. Hakikudondoka siku ya Sabato. Ikiwa Waisraeli waliokota zaidi ya walichoweza kula katika siku yoyote ya juma isipokuwa Ijumaa, kiliharibika. Siku ya Ijumaa, chakula kutoka mbinguni kilichohifadhiwa ili kuliwa siku ya Sabato hakikuharibu. Ibada ya Sabato katika miaka 40 ya kutangatanga jangwani iliwakumbusha Waisraeli juu ya Mungu Muumbaji aliyewajali. 

Ni muhimu kuzingatia kwa makini kwamba Waisraeli waliitunza Sabato kabla ya kutolewa kwa sheria juu ya Mlima Sinai. Amri ya Sabato katika #Kutoka 20:8—11# inaanza kwa neno “*ikumbuke.*” Inaelekeza nyuma kwa Mungu aliyeumba ulimwengu kwa siku sita na kupumzika katika siku ya Saba. Ikiwa, baadhi ya watu wanaamini, Mungu aliweka ulimwengu huu katika mwendo na ikageuka taratibu kwa mamilioni ya miaka, lisingekuwepo kabisa hitaji la Sabato na hakuna cha kukumbuka. 

Sabato ni alama ya milele ya pumziko letu kwake. Ni ishara ya kipekee ya uaminifu kwa Muumbaji (#Ezek. 20:12, 20#). Badala ya hitaji la kisheria lisilo na mantiki, inafunua kwamba pumziko la kweli kutoka haki kwa matendo linapatikana kwake. Sabato inasema kuhusu Mungu aliyefanikiwa ili kwamba tuweze kupumzika katika mafanikio yake. Pumziko la kweli la Sabato ni pumziko la neema katika mikono yenye upendo ya Yeye aliyetuumba, Yeye aliyetukomboa, na Yeye anayekuja tena kutuchukua. 

*Mkombozi*

Kuna nyanja nyingine ya amri ya Sabato. #Kumbukumbu la Torati 5# inarudia amri ya Sabato kwa kizazi kipya wanaokaribia kuingia katika Nchi ya Ahadi. Kifungu hiki kinawakumbusha kwamba walikuwa watumwa Misri, na Muumbaji wao mwenye enzi aliwakomboa. Ni yeye pekee awezaye kutuokoa kutoka katika utumwa wa dhambi. Ni yeye pekee awezaye kuvunja minyororo inayotufunga. Ni yeye pekee anayeweza kutukomboa kutoka kwenye kushikiliwa sana na dhambi. Huu ndio ujumbe wa Sabato—Muumbaji mwenye enzi anataka kuiumba upya mioyo yetu.

### Sehemu ya III: Matumizi Maishani

Unapozingatia matumizi ya kivitendo ya Sabato katika maisha yako binafsi, zingatia maswali yafuatayo: 

● ••• Wakati unapofikiria kuhusu pumziko la Sabato, unafikiri kuhusu nini? Ni kwa vipi dhana ya pumziko la Sabato ina maana kwako? 

● ••• Kwa nini ukweli wa Biblia kuhusu Uumbaji ni muhimu maishani mwako? Inaleta badiliko gani la kivitendo ikiwa tuliumbwa au tuliibuka kupitia hatua za mabadiliko ya taratibu kwa mamilioni ya miaka? Imani yangu kwa moja ya dhana hizi mbili inaathirije maisha yangu leo? 

● ••• Je, umewahi kuifikiria Sabato kama ishara ya ukombozi hapo kabla? Kwa nini ukweli huu wa kibiblia ni muhimu? 

● ••• Sabato husema kuhusu kupumzika katika Mungu ambaye hutupatia mahitaji yetu yote. Kunyesha kwa chakula kilichotoka mbinguni kunadhihirisha utoaji wake wa kila siku. Wazo hili la Sabato huletaje badiliko katika maisha yako? 

● ••• Kwa kuzingatia somo la juma hili, unadhani Ellen G. White anamaanisha nini katika kauli ifuatayo: "Katika mwanzo wa wakati wa taabu, tulijazwa na Roho Mtakatifu tulipokwenda na kuihubiri Sabato kikamilifu zaidi" *—Early Writing, uk. 33.* Anaeleza zaidi kwamba kwa kuanza kwa wakati wa taabu, anazungumzia kuhusu wakati kabla tu ya kufungwa kwa mlango wa rehema wakati mlango wa rehema ungali wazi.