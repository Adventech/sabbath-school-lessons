---
title:  Sababu Nyingine ya Kupumzika
date:  25/08/2021
---

Israeli wamepiga kambi upande wa mashariki wa Yordani. Walishatwaa umiliki wa nchi ya mfalme wa Bashani na wafalme wawili wa Waamori. Kwa mara nyingine tena, kwa wakati huu muhimu, Musa anawaita Israeli pamoja na kuwakumbusha kwamba agano lililofanywa Sinai halikuwa tu kwa ajili ya wazazi wao bali kwa ajili yao, pia. Kisha anaendelea kurudia Amri Kumi, tena kwa ajili ya manufaa yao. 

`Linganisha Kutoka 20:8—11 na Kumbukumbu 5:12—15. Kuna tofauti gani kwa namna amri ya Sabato ilivyoelezwa katika mafungu hayo?` 

Katika Kutoka 20:8, amri inaanza kwa neno “_Ikumbuke._” Kumbukumbu la Torati 5:12 huanza kwa neno “_Ishike._” Neno “kumbuka” linakuja baadaye kidogo katika amri yenyewe (Kum. 5:15). Katika fungu hili, wanaambiwa kukumbuka kwamba walikuwa watumwa. Ingawa kizazi kimekua kikiwa huru, wote wangekuwa wamezaliwa utumwani kama isingekuwa wokovu wa kimuujiza. Amri ya Sabato ilikuwa kuwakumbusha Mungu yule yule aliyeshughulika katika kisa cha Uumbaji alikuwa anashughulika pia katika wokovu wao: “Bwana, Mungu wako, alikutoa huko kwa mkono wenye nguvu, na mkono ulionyoshwa” (Kum. 5:15) 

Ukweli huu unafaa mazingira yaliyokuwepo ya Israeli ya wakati ule, wakisimama kwa mara ya pili katika mipaka ya Nchi ya Ahadi, miaka arobaini baada ya kizazi cha kwanza kushindwa vibaya. Walikuwa dhaifu katika kuishinda nchi hii kama baba zao walivyokuwa katika kutoka Misri. walimhitaji huyu Mungu anayetenda kwa "_mkono wenye nguvu_" na “_mkono ulionyoshwa._” 

Sabato inakaribia kuchukua kipimo kilichoongezwa. Kwa kuwa Mungu ni Mungu wa ukombozi, Israeli wanapaswa kuitunza Sabato (Kum. 5:15). 

Bila shaka, uumbaji hauko mbali kutoka katika amri ya Sabato, hata katika Kumbukumbu la Torati 5, licha ya kichocheo tofauti. Katika uelewa, ukombozi wa Israeli kutoka katika nchi ya Misri ndio mwanzo wa uumbaji upya, unaofanana na kisa cha uumbaji katika Mwanzo. Israeli, kama watu waliokombolewa, ni uumbaji mpya wa Mungu (tazama pia, kwa mfano Isa. 43:15). 

Na kwa sababu Kutoka huonekana kama alama ya uhuru kutoka dhambini, yaani, Ukombozi, tunaweza kupata katika Sabato alama zote mbili ya Uumbaji na Ukombozi. Hivyo, kwa namna halisi sana, Sabato inatuelekeza kwa Yesu, Muumbaji wetu na Mwokozi wetu.

`Soma Yohana 1:1-13. Ni nini mafungu haya hutufundisha kuhusu Yesu kama Muumbaji na Mwokozi wetu?`