---
title:  Kung’oa Wahaka 
date:  15/07/2021
---

`Soma Yohana 14:1—6. Katikati ya kukosa kwetu utulivu, tunaweza kufanya nini ili mioyo yetu isihisi mfadhaiko? Nini ufumbuzi wa kushinda mgawanyiko, ubinafsi, tamaa, unafiki, na kupata pumziko kwa hakika?`

Kushinda wahaka daima huanza na Yesu. Yeye ndiye njia, kweli, na uzima. Anajua mwelekeo sahihi tunapotangatanga bila kusudi katika jangwa la ulimwengu wetu uliojazwa na vyombo vya habari; kama Mtoa sheria wa Kiungu Yeye binafsi ni kweli iliyovikwa utu, na Roho Wake atatuongoza katika kweli yote (Yn. 16:13). 

Tunapokuwa tumeumizwa, tumechoka, tumechakaa, wagonjwa na kukatishwa tamaa, Yeye ni uzima—si uzima wowote tu. Kwa hakika, ametuahidi uzima tele (Yn. 10:10). Hii inajumuisha makao yetu ya milele na uzima wa milele, lakini pia inajumuisha ubora wa tofauti wa maisha ya hapa. Muumbaji kwa hakika anaweza kutoa kwa wingi na zaidi ya kipimo, hata sasa. 

"Msifadhaike mioyoni mwenu" ni wito wa kuishi kwa matumaini. Tunapohisi kuchoka, Anaweza kutuinua juu. Tunapopambana na giza na dhambi, Yeye ndiye Yule aliyeanzisha na ambaye pia atatimiza kazi yake njema ndani yetu (Fil. 1:6). 

Haidhuru kwa namna gani mambo huwa mabaya hapa (na ndiyo, yanaweza kuwa mabaya) tazamia ahadi tuliyopewa katika Yesu. Anaandaa “mahali” kwa ajili yetu, mahali ambapo maumivu yetu, kukosa utulivu, na machungu vitatoweshwa milele. Hilo ndilo tumaini tulilopewa katika Kristo Yesu, nalo linatolewa kwetu sote, haidhuru jinsi tulivyo, haidhuru wakati wetu wa nyuma ukoje, haidhuru maisha yetu yamekuwa duni kiasi gani au ni duni sana. 

Ufumbuzi, hata hivyo, ni kwa kuja kwetu kwa Mungu kwa vyovyote katika udhaifu wetu, katika kuumia kwetu, katika kuvunjika kwetu, na katika hali yetu ya jumla ya anguko, tukijua kwamba anatupokea licha ya mambo haya. Hivyo ndivyo neema ilivyo, na kwa nini tunapaswa kuamini kwamba tumepewa hiyo neema ikiwa tutaitafuta kwa imani. 

`Soma Yeremia 3:22. Mungu anatuuliza tufanye nini, na ndipo, atafanya nini katika kuonesha mwitikio kwa ajili yetu?`

`Fikiria maneno ya Yesu: “ ‘Nitakuja tena niwakaribishe kwangu; ili nilipo mimi, nanyi mwepo’ ” (Yn. 14:3). Hili linapaswa kutuambia nini kuhusu jinsi ahadi ya Kuja mara ya Pili ilivyo kiini na ya muhimu? Hasa kwetu Waadventista wa Sabato (na uelewa wetu wa kifo), kwa nini ahadi ya Kuja mara ya Pili ni ya thamani sana?`