---
title:  Ufafanuzi
date:  16/07/2021
---

### I: Muhtasari

Mchungaji anasimulia kisa cha ajabu cha kutembelea ngome kongwe ya Wahindi wa Marekani katika sehemu ya kaskazini-magharibi ya New York. Lilikuwa eneo la mbali sana, lakini ngome bado ilikuwa imehifadhiwa vizuri. Eneo hili lilikaliwa na Wahindi wa Amerika kwa karne nyingi. Kila mwaka maelfu ya watalii walitembelea ngome hii. Mchungaji alimwuliza mwongozaji ikiwa mgeni yeyote aliwahi kupata kigumba—kichwa cha mshale wa kihindi. 

Mwongozaji alitabasamu na kuitikia, “Ndiyo, katika lango la mbele la ngome, mahali hapo unaposimama.” Mchungaji alishangaa kwa vipi hilo lingewezekana. Watu wengi walitembea katika eneo hilo kila siku. Kwa nini hawakupata kigumba cha kihindi kinachopendwa sana? Mwongozaji hatimaye alielezea kwamba vigumba vilikuwa tu chini ya ardhi. Wakati mzuri zaidi wa kuvipata ulikuwa baada ya majira ya baridi, mwanzo wa majira ya kuchipua wakati joto linapoanza kupanda. Vilikuwa hapo muda wote. Katika hali sahihi, vilionekana. 

Katika somo la juma hili, “Chanzo cha Wahaka,” tutajifunza mitazamo ambayo mara nyingi inafichwa isionekane na kujitokeza mara kwa mara. Mitazamo kama vile kiburi, ubinafsi, tamaa mbaya, na unafiki mara nyingi sana huonekana katika maisha ya Wakristo na kuharibu ushuhudiaji wetu. Mtume Paulo anatuambia tuangalie sana “mtu asiipungukie neema ya Mungu; shina la uchungu lisije likachipuka na kuwasumbua, na watu wengi wakatiwa unajisi kwa hilo” (#Ebr. 12:15#). 

Chanzo cha wahaka hubaki katika mioyo yetu wote. Vyanzo hivi, visiposhughulikiwa, huzalisha machipukizi, ambayo hatimaye huzaa matunda mabaya. Juma hili tutachunguza kwa makini vichache kati ya vyanzo hivi na kujifunza njia za kuvitambua, na hatimaye, kwa neema ya Mungu, kuving’oa kutoka katika maisha yetu. 

### Sehemu ya II: Ufafanuzi

Mtupo wa jicho wa kawaida kwa kauli ya Yesu katika #Mathayo 10: 34—39# unaweza kusababisha kuchanganyikiwa. Ikiwa Yesu ni Mfalme wa Amani, kwa nini alisema hakuja kuleta amani katika dunia hii bali upanga? (#Mt. 10:34#). Kwa nini alidokeza kwamba “ ‘adui za mtu ni wale wa nyumbani mwake’ ”? (#Mt. 10:36#), na kwa nini anasema, “ ‘Apendaye baba au mama kuliko mimi, hanistahili’” (#Mt. 10:37#). Kuna masuala makuu matatu hapa. Yesu alitaka wafuasi wake watambue ....

..... gharama ya uanafunzi. Mtu anapompokea Kristo na kujitoa kumfuata, mwovu anakasirika. Hatupaswi kushangazwa kunapotokea upinzani kwa injili. Tumetangaza vita kwa Shetani na tunapambana na nguvu za kuzimu. Yesu anaelekeza katika mafungu haya kwamba amani, amani ya kweli, huja kwa kumfuata katikati ya pambano. Masuala hapa yanahusu uaminifu na utii. Ingawa Yesu anamwalika kila mmoja wetu kuziheshimu familia zetu, tunao uaminifu wa juu. Amani hufurika mioyoni mwetu tunapomweka Kristo wa kwanza katika maisha yetu na kuwa uhakika wa uwepo wake. 

*Kujishusha kwa Kristo.*

Mtume Paulo anaweka bayana moja ya maelezo ya kina ya kujishusha kwa Kristo katika Maandiko yote. Baadhi ya wanateolojia wameliita hili “hatua/ngazi za upendo wa Mungu.” Katika #Wafilipi 2:5—7,# Paulo anasema, “Iweni na nia iyo hiyo ndani yenu ambayo ilikuwamo pia ndani ya Kristo Yesu; ambaye yeye mwanzo alikuwa yuna namna ya Mungu, naye hakuona kule kuwa sawa na Mungu kuwa ni kitu cha kushikamana nacho; bali alijifanya kuwa hana utukufu, akatwaa namna ya mtumwa, akawa ana mfano wa wanadamu.” Angalia utofauti kati ya maneno haya mawili, namna ya Mungu na namna ya mtumwa. Neno la Kiyunani linalomaanisha “*namna*” ni “*morphe,*” ambalo pia linaweza kutafsiriwa “*hali/tabia ya*” au kuwa na “*asili ya.*” 

Yesu alikuwa sawa na Baba katika kila hali/tabia ya asili yake. Kristo alikuwa na Baba tangu milele zote akiwa sawa Naye na wa milele kama Yeye. “Alijifanya kuwa hana utukufu,” au, kihalisi inatafsiriwa, Alijinyima ukuu na haki ya kuwa sawa na Mungu akafanyika mwanadamu. Hakufanyika tu mwanadamu; alifanyika mtu duni, mtumwa. Hakufanyika tu mtumwa; alikuwa mtumwa mnyenyekevu, mtiifu, hakufanyika tu mwanadamu aliyekuwa mtumwa mnyenyekevu, mtiifu, alikufa kifo cha msalaba, kifo cha kutisha kuliko vifo vyote. 

Yesu, Bwana wetu wa milele, Muumba wetu mwenye nguvu zote, anayetumikiwa na wote, alifanyika mtumwa wa wote. Maisha ya Yesu waziwazi hueleza kwamba maisha ya utumishi wa kujitoa kafara binafsi, ni maisha matulivu na furaha ya kudumu. 

Maisha ya Kristo ya utumishi wa upendo wa kujitoa kafara binafsi yana utofauti wa moja kwa moja na kisa kuhusu ndugu wawili ambacho Yesu alikisimulia katika #Luka 12:13—31#. Hawa vijana wawili wenye ....

.....kutafuta manufaa yao binafsi walikuwa wakibishana kuhusu urithi ambao wangepata kutoka katika mali za baba yao. Walikuja kwa Yesu na kumwomba kuwapatanisha katika mabishano yao. Yesu alikataa, kwa wazi akielekeza kwamba amani na furaha ya kweli hutokana na kutoa si kushikilia. Tunakuwa wenye furaha ya kweli tunapowafanya wengine wafurahi, sio tunapojaribu kuwatendea kwa hila ila kujifurahisha wenyewe. 

*Tamaa ya Makuu/kiburi na Kiini cha Ukristo.* 

Wakati wa chakula cha mwisho, katika moja ya nyakati zenye taadhima katika historia ya mwanadamu, wanafunzi bado walikuwa 
wanajadiliana ni nani aliye mkuu katika ufalme. Jioni moja ya kusalitiwa kwa Kristo na kujaribiwa, bado waliamini kwamba angeanzisha ufalme wa kidunia. Hii haikuwa mara ya kwanza kuwepo ushindani miongoni mwao kuhusu ni nani angekuwa mkuu katika ufalme wake. Kuna kisa katika #Mathayo 20:20—28# kinachoweka bayana kiini hasa cha Ukristo. Kinaelezea kwa nguvu kiini cha maana ya kuwa mfuasi wa Kristo. Haya ndiyo mazingira ya kisa. Yesu akiwa njiani kuelekea Yerusalemu. kwa mara ya mwisho. 

Alijaribu kuwaeleza wanafunzi wake bila mafanikio kwamba muda si mrefu angekataliwa, kujaribiwa, kushitakiwa kwa uongo na kusulubiwa. Kwa sababu fulani, dhanio lao kuhusu Masihi liliwazuia kuelewa asili ya utume wake. Wanachuja anachokisema Yesu kwa kupitia kwa mawazo yao yaliyokosewa ya ukuu wa kidunia yanayozunguka katika vichwa vyao. Mawazo yao ya umaarufu katika ufalme mpya na ya ukuu wa kidunia ni msingi wa ombi la mama yao Yakobo na Yohana, linalopatikana katika #Mathayo 20:20, 21.# 

“Akamwambia, ‘Agiza kwamba hawa wanangu wawili waketi mmoja mkono wako wa kuume, na mmoja mkono wako wa kushoto, katika ufalme wako’ ” (#Mt. 20:21#). 

Yakobo na Yohana pamoja na Petro walikuwa sehemu ya mduara wa ndani wa Kristo. Walikuwa baadhi ya ndugu zake wa kweli wa karibu. Yesu hakuwa amesema muda mfupi kabla: 

" 'Amin, nawaambia ya kwamba ninyi mlionifuata mimi, katika ulimwengu mpya, atakapoketi Mwana wa Adamu katika kiti cha utukufu wake, ninyi nanyi mtaketi katika viti kumi na viwili, mkiwahukumu kabila kumi na mbili za Israeli' " (#Mt. 19:28#).

..... Je, haikuwa na mantiki kwa Yakobo na Yohana kufikiri kwamba ikiwa Yesu alikuwa anakwenda Yerusalemu kusimika ufalme wake wa milele, walistahili kuliko mtu mwingine yeyote kuwa karibu naye katika kiti chake cha enzi? Walikuwa karibu naye zaidi kwa kipindi chote cha huduma yake. Walikuwa wasiri wake—wafuasi wake wa karibu. Waliamini kwamba walistahili nafasi hii ya heshima na fadhila. 

Wanafunzi wengine kwa wazi walifadhaishwa kuhusu hili jaribio la Yakobo na Yohana kutafuta kwa nguvu kupata nafasi ya kwanza katika ufalme. Jibu la Yesu halipitwi na wakati. Linasema kuhusu kiini cha Ukristo halisi. Akiwaita wanafunzi kwake, Yesu alisema, “ ‘Mwajua ya kuwa wakuu wa Mataifa huwatawala kwa nguvu, na wakubwa wao huwatumikisha. Lakini haitakuwa hivyo kwenu; bali mtu ye yote anayetaka kuwa mkubwa kwenu, na awe mtumishi wenu; na mtu ye yote anayetaka kuwa wa kwanza kwenu na awe mtumwa wenu; kama vile Mwana wa Adamu asivyokuja kutumikiwa, bali kutumika’ ” (#Mt. 20:25—28#). 

Kanuni ya ulimwengu huu ni kushikilia. Kanuni ya ufalme wa Kristo ni kutoa. Kanuni ya ulimwengu huu ni kujikuza binafsi. Kanuni ya ufalme wa Kristo ni kujitoa nafsi. Kanuni ya ulimwengu huu ni kujitazama binafsi. Kanuni ya ufalme wa Kristo ni kuwatazama wengine. 

Yesu alijua kilichokuwa kinaendelea katika mawazo ya wanafunzi, naye akazungumza katika kiini hasa cha maisha ya Kikristo. Nje duniani, Yesu alisema, ni kweli kabisa kwamba mtu mkuu ni mtu yule anayewatawala wengine. Mtu mkuu hivyo ni bwana, ambaye amri yake wengine ni lazima waende haraka kuitii. Kwa neno tu, anaweza kuamuru utumishi, na hitaji lake dogo kabisa atapatiwa. 

Nje duniani kulikuwa na liwali wa Kirumi na mapambo yake ya kifalme na msafara wake, mtawala wa mashariki na watumwa wake, mfanyabiashara Tajiri na watumishi wake, mmiliki ardhi na mashamba yake. Ulimwengu huwachukulia kuwa wakuu, lakini katika tathmini ya Kristo, utumishi pekee ndio nembo ya ukuu; ukuu haujumuishi kuwaamuru wengine wafanye vitu kwa ajili yetu. Unajumuisha kufanya kwetu vitu kwa ajili ya wengine. Haya ni mapinduzi ya Kikristo; huu ni upinduaji kamili wa viwango vya dunia. Huu ni mpangilio mpya wa kanuni. 

Katika falme za dunia, cheo kilimaanisha kujikuza binafsi. Watu walipaswa kuwepo kwa ajili ya madaraja ya watawala. Mvuto, utajiri, elimu, zilikuwa njia nyingi sana za kuweza kutawala watu wengi kwa .....

...... manufaa ya viongozi. Madaraja ya juu walipaswa kufikiri, kuamua, kufurahia, na kutawala; ya chini yalipaswa kutii na kutumikia. Dini, kama vitu vingine vyote, ilikuwa ni suala la mamlaka. Watu walitarajiwa kuamini na kutekeleza kama wakuu walivyoelekeza. Haki ya mtu kama mtu, kufikiri na kutenda kwa ajili yake mwenyewe, haikutambuliwa kabisa. 

“Kristo alikuwa anaanzisha ufalme katika kanuni zilizo tofauti. Aliwaita watu, si kwa mamlaka bali kwa utumishi, wenye nguvu kubeba udhaifu wa wanyonge. Madaraka, cheo, talanta, elimu, zilimweka aliyenazo chini ya wajibu mkubwa kuwahudumia wenzake. ”*—Ellen G. White, The Desire of Ages, uk. 550.*

### Sehemu ya III: Matumizi Maishani

Tunapotafakari maisha ya Yesu, maisha yetu yanabadilishwa.Tunakuwa kama Yeye tunayevutiwa naye mno. Tunabadilishwa kuwa katika mfano wake tunapotazama neema, rehema, huruma, na wema katika Neno Lake. Maisha yake ya kujitoa kafara binafsi yanatutia moyo kujali mahitaji ya wengine. Mtu mmoja amesema vema, “Mtu yeyote anayejijali mwenyewe ni kifurushi kidogo.” Kuongeza mvuto wa somo la juma hili, hapa kuna zoezi la kiutendaji kwa juma hili: 

● ••• Tafuta sehemu tulivu ya kuwa peke yako na kumwomba Mungu akusaidie kuona hitaji maalumu kwa mtu aliye karibu yako. 

● ••• Mara Roho Mtakatifu anapokuonesha hitaji hili katika maisha ya mtu huyo, mwombe Mungu kile unachoweza kufanya ili kukidhi hitaji hilo. Hitaji linaweza kuwa jambo rahisi kama kumwalika jirani mzee aliye mpweke kwa ajili ya chakula cha jioni, kumsaidia mama mleapweke kulea mtoto, kumfariji mtu aliyegundulika kuwa na saratani, kumtia moyo kijana, kumfundisha mtoto. 

● ••• Fanya maamuzi halisi kwamba utatoa muda wako kumbariki mtu mwingine kwa eneo la mvuto wako. Kadiri unavyombariki mtu mwingine, wewe pia, utabarikiwa kupita kiasi.

