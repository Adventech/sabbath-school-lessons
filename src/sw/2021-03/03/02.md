---
title:  Yesu Analeta Utengano
date:  11/07/2021
---

Watu wachache sana hufurahia migogoro. Tunatafuta mno mapatano na amani. Hata tunafundisha semina kuhusu upatanishi na utatuzi wa migogoro katika makanisa yetu au taasisi. 

`Soma Mathayo 10:34—39. Yesu anamaanisha nini anaposema kwamba hakuja kuleta amani bali upanga? Hii inamaanisha nini, ikizingatiwa kwamba Yesu ni “Mfalme wa Amani” (Isa. 9:6)?` 

Tamko la Yesu katika Mathayo 10:34—39 ni kinyume na uelewa kabisa. Mwokozi, aliyekuja kama mtoto asiyejiweza badala ya mfalme hodari aliyezungukwa na walinzi binafsi wenye uwezo mkubwa, aliyehubiri upendo kwa wote majirani na maadui, sasa anawaambia wafuasi wake kwamba analeta utengano na migogoro. Wanafunzi wake na wasikilizaji wake huenda walishangaa, kama tunavyoshangaa: Inawezekanaje? 

Mathayo 10:35—39 inahusu hasa utii na uaminifu. Akinukuu Mika 7:6, Yesu anawapa changamoto wasikilizaji wake kufanya chaguzi kwa umilele. Mwana ni lazima awapende na kuwatii wazazi wake. Hilo lilikuwa ni takwa la kisheria ya amri ambazo Musa alipokea mlimani. Lilikuwa ni sehemu ya kanuni ya Mungu iliyohitajika ya utendaji; lakini, ikiwa upendo huo ungezidi kujitoa kwa Yesu kwa msikilizaji, ilihitaji uamuzi mgumu. Baba na mama wanapaswa kuwapenda na kuwatunza watoto wao. Lakini, ikiwa upendo huo ungezidi kujitoa kwa mzazi kwa Yesu, ulihitaji uamuzi mgumu. Mambo ya kwanza yawe ya kwanza, Yesu anatukumbusha katika kifungu hiki. 

Yesu anaelezea uchaguzi huu kwa kuunda sentensi tatu, kila moja kwa kutumia neno stahili. Kustahili hakujengwi juu ya kiwango cha juu cha maadili au hata kuishinda dhambi. Kustahili kunajengwa katika mahusiano ya mtu na Yesu. Tunastahili tunapomchagua dhidi ya kingine chochote—wakiwamo mama, baba, au watoto. Tunachagua mateso ya msalaba na kumfuata Yesu. 

“Tamanio langu kubwa ni kuwaona vijana wetu wakijawa na roho ya dini safi ambayo itawaongoza kuubeba msalaba na kumfuata Yesu. Songa mbele, wanafunzi wadogo wa Kristo, mkitawaliwa na kanuni, mkivikwa mavazi ya usafi na haki. Mwokozi wenu atawaongoza katika nafasi zinazofaa sana kwa talanta zenu na mahali mnapoweza kuwa wa manufaa zaidi." _—Ellen G. White, Testimonies for the Church, vol. 5, uk. 87.` 

`Wakati mwingine tunalazimika kubeba msalaba si kwa kuchagua wenyewe, na mara nyingine tunabeba msalaba kwa hiari yetu. Kwa vyovyote, nini ufumbuzi katika kuubeba msalaba huo kwa uaminifu?`