---
title:  Unafiki
date:  14/07/2021
---

Mnafiki ni mtu anayejisingizia, anayetaka kuonekana tofauti na alivyo. Neno hili linatumiwa mara saba katika Mathayo 23 katika hotuba ambayo Yesu anawaaibisha hadharani waandishi na Mafarisayo, kiini hasa cha uongozi wa kidini ya Wayahudi (Mt. 23:13, 14, 15, 23, 25, 27, 29). Injili inaonesha Yesu akitoa neema na msamaha kwa wazinzi, watoza ushuru, makahaba, na hata wauaji, lakini alionesha huruma kidogo sana kwa wanafiki (tazama rejea za nyongeza katika Mt. 6:2, 5, 16; Mt. 7:5; Mt. 15:7—9 Mt. 22:18). 

`Soma Mathayo 23:1—13 na kuorodhesha sifa kuu nne za mnafiki zilizotajwa na Yesu.`

Yesu anahusisha sifa nne na waandishi na Mafarisayo. Katika makundi ya kidini ya Kiyahudi kwa karne ya kwanza baada ya Kristo, Mafarisayo waliwakilisha kundi la waliolinda haki za kidini. Walitilia maanani sheria iliyoandikwa na ya kutamkwa na kusisitiza usafi wa kaida za kidini. Kundi lingine lilikuwa Masadukayo, kundi la viongozi hasa walio matajiri, mara zote walihusiana na tabaka la makuhani wasomi. Walizungumza Kiyunani na walifahamu sana falsafa ya Kiyunani na hawakuamini kuhusu hukumu na ufufuo wa wafu. Tunaweza kuwaelezea kama wapenda mabadiliko. Makundi yote haya mawili yalikuwa na hatia ya unafiki. 

Kwa mtazamo wa Yesu, tu wanafiki ikiwa hatutendi kile tunachokisema, tunapoifanya dini kuwa ngumu kwa wengine pasipo kutumia viwango vilevile kwetu wenyewe, tunapotaka wengine kusifia juhudi zetu za kidini, na tunapohitaji heshima na kutambuliwa vinavyomstahili tu Baba yetu wa mbinguni. 

Pamoja na maneno yake kuwa makali na ya moja kwa moja, makabiliano ya Yesu na wale aliowaita wanafiki hata hivyo yalikuwa yamejaa upendo na kujali, hata kwa hawa wanafiki. 

“Huruma ya kimbingu ilionekana usoni pa Mwana wa Mungu alipotazama mara moja hekalu na kisha wasikilizaji wake. Kwa sauti iliyojawa na huzuni na majonzi mazito alitamka, ‘Ee Yerusalemu, Yerusalemu, uwauaye manabii, na kuwapiga kwa mawe wale waliotumwa kwako, ni mara ngapi nimetaka kuwakusanya pamoja watoto wako, kama vile kuku avikusanyavyo pamoja vifaranga vyake chini ya mabawa yake, lakini hamkutaka!' " _—Ellen G. White, The Desire of Ages, uk. 620.`

`Kwa nini huhitaji kuwa kiongozi wa kidini ili kuwa na hatia ya namna ya unafiki ambao Yesu anaukemea kwa nguvu hapa? Tunawezaje kujifunza kuona unafiki wowote kama huo ndani yetu wenyewe ikiwa upo, na kwa vipi tunaweza kuondokana nao?`