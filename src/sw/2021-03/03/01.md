---
title:  Chanzo cha Wahaka
date:  10/07/2021
---

### Somo la Juma Hili
Mt. 10:34—39, Lk. 12:13—21, Fil. 2:5—8, Luka 22:14—30, Mt. 23:1—13.

> <p>Fungu la Kukariri</p>
> “Maana hapo palipo wivu na ugomvi ndipo palipo machafuko, na kila tendo baya” (Yakobo 3:16) 

Mierebi ni miti mizuri, hufikia urefu wa futi 45-90 (mita 15-30). Inasitawi katika hali ya hewa ya baridi yenye majira ya kiangazi ya baridi kidogo. Mbao zake hutumika kutengenezea samani na pia kutengenezea viberiti na karatasi. Kulungu na wanyama wengine hujilisha katika miti midogo ya mierebi katika kipindi kigumu cha baridi kwa kuwa magamba yake yana virutubisho vingi. Mierebi huhitaji mwanga mwingi wa jua, na inakua kwa wakati wote—hata wakati wa majira ya baridi, hali inayofanya iwe chakula muhimu wakati wa majira baridi kwa wanyama wa aina mbalimbali. 

Mierebi, hata hivyo, inafahamika kwa sifa mbaya kutokana na ukweli kwamba ina moja ya mifumo mikubwa zaidi ya mizizi katika ulimwengu wa mimea. Mizizi yake husambaa na kuchipua chini ya ardhi na kutengeneza kundi la mimea linaloweza kusambaa kwa haraka kiasi, ikifunika maeneo makubwa. Mti mmoja mmoja wa mwerebi unaweza kudumu hadi kwa miaka 150, lakini mzizi wenyewe mkubwa sana chini ya ardhi unaweza kuishi kwa maelfu ya miaka. 

Katika somo la juma hili, tunataka kutambua baadhi ya vyanzo vya kukosa kwetu utulivu. Kuna mambo mengi yanayoweza kutuzuia kupata pumziko la kweli ndani ya Yesu. Baadhi ya hivi vyanzo ni dhahiri na havihitaji umakini sana kuvifahamu. Vingine vinaweza visiwe wazi sana kwetu na, kama kwa mwerebi mkubwa usioonekana chini ya ardhi, hatuwezi mara zote kutambua mitazamo na matendo yanayotutenganisha na Mwokozi wetu. 

*Jifunze somo la juma hili kwa maandalizi ya Sabato ya Julai 17.*