---
title:  Tamaa ya Makuu
date:  13/07/2021
---

Kujifunza juma la mwisho la huduma ya Yesu duniani kabla ya kusulubiwa kwake mara zote ni chanzo cha kutia shime na kuchochea ari. Pia kunatoa picha ya jinsi kukosa utulivu na tamaa ya makuu vinavyowasababisha watu kufanya na kusema mambo yasiyofaa. 

`Soma Luka 22:14—30 na ufikiri nini kuhusu hisia za Yesu akiwasikia wanafunzi wake wakibishana wakati wa chakula hiki chenye taadhima kuhusiana na nani kati yao atahesabiwa mkubwa (Lk. 22:24) Kwa nini wanafunzi walivutwa kutoka katika tukio hili la muhimu sana na kushughulika na ukuu wa kibinadamu?`

Mara chache tunajadili na wengine ni nani aliye mkubwa kuliko wote kanisani kwetu, katika familia yetu, au kazini kwetu. Tunaweza kufikiri sana juu ya hili, lakini ni nani, hasa, kwa uwazi hulizungumzia? 

Hii haikuwa mara ya kwanza kwa swali hili kuibuliwa katika jamii ya wafuasi wa Yesu. Mathayo 18:1 hutoa taarifa ya wanafunzi kulileta hili swali kwa Yesu na kulitengeneza kwa ufupi: " 'Ni nani basi aliye mkuu katika ufalme wa mbinguni' " Jibu la Yesu linahusisha matumizi ya kielezo. Baada ya kumwita mtoto, akamweka katikati yao. Walikaza macho yao kwa mshangao. Tendo la Yesu linahitaji ufafanuzi, na katika Mathayo 18:3 Bwana anautoa huo, pia: “ ‘Amin, nawambia, Msipoongoka na kuwa kama vitoto vidogo, hamtaingia kamwe katika ufalme wa mbinguni.’ ” 

Uongofu ni suala la msingi katika kupata pumziko la kweli ndani ya Yesu. Tunatambua kwamba tunahitaji msaada kutoka nje. Tunagundua ghafla kwamba hatuwezi kujitegemea wenyewe bali tunahitaji kumtegemea Yesu. Tunapitia uzoefu wa badiliko la maadili na matamanio yetu. Yesu anawaambia wanafunzi wake: Niaminini mimi na kunitegemea kama huyu mtoto. Ukuu wa kweli ni kuachilia haki zako na kuyakumbatia maadili ya ufalme. 

Kwa bahati mbaya, inaonekana kwamba wanafunzi bado walikuwa hawajaelewa somo hili wakati Yesu alipokula chakula cha mwisho pamoja nao. Mabishano yao na mashindano ya ndani viliharibu wasaa wa ushirika mkamilifu ambao usingeweza kurudiwa. 

Yote hii, hata baada ya miaka ya kuwa pamoja na Yesu, wakihudumu na Yesu, na kusikia na kujifunza miguuni pake? Ni mfano wa namna gani wa jinsi moyo wa mwanadamu unavyodumu kuwa mpotovu! Kwa upande ulio chanya zaidi, hata hivyo, fikiria kuhusu ukweli wa kudumu wa neema ya Bwana, kwamba licha ya mjadala huu wa kusikitisha miongoni mwa wafuasi wake, Yesu hakukata tamaa juu yao. 

`Kwa nini kudumu kumtazama Yesu msalabani kunakuwa suluhisho lenye nguvu dhidi ya shauku ya kujiinua nafsi, ambako, kama wanadamu tulioanguka, sisi sote tu mateka?`