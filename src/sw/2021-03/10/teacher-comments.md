---
title:  Ufafanuzi
date:  03/09/2021
---

### I: Muhtasari

Je, umewahi kupoteza kitu, ingawa kilikuwa mahali pa kuonekana wazi na hukukiona? Hebu tuseme kwamba umepoteza funguo za gari lako. Umetafuta kote ndani ya nyumba, lakini huzipati. Ghafla unakumbuka. Uliziacha kwenye mfuko wa koti ulilotundika kabatini au kwenye pochi yako juu ya kiti jikoni. 

Mungu ametupatia kipawa cha kukumbuka. Vipi kama tusingekuwa na kipawa hicho? Vipi ikiwa kitu pekee tunachokijua kingekuwa ni wakati uliopo? Maisha yangekuwa magumu sana. Katika somo la juma hili, tutarudi katika mada ya Sabato na kuitazama kwa mtazamo tofauti. 

Utakumbuka kwamba amri ya nne inaanza kwa neno “ikumbuke.” Hakuna amri nyingine inayoanza hivyo. Kukumbuka kunamaanisha ulikifahamu kitu hapo kabla. Amri ya Sabato ni ukumbusho wa kudumu kwa ulimwengu mzima juu ya mamlaka ya Mungu ya uumbaji. Popote tulipo duniani, ikiwa tunaitambua au la, Sabato huja kwa wanadamu wote ikitoa baraka zake kila siku ya saba. 

Katika Maandiko yote, Sabato inatukumbusha kwamba Kristo alituumba, alitukomboa, anatuokoa, anatuumba upya, na anakuja tena kutuchukua. Somo letu juma hili linasisitiza ukweli kwamba katika mpango wa Mungu wa milele Sabato ni siku ya baraka, furaha, ibada, na huduma. Hasa katika siku ya Sabato, tukikaa katika uwepo wake, tukishiriki katika ibada ya pamoja, na kumtafuta upya, anatuumba upya katika sura yake. 

### Sehemu ya II: Ufafanuzi

Mwaka 2008 kulikuwa na makala ya kuvutia iliyochapishwa, “Uhusiano kati ya ubongo na uzoefu wa kidini: Je, tumeumbwa kwa ajili ya Mungu?” Makala inamnukuu Dean Hamer, mbobezi katika sayansi ya muundo wa vinasaba na mvuto wake katika tabia ya mtu. Mwandishi wa makala hii Rene J. Muller, mwenye shahada ya uzamivu, anasema, “Mwaka 2004 Hamer alichapisha Kinasaba cha Mungu: Jinsi Imani ilivyojengwa Katika Vinasaba Vyetu, iliyotangazwa katika ukurasa wa mbele wa gazeti la Time kuhusu uhusiano kati ya ubongo na uzoefu wa kidini. 

Hamer aliweka bayana kwamba aliianza kazi yake kwa zana za sayansi ya asili: ‘Kazi ya kwanza kwa mwanasayansi anayejaribu kuhusianisha vinasaba na hali ya kiroho ni kuonesha kwamba hali ya kiroho inaweza kufasiliwa na kupimwa.’ ” “Kazi ya Hamer si kuonesha uwepo wa Mungu, ambao ndio utawala wa dini, lakini kuhusu kuonesha .....

..... kwamba mambo ya kiroho ni jambo halisi linaloweza kuelezwa na kupimwa.... Dini, anaamini, ina msingi wake katika malezi na hali ya kiroho katika viumbeasili.”*-René J. Muller, Ph.D., Psychiatric Times, “Neurotheology: Are We Hardwired for God?” May 2, 2008, accessed, February 8, 2020.* Hamer anaungana na idadi inayoongezeka ya wanasayansi wanaoamini kwamba “tumejengwa kwa ajili ya Mungu.” 

Katika #Mwanzo 1:26,# masimulizi ya Biblia hueleza uumbaji wa wanadamu. "Mungu akasema, 'Na tumfanye mtu kwa mfano wetu, kwa sura yetu' " #Mwanzo 1:27# inaendelea: “Mungu akaumba mtu kwa mfano wake, kwa mfano wa Mungu alimwumba, mwanamume na mwanamke aliwaumba.” 

Inamaanisha nini kusema kwamba wanadamu waliumbwa kwa sura ya Mungu? Bila shaka, inamaanisha zaidi ya kufanana kimwili tu. Wanyama na wanadamu wote huzaliana. Sura ya Mungu inahusiana na ujumla wetu kimwili, kiakili, kihisia, na kiroho. Tumepewa dhamiri, mantiki, akili ya kutambua na kuchagua ili kufanya maamuzi ya kimaadili. Lakini zaidi ya yote, imeandikwa katika chembe zetu za urithi, katika vinasaba vyetu, kwa kina sana, sisi ni viumbe tunaoabudu. 

Sabato inajaza huo utupu unaouma katika mioyo yetu ili kuunganika tena na Muumbaji wetu. Sabato siyo hitaji fulani la kisheria au taasisi ya Kiyahudi pekee. Sabato ni maadhimisho ya uzima ambao Kristo ametupatia. Ni ukumbusho wa kutunza mazingira yanayotuzunguka ambayo ni kitu ambacho Muumbaji wetu anajali. 

*Sabato na Mazingira*

Wakati Mungu alipowaweka Adamu na Hawa bustanini, aliwaelekeza “kuilima na kuitunza” (#Mwa. 2:15#). Adamu pia alipewa fadhila ya kuwapa majina wanyama wote (#Mwa. 2:19, 20#). Wazazi wetu wa kwanza walikuwa karibu na asili katika mji wao wa bustanini na walielekezwa na Mungu kutunza mazingira yao ya asili. 

Sabato ilikuwa ukumbusho wa kila juma wa mahusiano yao na Mungu na mazingira yao pia. Kumwabudu Muumbaji kulijumuisha pia uumbaji wake. Kwa sasa uchafuzi wa mazingira kutokana na viwanda unaharibu sayari yetu. “Uchafuzi wa sumu huathiri zaidi ya watu milioni 200 ulimwenguni kote, kulingana na shirika la kimataifa “Pure Earth,” lisilo la kutengeneza faida linaloshughulika na mazingira.... Wamarekani huzalisha vikombe vya plastiki bilioni 30, matairi milioni 220, na nepi za kutupwa baada ya kutumiwa bilioni 1.8 kila mwaka, kulingana na Green Schools Alliance.... Uchafuzi wa mazingira nchini China ....

.....unaweza kubadili mfumo wa hali ya hewa nchini Marekani. Inachukua siku tano tu kwa mkondo wa hewa kubeba uchafuzi wa hewa kutoka China hadi Marekani, ambapo unazuia mawingu kutoa mvua na theluji. Kadri ya vifo milioni 7 vya mapema kila mwaka vinahusishwa na uchafuzi wa hewa, kulingana na Shirika la Afya Duniani. Huu ni uwiano wa moja kwa kila vifo vya watu wanane.”*—Alina Bradford, “Pollution Facts and Types of Pollution,” Live Science, February 28, 2018, accessed February 8, 2020.* Sabato ni wito wa wazi ili kutunza uumbaji wa Mungu. 

*Sabato na Ukombozi*

Wakati Musa alitamka tena amri ya Sabato kwa kizazi kipya ambacho kilikuwa tayari kuingia katika Nchi ya Ahadi, anaanza, “Ishike siku ya Sabato uitakase” na kumalizia kwa, “Nawe utakumbuka ya kuwa wewe wikuwa mtumwa katika nchi ya Misri, na ya kuwa Bwana, Mungu wako, alikutoa huko kwa mkono wenye nguvu, na mkono ulionyoshwa; kwa sababu hiyo Bwana, Mungu wako, alikuamuru uishike sabato” (#Kum. 5:12, 15#). 

Sabato ni ishara ya ukombozi. Waisraeli walishikiliwa utumwani kwa Wamisri kwa karne nyingi. Kwa muujiza, Mungu aliwakomboa. Hawakujikomboa wenyewe. Mungu aliwakomboa kwa “mkono wake wenye nguvu.” Sabato ni ukumbusho wa uweza wa Mungu kutuokoa katika hali yoyote. 

Wakati wa uumbaji, Mungu alitamka, na ulimwengu wetu ukatokea. Neno la Mungu ni neno lenye nguvu, linaloumba, linalobadilisha maisha. Sabato ni ukumbusho wa kila juma kwamba hakuna lisilowezekana kwa Mungu. Ikiwa aliumba ulimwengu kwa neno lake, anaweza kuumba upya mioyo yetu. Ikiwa aliumba nuru toka gizani, anaweza kuangaza akili zetu zilizotiwa giza. Ikiwa alitamka, na miti ya matunda ikatokea na matunda yake yaliyoiva, matamu, anaweza kuzalisha tunda la Roho maishani mwetu. Ikiwa alipuliza pumzi ya uhai kwa Adamu, anaweza kupuliza maisha mapya katika maisha yetu. 

#Warumi 6:17# huzungumzia maisha mapya ambayo Kristo anatupatia tunapokufa kwa hiyari katika maisha ya kale na kudhihirisha katika uadhimisho wa ubatizo. Kuna muunganiko wa moja kwa moja kati ya uzima wa asili Mungu aliyoumba Edeni na upya wa uzima unaotokea wakati Mungu anapoumba upya mioyo yetu. Hapo mwanzo, Mungu aliumba viumbe hai, na kwa mara nyingine tena anafanya maisha yetu upya. Sabato ni alama ya uumbaji na uumbaji mpya wa Mungu.

*Sabato Kama Alama ya Kuburudika na Baraka*

Mungu aliumba Sabato kwa ajili ya wanadamu wote. Baraka yake inayoburudisha, kulingana na Maandiko, ni kwa ajili ya kila mmoja wetu (#Kut. 23:12#). Baraka za Sabato si kwa ajili ya Wayahudi pekee. Kulingana na Agano la Kale, zipo kwa ajili ya kila mtu. Sabato siyo tu siku ya ibada, lakini pia siku ya kuwabariki wengine. Yesu alitenda miujiza zaidi ya uponyaji siku ya Sabato kuliko siku nyingine yoyote. Kwa Yesu, Sabato ilikuwa siku ya kuwagusa wengine kwa neema yake ya uponyaji. 

Fikiria suala la mtu mwenye kupooza katika birika la Bethesda, lililoko Yerusalemu, ndani ya mlango wa kondoo. Bethesda humaanisha “*nyumba ya rehema,*” au “*nyumba ya neema.*” Kwa dhahiri, Yesu alikuwa njiani kuelekea katika ibada ya Sabato alipomwona mtu aliyekuwa katika hali ya kutisha kwa miaka 38. Akisimulia uzoefu huu, Ellen G. White anamwelezea Yesu "akiwa anatembea peke yake akiwa katika tafakari dhahiri na maombi" alipoona “jambo moja la unyonge mkuu.” *—The Desire Ages, uk. 201, 202.* 

Ilikuwa Sabato, naye Yesu alijua kwamba tendo hili la uponyaji lingeanzisha pambano kubwa miongoni mwa Mafarisayo. Makuhani walikuwa na sheria 39 tofauti zinazotawala kazi zinazokubalika katika siku ya Sabato. Haya “*matakwa yasiyo na maana*” na “*vizuizi visivyo na sababu*” vilikuwa "mzigo usiovumilika" *—The Desire of Ages, uk. 204.* 

Tunaambiwa kwamba Yesu “kwa maneno yake ya rehema ... alikuwa akivunja mamlaka ya mapokeo ya kale na amri ziliwekwa na wanadamu, na kuwasilisha upendo wa Mungu katika ukamilifu wake usiochosha (*The Desire Ages, uk. 204.*) 

Kwa kuona kukosa kwake tumaini, Yesu alimuuliza mtesekaji asiyejiweza, “ ‘Wataka kuwa mzima?’ ” (#Yn. 5:6#). Ilikuwa haiwezekani kwa yule mtu kujiponya mwenyewe. Kwa imani alijibu amri ya Mwokozi, " 'Simama, jitwike godoro lako, uende' " (#Yn. 5:8#). Maisha mapya yalibubujika katika neva na mkusanyiko wa seli katika mwili wake. Kwa muujiza aliponywa. Kwa imani alipokea neno la Kristo na kulitendea kazi. Muujiza huu wa Sabato kama ulivyo uponyaji wa Yesu wa siku ya Sabato unafungamana sana na ukweli wa ndani wa kiroho. Kulikubali neno la Mungu kwa imani na kulitendea kazi, tunaponywa. Hoja ya uponyaji huu wa siku ya Sabato ni kwamba Yesu ni Mwokozi ....

.... wetu na Mkombozi pia. Yeye aliyetuumba anaweza kutuumba upya na kutuponya tena. Anakutana na sisi pale tulipo, anaona mahitaji yetu, anatukomboa kwa neema yake, na kugeuza kukata kwetu tamaa kuwa tumaini. 

### Sehemu ya III: Matumizi Maishani

Nabii Isaya aliwasihi sana Israeli kufanya matengenezo ya dhati katika desturi zao za utunzaji wa Sabato. #Isaya 58:13, 14,# anawasihi “Kama ukigeuza mguu wako usihalifu sabato, usifanye anasa yako siku ya utakatifu wangu; ukiita sabato siku ya furaha, na siku takatifu ya Bwana yenye heshima; ukiitukuza, kwa kutokuzifanya njia zako mwenyewe, wala kuyatafuta yakupendezayo, wala kusema maneno yako mwenyewe; ndipo utakapojifurahisha katika Bwana; nami nitakupandisha mahali pa nchi palipoinuka; nitakulisha urithi wa Yakobo baba yako; kwa maana kinywa cha Bwana kimenena hayo.” 

Katika nyakati za Biblia, kaweka miguu yako juu ya kipande cha mali kulikuwa ishara ya umiliki. Sabato ni ya Mungu. Si yetu. Ni yake hivyo anatualika kupata furaha yetu ya kina na raha ya juu kabisa katika kumwabudu na kuwabariki wengine katika siku ya Sabato. 

● ••• Kwa vipi Sabato inaweza kuwa yenye maana kwako zaidi na zaidi? 

● ••• Je, kuna nyanja ya utunzaji Sabato ambayo ungependa kubadilisha wewe binafsi? 

● ••• Katika mpangilio wako wa vipaumbele, kwa vipi ibada ya Sabato ni muhimu kwako? 

● ••• Orodhesha angalau mambo matatu maalumu unayoweza kufanya ili kuwabariki wengine katika siku ya Sabato. 