---
title:  Sabato na Uumbaji
date:  29/08/2021
---

Katika Amri Kumi zote, amri ya nne tu huanza na kitenzi “Kumbuka.” Sio, “Kumbuka, usiibe,” au “Kumbuka, usitamani.” Kuna “Ikumbuke siku ya Sabato....” tu 

Wazo la "kukumbuka" linamaanisha historia, linamaanisha kwamba jambo fulani lilitokea wakati uliopita ambalo tunahitaji, kulikumbuka, vyema. Tunapokumbuka, tunafanya muunganiko na wakati uliopita, na "Ikumbuke siku ya Sabato uitakase" huchora mstari mnyoofu kurudi katika juma la Uumbaji lenyewe. 

`Soma Mwanzo 1:26, 27 na Mwanzo 9:6. Mafungu haya yanatufundisha nini kuhusu jinsi sisi kama wanadamu tulivyo wa pekee, na kwa namna tulivyo tofauti sana na viumbe wengine wa Mungu wa duniani? Na, pia, kwa nini ni muhimu sana kwamba tuelewe tofauti hii?`

Tunapokumbuka uumbaji, tunakumbuka kwamba tumeumbwa kwa sura ya Mungu, kitu kisichosemwa kuhusu kitu kingine chochote kinachoelezwa katika simulizi ya Uumbaji. Ni dhahiri kwamba, kama wanadamu, tunatofautiana sana na kiumbe kingine chochote katika sayari hi, haidhuru kwa kiasi gani tunafanana vinasaba na wanyama wengine. Na, kinyume na visasili (hadithi za kubuni) vinavyopendwa, Sisi sio sokwe walioendelea au namna nyingine ya wanyama wa kale waliopitia mageuzi ya hali ya juu zaidi. Kama wanadamu, tulioumbwa kwa sura ya Mungu, sisi ni wa kipekee miongoni mwa vyote alivyoumba Mungu katika ulimwengu huu. 

`Kwa vipi kisa cha Uumbaji kinatukumbusha mahusiano yetu na viumbe? Mwanzo 2:15, 19.`

Kutambua kwamba Mungu pia aliumba dunia yetu kunatukumbusha wajibu wetu kwa viumbe. Tunakuwa “watawala” kwa viumbe. Kutawala hakumaanishi kukitumia vibaya. Tunapaswa kutawala kama watawala badala ya Mungu. Tunapaswa kuhusiana na ulimwengu wa asili kama ambavyo Mungu angefanya. 

Naam, dhambi imeharibu na kuvuruga kila kitu, lakini dunia hii bado ni uumbaji wa Mungu, na hakuna kinachotupatia haki ya kuitumia vibaya, hasa kwa kuleta madhara kwa wanadamu wengine, na ndivyo ilivyo mara nyingi sana.

`Kando ya kuwa ukumbusho wa Mungu kama Muumbaji, utunzaji Sabato unawezaje kutusaidia kutambua hitaji letu la kuwa mawakili wa mazingira?`