---
title:  Kuwatumikia Wengine Kunaiheshimu Sabato ya Mungu 
date:  01/09/2021
---

Katika ulimwengu wa Agano Jipya, viongozi wa kidini waliweza kuitunza Sabato vizuri sana. Kulikuwa na makatazo mbalimbali na sheria zilizowekwa ili kusaidia kuitakasa Sabato. 

Hii ilijumuisha katazo dhidi ya kufunga au kufungua kitu chochote, kutenganisha nyuzi mbili, kuzima moto, kusafirisha kitu kati ya eneo binafsi na eneo la umma, au kusafirisha kitu kwa zaidi ya umbali fulani katika eneo la umma. 

`Shitaka gani linaletwa dhidi ya Yesu katika Yohana 5:7—16?`

Wakipuuza kabisa muujiza wa ajabu Yesu alioufanya na uhuru kutoka katika ugonjwa aliompatia huyu mtu, viongozi walishikilia kwamba mtu aliyeponywa alikuwa anabeba godoro lake hadharani siku ya Sabato. Badala ya kuona jinsi “ _‘Bwana wa Sabato’_ ” (Mk. 2:28) anavyoitumia siku hii ya pekee, viongozi walikusudia kudumisha sheria na taratibu zao wenyewe. Tunahitaji kuwa waangalifu kwamba katika njia yetu wenyewe na katika muktadha wetu wenyewe hatufanyi makosa yale yale. 

`Isaya 58:2, 3 inaoneshaje ajenda ya Mungu kwa ajili ya utunzaji wa Sabato?`

Mungu hataki ibada tupu isiyo na maana au ukimya wa kidini. Anahitaji kuwaona watu wake wakijihusisha na watu wengine, hasa wanyonge na waliotengwa. 

Isaya analiweka wazi kabisa katika Isaya 58:13, 14: “ ‘Kama ukigeuza mguu wako usihalifu sabato, usifanye anasa yako siku ya utakatifu wangu; ukiita sabato siku ya furaha, na siku takatifu ya Bwana yenye heshima; ukiitukuza, kwa kutokuzifanya njia zako mwenyewe, wala kuyatafuta yakupendezayo, wala kusema maneno yako mwenyewe; ndipo utakapojifurahisha katika Bwana; nami nitakupandisha mahali pa nchi palipoinuka; nitakulisha urithi wa Yakobo baba yako; kwa maana kinywa cha Bwana kimenena hayo’ ” (Isa. 58:13, 14). 

Kutafuta "_anasa_" zetu (Isa. 58:13, au “_masilahi yetu wenyewe,_”) ni sawa na “_kuikanyaga Sabato._” Ajenda za mwanadamu si sehemu ya utimilifu wa Sabato ya Mungu. Badala yake, tunaalikwa kuwatafuta wale wanaoteseka, walio mateka, wenye njaa na uchi, na kutembea gizani na ambao majina yao hakuna anayeonekana kuyakumbuka. Zaidi kuliko siku yoyote ya juma, Sabato inapaswa itutoe ndani yetu na ubinafsi wetu na kutusababisha tufikiri zaidi kuhusu wengine na mahitaji ya wengine kuliko tu kujifikiria wenyewe na mahitaji yetu.