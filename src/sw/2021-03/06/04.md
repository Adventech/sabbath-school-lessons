---
title:  Kupata Kujithamini Halisi
date:  03/08/2021
---

Ikiwa Yusufu aliwazia matumaini yoyote ya kutoroka na kurudi nyumbani, yalitoweka haraka baada ya kufika Misri, ambapo Yusufu anauzwa tena kwenye kaya mashuhuri. Mwanzo 39:1 hutuambia kwamba “Potifa, akida wa Farao, mkuu wa askari, mtu wa Misri, akamnunua mkononi mwa hao Waishmaeli.” Ghafla kijana alilazimika kujifunza lugha na utamaduni mpya ngeni.

Familia zetu na ndugu wa karibu ni vya maana sana katika ukuaji wa kujithamini kwetu. Yusufu alikua akiamini kwamba alikuwa wa pekee—mwana mkubwa wa mwanamke anayependwa zaidi (Mwa. 29:18), Alikuwa kwa hakika kipenzi cha baba yake, na mtu pekee aliye na kanzu zuri lenye rangi nyingi (Mwa. 37:3, 4). 

Lakini sasa alikuwa nani? Mtumwa, mtu ambaye angeweza kununuliwa wakati wowote mtu apendavyo. Tazama jinsi ambavyo kwa haraka hali yake yote ilibadilika. Ona jinsi ambavyo kwa haraka maisha yalionekana kumgeuka. 

Kwa kweli, Yusufu alijifunza somo ambalo wote tunapaswa kujifunza. Ikiwa tunawategemea wengine kutuambia thamani yetu, tutakabiliana na matatizo mengi na kupata wasiwasi wa kutisha, kwa sababu si kila mtu atatukubali tulivyo au tunavyofanana. Badala yake, tunahitaji kupata thamani yetu katika kile Mungu anachotufikiria—vile Mungu anavyotuona—na sio katika wajibu tulionao sasa. 

`Mungu anamwonaje kila mmoja wetu? (Isa. 43:1; Mal. 3:17; Yoh 1:2; Yn 15:15; Rum. 8:14; 1 Yn 3:1, 2).`

Mungu anamtazama kila mmoja wetu kwa miwani iliyotiwa rangi ya neema. Anaona uwezo, uzuri, na kipawa ambavyo hata hatuwezi kufikiria. Hata hivyo, alikuwa radhi kufa kwa ajili yetu ili tuweze kupata nafasi ya kufanyika yote tuliyoumbwa kuwa. Japo unatuonesha jinsi tulivyo wenye dhambi na gharama kubwa inayogharimu kutuokoa kutokana nayo, msalaba pia unatuonesha kustahili kwetu na thamani yetu kuu kwa Mungu. Bila kujali vile ambavyo wengine hufikiri juu yetu, Mungu anatupenda na anatafuta kutukomboa sio tu kutoka kwa nguvu ya dhambi sasa bali kutoka katika mauti ya milele inayotokana nayo. 

Swali la msingi, basi, ni lile lile: tunaitikiaje uhalisi wa upendo wa Mungu, kama ulivyofunuliwa katika Kristo?

`Kuna makundi mengi na watu binafsi wanaotwambia tujipende na kujikubali pasipo kujikosoa. Kwa nini huku ni kujidanganya nafsi? Kwa nini ni muhimu kwamba thamani yetu itoke nje yetu wenyewe na kwake yeye aliyetuumba na anayejua uwezo wetu halisi?`