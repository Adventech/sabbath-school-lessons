---
title:  Pambano Kuu, Limekaribia Sana Tena la Mtu Binafsi
date:  05/08/2021
---

Kama tujuavyo kwa kusoma kisa (Mwa. 39:11—20) Yusufu anapitia mateso kwa sababu ya maamuzi yake yenye kuzingatia kanuni. Yusufu anatupwa gerezani. Kama mali ya Potifa, Yusufu angeweza kuuawa pale pale, pasipo kuulizwa maswali. Potifa hakumwamini mke wake bali alipaswa kuilinda sifa yake kwa kuchukua hatua. Na bado, licha ya hali ya kutisha, Maandiko yanasema, “Bwana akawa pamoja na Yusufu” (Mwa. 39:21). 

Maisha katika sayari dunia hayana haki. Wema siku zote hautuzwi, na uovu mara zote hauadhibiwi papo hapo. Kuna habari njema hata hivyo: Yusufu anaweza kupata utulivu, hata gerezani, kwa kuwa Mungu yu pamoja naye. Akiwa gerezani angeweza kutafakari juu ya kutokutendewa kwa haki katika hali yake, angeweza kujitenga, na hata kukata tamaa juu ya Mungu. 

`Yusufu anafanya nini akiwa gerezani? Anahusianaje na wale wanaomzunguka? Soma Mwanzo 39:21—40:22.`

Gerezani, Yusufu anafanya kazi na mazingira halisi, wala si mazingira makamilifu. Anahusiana na watu; anawasaidia wengine, ijapokuwa mahusiano gerezani hayakuwa bora kiasi cha kuyatamani. Naye Yusufu hakuwa juu ya kuhitaji msaada na kuwa katika hatari. Anaomba msaada kwa mnyweshaji wakati anapoitafsiri ndoto yake. 

`Ni upi mtazamo mpana kuhusu mahusiano ambao Paulo anauwasilisha katika Waefeso 6:1—13?`

Mahusiano yetu ni picha ndogo ya pambano kuu kati ya Mungu na Shetani linaloendelea kwa vizazi vyote. Hii humaanisha, basi, kwamba hakuna mahusiano makamilifu. Kila mahusiano lazima yawe na nguvu inayotawala ukuaji, naye Shetani anatarajia kunufaika katika kutumia mahusiano yetu yote—hasa yale yaliyo karibu nasi zaidi—kwa manufaa yake ili kuharibu na kuzuia mapenzi ya Mungu kwa ajili ya maisha yetu. 

Tunaweza kushukuru kwa kuwa hatujaachwa kupigana vita hivi peke yetu. Neno la Mungu huweka kanuni kwa ajili ya mahusiano yetu. Ahadi yake ya kutupatia hekima (Yak. 1:5) pia hufikia mahusiano yetu. Na kama vile alivyokuwa na Yusufu, anaahidi kuwa pamoja nasi wakati mahusiano yetu yanapokuwa na utata. 

`Tafakari kuhusu ahadi ya Mungu katika Yakobo 1:5, na kupata wasaa wa maombi kwa ajili ya hekima katika mahusiano yako. Unawezaje kutafuta kuwa wazi kwa maongozi ya Roho Mtakatifu unapohusiana na hawa watu?`