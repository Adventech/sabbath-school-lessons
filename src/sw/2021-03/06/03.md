---
title:  Kuchagua Mwelekeo Mpya
date:  02/08/2021
---

Yusufu anabeba maumivu, mahusiano yenye migogoro, na mashaka pamoja naye anaposafiri kwenda Misri, ambapo anaenda kuuzwa kama mtumwa. Hii haikuwa safari yenye utulivu alipopambana na machozi. 

Wakati huo, Yusufu na waliomchukua mateka walikuwa njiani kuelekea Misri. Msafara ulipopita upande wa kusini kuelekea kwenye mipaka ya Kanaani, kijana aliweza kutambua kwa mbali vilima ambavyo miongoni mwake yalitandazwa mahema ya baba yake. Alilia kwa uchungu akimkumbuka baba mwenye upendo katika upweke wake na huzuni. 

Mara nyingine mandhari ya Dothani ilitokea mbele yake. Aliwaona ndugu zake wenye hasira naye akahisi mtupo wa macho yao yenye ukali ukielekezwa kwake. Maneno ya matusi, makali yaliyojibu kusihi kwake kwa uchungu yalikuwa yanagonga masikioni mwake. Kwa moyo wenye hofu alitazama wakati ujao. Ni badiliko la namna gani katika hali—toka kuwa mwana mwenye kulelewa kwa upendo mwingi hadi mtumwa mwenye kudharauliwa na asiye na msaada! Mpweke na asiye na rafiki, nini kingekuwa fungu lake katika nchi ya ugeni alikokuwa anakwenda? Kwa muda Yusufu alizidiwa na huzuni na hofu zisizozuilika... 

“Kisha mawazo yake yalirejea kwa Mungu wa baba yake. Katika utoto wake alifundishwa kumpenda na kumcha. Mara kwa mara katika hema ya baba yake alisikia kisa cha njozi ambayo Yakobo aliiona alipokimbia kutoka nyumbani kwao na kuwa mkimbia kwao na mtoro.... Sasa masomo yote haya ya thamani yalikuja kwa wazi mbele yake. Yusufu aliamini kwamba Mungu wa baba yake angekuwa Mungu wake. Palepale akijitoa kikamilifu kwa Bwana, naye akaomba kwamba mhifadhi wa Israeli awe naye katika nchi ya utumwa wake.” _—Ellen G. White, Patriarchs and Prophets, uk. 213, 214 (maneno yenye herufi mlazo yameongezwa).`

Baadhi ya tamaduni zinasisitiza wajibu wa jamii kwa mtu mmoja mmoja, wakati tamaduni zingine zina mwelekeo wa kusisitiza wajibu wa mtu mmoja mmoja kwa jamii. Wakati ambapo tunapata usawa kati ya hii miwili (mitazamo) katika maandiko, kuna wito wa wazi kwa ajili ya kujitoa kwa Mungu kwa mtu binafsi na kama jumuia. Yusufu anaanza kupata pumziko katika mahusiano yake kwa kufanya maamuzi binafsi kumfuata Mungu. 

`Mafungu yafuatayo yanatufundisha nini kuhusu kujitoa binafsi? (Kum. 4:29, Yosh. 24:15, 1 Nyakati. 16:11, Zab. 14:2, Mit. 8:10, Isa. 55:6).`

Kupata pumziko, kila mmoja wetu lazima afanye maamuzi binafsi kumfuata Mungu. Hata ikiwa babu zetu walikuwa mashujaa wa imani, imani hii na hali ya kiroho havipitishwi kwa njia ya vinasaba. Kumbuka, Mungu anao watoto tu, hana wajukuu.

`Kwa nini ni muhimu kila siku, hata kila wakati wa kila siku, kuchagua kujitoa binafsi kwa Mungu? Nini hutokea usipojitoa?`