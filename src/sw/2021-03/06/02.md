---
title:  Mafarakano Nyumbani
date:  01/08/2021
---

Yusufu alijua kuhusu familia zenye mafarakano. Yalikuwa yameanza tayari kwa babu na bibi wa baba yake, Ibrahimu na Sara. Sara alipogundua kwamba yeye ni tasa, alimshawishi Ibrahimu kwenda kwa mjakazi wake Hajiri. Mara tu Hajiri alipokuwa mjamzito, ushindani ukaanza. Wakikua katika mazingira haya, Ishmaeli na Isaka walipeleka migogoro hiyo katika familia zao. Isaka alionesha kumpendelea Esau, naye Yakobo alitumia maisha yake akijaribu kupata upendo na fadhila ya baba yake. Baadaye, Yakobo alitendewa kwa hila katika kuoa ndugu wawili ambao hawakuwa na maelewano na kushindana wao kwa wao katika shindano la kuzaa watoto, hata kuwajumuisha wajakazi wao kumzalia Yakobo watoto. 

`Pitia tukio lililoelezwa katika Mwanzo 34. Ni madhara gani ya kihisia na kimahusiano ambayo tukio hili lote lingeweza kuwa nayo kwa familia kiujumla na kwa Yusufu akiwa mdogo, vile vile?`

Mashindano kati ya mama hawa dhahiri yalifika hadi kwa watoto, waliokua wakiwa tayari kuanzisha mapigano. Kama vijana wakubwa, ndugu zake Yusufu wakubwa walikuwa tayari wameua ovyo wanaume wote katika mji wa Shekemu. Ndugu yao mkubwa Reubeni alionesha ujeuri na ufidhuli kwa baba yake mzee kwa kulala na Bilha, kijakazi wa Raheli na mama wa watoto kadhaa wa Yakobo (Mwa. 35:22). Wakati huo huo, Yuda ndugu yake Yusufu kwa kutokujua alimchukua mkwewe mjane kama kahaba na matokeo yake kuzaa naye watoto mapacha (Mwa. 38).

Yakobo alizidi kuufanya mgogoro wa familia yake kuwa mbaya zaidi kwa tendo lake la kuonesha upendeleo dhahiri kwa Yusufu kwa kumpatia kanzu ya gharama yenye rangi nzuri (Mwa. 37:3). Ikiwa kulikuwa na familia yenye mafarakano, familia hii ya huyu mzee mwenye heshima ingeshindana nayo. 

`Kwa nini unadhani Ibrahimu, Isaka, na Yakobo wameorodheshwa kama mashujaa wa imani katika Waebrania 11:17—22 unapozingatia mahusiano ya familia yao yenye fujo?`

Mashujaa wa imani wa Mungu mara kwa mara walikuwa na mapungufu katika matarajio yao wenyewe na ya Mungu. Watu hawa wameorodheshwa katika Waebrania 11 si kwa sababu ya mahusiano yenye fujo ya familia zao bali licha ya hayo. Walijifunza—mara nyingi njia ngumu—kuhusu imani, upendo, na tumaini kwa Mungu walipopambana na haya masuala ya familia. 

`Ni migogoro ipi ya: kifamilia uliyorithi? Ni kwa namna gani unaweza kujisalimisha kwa Bwana na njia zake kusaidia kuvunja mfumo huo, angalau kwa ajili ya wakati ujao?`