---
title:  Ufafanuzi
date:  06/08/2021
---

### I: Muhtasari

Kwa watu wengi, sehemu ndogo ya somo la juma hili itaonekana ya ajabu kidogo. Unawezaje kupata pumziko katika mahusiano ya kifamilia ikiwa familia yako ina mafarakano? Vipi ikiwa unaye baba mwenye kuamrisha na dhalimu? Huenda una mahusiano kidogo au huna kabisa mahusiano na mama? Au vipi kama kuna ushindani mkalk wa ndugu? Bila shaka, kuna familia nyingi zenye muunganiko mzuri wa upendo. Nyumbani ni mahali pa kutegemeza ambapo upendo hudhihirishwa kwa wazi. Lakini si mara zote iko hivyo. 

Tunaweza kujipa moyo kutoka katika uzoefu wa Yusufu. Akiwa amekataliwa na ndugu zake wenye wivu, ameuzwa utumwani, ametengwa na familia yake, amehukumiwa pasipo haki na kutiwa gerezani, Yusufu bado alidumisha imani yake. Majaribu aliyoyapitia hayakumfanya awe mkali; yalimwongoza kumtumaini Mungu kikamilifu zaidi. Kupitia kwa majaribu haya, Mungu alikuwa anatengeneza tabia yake na kumwandaa kwa ajili ya cheo cha heshima katika ufalme wa Misri. Siku moja, akiwa kama mshauri wa kuaminiwa na msimamizi wa rasilimali nyingi, angekaa na Farao katika kiti cha enzi cha Misri.

Somo la juma hili linalenga katika kweli mbili za milele. Kwanza, kwamba tunapitia majaribu na kukabili magumu haimaanishi kwa namna yo yote ile kwamba Mungu ametuacha au kupunguza upendo wake kwetu. Upendo wa Mungu unatufikia tulipo haidhuru tunakumbana na nini maishani. 

Pili, changamoto tunazokabili mara nyingi zinatuandaa kwa ajili ya jambo kubwa sana kuliko tunavyoweza kudhani. Mungu ana mpango kwa hali zote na anafanya kazi kukamilisha kusudi lake kuu katika maisha yetu. Kisa cha Yusufu ni kisa cha kijana aliyekuwa mwaminifu kwa Mungu katikati ya mahusiano ya kifamilia yenye mafarakano, lakini Mungu hatimaye alimtumia kuiokoa familia yake na kurejesha mahusiano aliyopoteza. 

### Sehemu ya II: Ufafanuzi

Utafiti wa kivumbuzi wenye kichwa, Vyanzo vya Umashuhuri, unachambua uzoefu wa utoto wa watu zaidi ya 400 waliochukuliwa kuwa "mashuhuri" waandishi wanasaikolojia, Victor na Mildred Goertzel. Umashuhuri unafasiliwa kama aliye bora zaidi au anayepata ubora katika taaluma yake, tofauti na kuwa na vipaji vya asili. Hawa ....

.... watu ni wanasayansi, wanasiasa, waigizaji, wajasiriamali, waandishi, watunzi wa tamthilia, na mashujaa wa michezo. Swali ambalo Goertzel aliibua lilikuwa, uzoefu upi wa maisha ya utotoni ulitengeneza maisha ya baadaye ya watu hawa mashuhuri? 

Walichogundua kiliwashangaza. Wengi wa hawa walipitia uzoefu wa hali mbaya ya maumivu utotoni. Wengine waliugua mara kwa mara. Wengine walilelewa katika familia zenye mafarakano, na bado wengine walipitia uzoefu wa majeraha makubwa ya utotoni. Baadhi ya hawa watoto waliopata ubora walilelewa katika familia zenye upendo na kutegemeza. Ukweli wa kushangaza wa Vyanzo vya Umashuhuri ni kwamba chaguzi za msingi na ugunduzi wa kusudi halisi katika maisha ni muhimu kuliko mazingira yetu au urithi wetu wa kinasaba katika kuamua kimo tunachokifia na mchango tunaotoa kwa jamii. 

Hii kwa hakika ilikuwa kweli katika kisa cha Yusufu. Fikiria kwa muda kuhusu mazingira ya urithi wake wa kinasaba. Alitokea katika nasaba iliyochafuliwa na dhambi ya Ibrahimu, Isaka, na Yakobo. Kulikuwa na waongo na wezi katika ukoo wake. Ukoo wake ulikuwa umeingiliwa na mafarakano. Upendeleo wa baba yake uliwakasirisha ndugu zake. Walidhihirisha wivu, tamaa, na ukali. Ufumbuzi wao: tumwondoe Yusufu. Fikiria kuhusu safari ya Yusufu na kumbuka urithi wake wa kinasaba na mazingira ya familia yake yenye mafarakano. 

*Changamoto ya Yusufu*

Yusufu aliuzwa utumwani alipokuwa na umri wa miaka 17 (#Mwa. 37:2.#) Akiwa Misri, baada ya kutumika kwa uaminifu katika nyumba ya Potifa, Yusufu alihukumiwa pasipo haki na kimakosa akatiwa gerezani. Hata baada ya kuitafsiri ndoto za mwokaji na mnyweshaji kwa mafanikio (baada ya siku tatu, kama Yusufu alivyotabiri, mnyweshaji aliachiliwa huru na kurudishwa katika nafasi yake katika utumishi wa Farao), Yusufu aliachwa akiteseka gerezani kwa miaka miwili zaidi. 

Farao alipoota ndoto zake kuhusu ng’ombe saba wanono na ng’ombe saba waliokonda, na masuke saba makubwa, mema, na masuke saba membamba, mnyweshaji akamkumbuka Yusufu. Kulingana na #Mwanzo 41:46,# Yusufu alikuwa mwenye umri wa miaka 30. Miaka kumi na tatu migumu ilikuwa imepita. Kwa kipindi chote hiki Yusufu alidumu kuwa mwaminifu kwa Mungu. Imani yake isiyotetereka, uadilifu bora, na hekima yake ya juu vilimweka katika mazingira ya ....

.... kukubaliwa na Farao, naye akawa mtu wa cheo cha pili katika ufalme wa Misri. 

*Uaminifu wa Yusufu/Baraka za Mungu*

Uzoefu wa miaka 13 iliyopita ulimwandaa Yusufu kwa ajili ya wakati wa sasa. Miaka kumi na tatu kabla katika nyumba ya Potifa, Maandiko yanasema, “Bwana wake akaona ya kwamba BWANA yu pamoja naye, na ya kuwa BWANA anafanikisha mambo yote mkononi mwake” (#Mwa. 39:3#). Wakati uliopita wa Yusufu haukuamua wakati wake wa sasa. Alikuwa mwaminifu kwa Mungu naye akapokea fadhila za Mungu, hata katika mazingira yenye changamoto sana. Wakati mke wa Potifa alipotaka mahusiano yasiyohitajika kwa Yusufu pasipo kukoma, alikimbia. Maneno yake kwake yanatambuliwa kama mfano bora: “Nifanyeje ubaya huu mkubwa nikamkose Mungu?” (#Mwa. 39:9#). 

Alipotiwa gerezani pasipo haki, uwezo wake wa uongozi na sifa yake isiyo na doa zilimvutia mkuu wa gereza. Kwa mara nyingine tena, aliibuka katika nafasi ya uongozi. Mungu alimfanyia fadhila. Simulizi linasema, “Lakini Bwana akawa pamoja na Yusufu, akamfadhili, akampa kibali machoni pa mkuu wa gereza” (#Mwa. 39:21#). Baada ya kutafsiri ndoto ya mnyweshaji na mwokaji, Yusufu hakujisumbua zaidi sana kuhusu kufungwa kwake gerezani. 

Alidhamiria kumtumaini Mungu na kufanya vizuri awezavyo katika kazi iliyokuwa karibu yake. Hatimaye alipoitwa kutafsiri ndoto ya Farao, hakujipatia sifa mwenyewe. Alisema tu, “ ‘Si mimi; Mungu atampa Farao majibu ya amani’” (#Mwa. 41:16#). Wakati Farao alipoielewa ndoto na umuhimu wake, alimchagua Yusufu kujenga maghala ya kutunzia nafaka katika kipindi cha miaka saba ya kushiba kwa kuwa “Roho ya Mungu” alikuwa ndani yake naye Yusufu alikuwa “mwenye akili” na “hekima” (#Mwa. 41:38, 39#). 

Vinasaba vya Yusufu au mazingira havikuamua kuhusu wakati wake ujao; bali uchaguzi wake wa kumtumaini Mungu. Imani yake ilipita mazingira yake. Nukuu hii kutoka kwa Aristotle huzungumzia thamani ya chaguzi chanya haidhuru hali yetu au mazingira vikoje: *“Ubora kamwe hautokei kama ajali. Mara zote ni matokeo ya dhamira ya juu, jitihada za dhati, na utekelezaji wenye akili; unawakilisha uchaguzi wenye hekima kati ya chaguzi nyingi mbalimbali, si bahati, inayoamua hatima yako" (keepinspiringme/Aristotle-quotes, accessed February 6, 2020, https://www.keepinspiring.me/Aristotle-quotes/).*

*Majaribu ya Yusufu Yalimwandaa kwa Ajili ya Mafanikio.*

Kipengele muhimu zaidi katika uaminifu wa Yusufu kwa Mungu kilikuwa utambuzi wake kwamba hali ya mambo ya maisha yake hayakuamua mahusiano yake kwa Mungu. Mungu alimjali, alimpenda, na kumtia nguvu katika kila hali ya maisha. Hali yake ya mambo magumu haikuwa kiashiria cha Mungu kushughulika kwa ajili yake. Kwa kweli, kinyume chake kilikuwa kweli. Kama Ellen G. White anavyoeleza: “Majaribu na vikwazo ni njia alizochagua Mungu za kunidhamisha na masharti yake aliyopanga kwa ajili ya mafanikio. Yeye asomaye mioyo ya wanadamu anazijua tabia zao vizuri zaidi kuliko wao wanavyozijua ..... 

"Ukweli kwamba tumeitwa kustahimili majaribu huonesha kwamba Bwana Yesu anaona ndani yetu kitu cha thamani anachotamani kukikuza. Kama hakuona kitu chochote ndani yetu ambacho kwacho anaweza kulitukuza jina lake, asingetumia muda katika kutusafisha. Kamwe haweki mawe yasiyo na thamani katika tanuru lake. Anasafisha tu mawe ya thamani. Mhunzi anaweka chuma na feleji katika moto ili aweze kutambua zi aina gani za metali. Bwana huwaruhusu wateule wake kuwekwa katika tanuru la mateso ili kuthibitisha tabia zao na ikiwa wanaweza kutengenezwa kwa kazi yake." *—The Ministry of Healing, p. 471* 

Ilichukua miaka 13 yenye changamoto sana, lakini Mungu alikuwa anamwandaa Yusufu kwa ajili ya jambo kubwa sana. Yusufu hakujua juu ya mipango ya Mungu. Asingeweza kudhani kwamba angeweza kutoka shimoni hadi gerezani kisha ikulu. Katika hekima yake inayoona mambo kabla, Mungu alikuwa anatenda kazi kwa ajili ya manufaa ya Yusufu. Kupitia kwa mtu huyu mmoja, Mungu angeokoa taifa. Kukaa kwa Yusufu Misri hakukuihifadhi tu Misri wakati wa njaa—bali pia kuliiokoa Israeli kutokana na kukosa chakula. 

Yusufu kamwe hakusahau kwamba Mungu alikuwa na mpango wa milele kwa ajili ya maisha yake. Kama ambavyo Isaya angeandika karne nyingi baadaye: “ ‘Lakini sasa, Bwana aliyekuhuluku, Ee Yakobo, yeye aliyekuumba, Ee Israeli, asema hivi: “Usiogope, maana nimekukomboa; nimekuita kwa jina lako; wewe u wangu. Upitapo katika maji mengi nitakuwa pamoja nawe; na katika mito, haitakugharikisha; uendapo katika moto, hutateketea; wala mwali wa moto hautakuunguza”  ” (#Isa. 43:1, 2#). Ahadi ya Mungu ya milele kwa Yusufu na kila mmoja ....

.... wa wafuasi wake ni kwamba " ' “tu wa thamani ... tunaheshimiwa ... tunapendwa” ' " (#Isa. 43:4#). Hatatupungukia wala kutuacha kabisa (#Ebr. 13:5#). Vyovyote historia yetu ilivyo, vyovyote mazingira yetu yalivyo, haidhuru hali ya familia yetu, yupo kwa ajili ya kututia shime na kututegemeza. Yupo kwa ajili ya kuinua njozi yetu kutoka kile kilichopo, kwa neema yake, kwenda kile kitakachokuwa. Yupo kututia moyo kwa mipango yake mikubwa kwa ajili ya maisha yetu. 

### Sehemu ya III: Matumizi Maishani

Baadhi yetu katika darasa letu la Shule ya Sabato wanatoka katika nyumba nzuri sana zinazotegemeza, zenye kumcha Mungu. Wengine wanatoka katika nyumba zilizovunjika au nyumba ambapo hali ya mambo ilikuwa, au ni, duni. Haidhuru maisha yetu ya nyumbani yalivyo (au yalivyokuwa), kila mmoja wetu (kama kwa Yusufu) atapitia uzoefu fulani mgumu katika maisha. 

Somo la Shule ya Sabato juma hili kwa hakika lina wazo moja kuu. Mungu hajatuacha tunapokabiliana na changamoto za maisha. Ikiwa, kama Yusufu, tunachagua kuwa waaminifu kwa Mungu katika nyakati ngumu, atatuandaa kwa ajili ya jambo kubwa zaidi kuliko tuwezavyo kudhani. 

● ••• Soma #Zaburi 139:17, 18# pamoja katika darasa na kuliomba darasa lako kueleza ni tofauti zipi kifungu hiki huleta wakati unapitia nyakati ngumu. 

● ••• #Waefeso 2:19, 20# huelezea familia inayopendana ambayo katika Kristo sisi ni sehemu yake. Tumia muda katika darasa binafsi kusoma kifungu hiki na kile kinachomaanisha kwako binafsi. Tafakari wazo kwamba, kupitia kwa Kristo, wewe ni mtu wa “*nyumbani mwake Mungu.*” Hilo linamaanisha nini kwako katika hali ya kiutendaji? 

Unapopitia juma hili, kumbuka uzoefu wa Yusufu. Alikuwa mwaminifu kwa Mungu kwa muda mrefu wa miaka 13 migumu. Kwa muda wote huu, baraka ya Mungu ilikuwa katika maisha yake. Uaminifu kwa wakati wa sasa na kumtumaini Mungu leo vitakuandaa na kufungua milango kwa ajili ya wakati ujao zaidi ya fikra zako.