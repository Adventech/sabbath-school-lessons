---
title:  Kuendesha Mahusiano kwa Njia ya Mungu.
date:  04/08/2021
---

Kwa mara ya kwanza kisa cha Yusufu akiwa Misri kinaanza kuwa kizuri. Yusufu amejikabidhi kwa Mungu, naye Mungu anambariki Yusufu, anayeinuka kufikia vilele ambavyo asingeweza kivifikiria katika nyumba ya Potifa. 

`Ni katika njia zipi za kivitendo mibaraka ya Mungu inaweza kuonekana katika maisha ya Yusufu? Mahusiano kati ya Yusufu na watu wengine yakoje? Soma Mwanzo 39:1—6.`

Japo Yusufu anaonekana kuelewana vizuri na Potifa, na mahusiano yake miongoni mwa wafanyakazi ndani ya nyumba na shambani yanaonekana kuwa mazuri—taabu inachemka. Mtu fulani hapo nyumbani ana wahaka. 

`Ni tatizo gani la kimahusiano Yusufu anakabiliana nalo? Anachaguaje kukabiliana nalo? Soma Mwanzo 39:7—10.`

Yusufu ana tatizo na mke wa Potifa. Labda tueleze upya kwamba: Mke wa Potifa ana tatizo. Anawatazama watu kama “vitu” ambavyo vinaweza kutawaliwa kwa werevu na kutumiwa. Anataka “kumtumia” Yusufu. Yusufu anaelezewa kama “mtu mzuri, na mwenye uso mzuri” (Mwa. 39:6). Biblia mara chache inataja sifa za kimwili za mtu, kwa sababu Mungu “ ‘haangalii kama binadamu aangaliavyo; maana wanadamu huitazama sura ya nje, bali Bwana huutazama moyo’ ” (1 Sam. 16:7). Kwa jambo hili uzuri wa Yusufu unaonekana zaidi kuwa kikwazo kuliko msaada katika kutafuta kwake usafi na uaminifu kwa kanuni za Mungu. 

Licha ya msisitizo wa huyu mwanamke mwovu, Yusufu anafanya kitu kinachoonekana kinyume na matarajio. Anatumia kanuni za kibiblia katika mahusiano yote—kwa suala hili mke wa Potifa. Kanuni za Kibiblia kwa ajili ya mahusiano hazijapitwa na wakati, kama ambavyo yeyote (ambayo ni kila mmoja) ambaye amekabiliana na matokeo ya dhambi anaweza kushuhudia. 

Masimulizi ya Biblia yanabainisha kwamba hili si jaribu la mara moja. Mke wa Potifa alimtafuta tena na tena (Mwa. 39:8, 9) lakini hili halikufanikiwa. 

Yusufu anagundua kwamba hawezi kutawala chaguzi za wegine. Anaamua, hata hivyo, kuishi, kupenda, na kuwatendea wale wanaomzunguka kwa namna itakayomheshimu Mungu. Yusufu amejifunza kuishi katika uwepo wa Mungu. Maarifa haya yamemsaidia kupinga majaribu 

`Je, umejaribu kutumia kanuni za kibiblia katika mahusiano yako yote, hata katika yale ambayo yule mtu mwingine “hakutenda kulingana na kanuni”? matokeo yalikuwaje? Soma Mathayo 5:43—48. Kwa nini ni muhimu kuishi namna hii?`