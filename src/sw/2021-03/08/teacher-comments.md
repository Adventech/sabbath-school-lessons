---
title:  Ufafanuzi
date:  20/08/2021
---

### I: Muhtasari

Je, umewahi kujiuliza ni kwa nini hatuoni uponyaji wa kimiujiza mara nyingi zaidi leo? Katika somo la juma hili, “Huru Kupumzika,” tutapata jibu la swali hili, na maswali mengine mengi, kuhusu uponyaji, 

Kuna visa viwili vya msingi tutakavyojifunza: Kisa cha Agano Jipya cha uponyaji wa mtu mwenye kupooza na kisa cha Agano la Kale cha Eliya. Ingawa visa hivi vilitokea katika nyakati na maeneo tofauti sana na chini ya hali ya mambo tofauti, vinakamilishana. Vinatupatia picha kamili zaidi ya uponyaji wa Kiungu kuliko ambavyo tungejifunza kila kisa peke yake. 

Katika uponyaji wa mtu mwenye kupooza, Yesu anazua mgogoro kwa kutangaza kwamba dhambi za yule mtu zimesamehewa kabla ya kumponya ugonjwa wake wa kimwili. Hili ni tendo la makusudi la Yesu. Ugonjwa wa huyu mtu wa nafsi ulikuwa mkubwa kuliko mateso ya mwili wake. Alikuwa akisumbuka chini ya mzigo wa hatia na aibu kwa sababu ya mtindo wake wa maisha ya dhambi wa wakati uliopita. Ikiwa Kristo angemponya mwili wake tu, uponyaji usingekamilika. 

Eliya, kwa upande mwingine, alikuwa mtumishi wa Mungu mwenye kujitoa. Alikuwa ameshuhudia kwa ajili ya Bwana wake katika wakati wa uasi mkubwa wa Israeli. Baada ya kuwaua manabii wa Baali juu ya mlima Karmeli, alikuwa amechoka, na kwa vitisho kutoka kwa Yezebeli kutaka kuuchukua uhai wake, alikatishwa tamaa. Mungu alikutana naye alipokuwa na kuhudumia mahitaji yake. Tutajifunza zaidi kuhusu masomo ya kudumu ya kiroho katika visa hivi viwili katika somo la juma hili.

### Sehemu ya II: Ufafanuzi

Kisa cha uponywaji wa mwenye kupooza katika #Marko 2:1—12# kinajibu baadhi ya maswali ya kina kuhusu uponyaji wa kimiujiza na hutupatia ufahamu wa thamani kuhusu ukuaji wetu katika Kristo. Moja ya mambo tunayoona ni kwamba mwenye kupooza haji kwa Yesu yeye mwenyewe. Marafiki zake wanamleta kwa Yesu. Watu wanne walimbeba kwenye machela. 

Kwa dhahiri, walikuwa wamesikia kuhusu nguvu ya uponyaji ya Kristo na kuamini kwamba angeweza kumponya rafiki yao. Hawa marafiki walikuwa wavumilivu. Wakati ambapo wasingeweza kumkaribia Yesu kwa sababu ya umati wa watu, Injili ya Marko inasema, “waliitoboa dari pale alipokuwapo; na wakiisha kuivunja ...

... wakalitelemsha godoro alilolilalia yule mwenye kupooza. Naye Yesu, alipoiona imani yao, akamwambia yule mwenye kupooza, ‘Mwanangu, umesamehewa dhambi zako’ ” (#Mk. 2:4, 5#). Kuna masomo ya kiroho ya kina katika maneno haya machache. Marafiki wa huyu mtu walikuwa wanamjali. Walidhamiria sana hata wakamwinua juu ya paa, wakatoboa tundu katika paa, na kumshusha mahali alipokuwa Yesu. 

Agano Jipya lina mifano takriban 30 ya miujiza ya uponyaji ya Yesu. Katika theluthi mbili ya visa hivi, mtu fulani anamleta mtu mwingine kwa Yesu. Mara nyingi uponyaji wa kimwili, kiakili, kihisia, au kiroho hutokea katika maisha ya mtu mwingine kwa sababu kuna mtu anayejali kiasi kuhudumia mahitaji yao katika jina la Yesu. 

Je, uliyaona maneno haya, “Yesu alipoiona imani yao” katika #Marko 2:5#? Hili linavutia. Imani ni kitu unachokiona. Siyo kitu kisichoonekana. Mara zote inadhihirishwa katika tendo. Katika mfano huu, Yesu aliheshimu imani ya marafiki wa huyu mtu. Bila shaka, mtu huyu mwenyewe lazima alikuwa na kipimo cha imani kwa kuonesha utayari wake kuwaruhusu marafiki zake kumleta. Tunaweza kuwa mawakala wa Yesu wa uponyaji kadri tuwaongozavyo wengine kwa Yesu. 

Yesu Kamwe Hahemewi na Shughuli

Jambo lingine la muhimu katika kisa hiki ni kwamba Yesu alikuwa na muda kwa ajili ya huyu mtu. Hakuchukulia uwepo wake kama katizo. Kamwe hakuna muda ambao Yesu ana shughuli nyingi kiasi cha kutoshughulikia mahitaji yetu. 

Alipomtazama mtu huyu anayeteseka bila msaada, Yesu mara moja aligundua mambo ya kina. Matokeo yake, hakuanza kwa kumponya mtu huyu kimwili. Alijua kwamba hitaji la kina la huyu mtu anayeteseka ni uponyaji wa kiroho. Katika mfano huu, mtu huyu alijiletea ugonjwa huu juu yake kwa mtindo wake wa maisha ya dhambi. Alijawa hatia iliyokuwa inaharibu mfumo wake wa kinga ya mwili na kuharibu afya yake. Uhalisia huu ni kweli kwa makumi ya watu ambao miili yao huteseka chini ya mzigo wa hatia. 

Ellen G. White anatoa maoni haya yenye ufahamu: “Mwenye kupooza alipata kwa Yesu uponyaji kwa ajili ya roho na mwili. Uponyaji wa kiroho ulifuatiwa na urejeshwaji wa kimwili. Somo hili halipaswi kupuuzwa. Leo kuna maelfu wanaoteseka kutokana na ugonjwa wa kimwili, ambao, kama yule mwenye kupooza, wana shauku ya kusikia ujumbe, 'umesamehewa dhambi zako.' Mzigo wa dhambi, na matamanio yake yasiyotulizwa na kutoshelezwa, ndio chanzo cha ....

.... maradhi yao. Hawawezi kupata nafuu mpaka waje kwa mponyaji wa roho. Amani ambayo yeye pekee anaweza kuitoa itaipatia nguvu akili na afya kwa mwili. " *—The Desire of Ages, p. 270.*

*Uponyaji Kutoka Ndani hadi Nje*

Yesu alijua kwamba ikiwa hatashughulika na chanzo kikuu cha ugonjwa badala ya kuuponya mwili wa mwenye kupooza, mtu huyu angekuwa mgonjwa tena muda si mrefu. “Huzuni, wasiwasi, kutoridhika, majuto, hatia, shaka, yote huelekea kuvunja nguvu za uhai na kukaribisha uozo na kifo.” *—Ellen G. White, Ministry of Healing, uk. 241.* 

Kibiblia, uponyaji mara zote hujumuisha mtu kwa ujumla wake na kuhusisha urejeshwaji katika sura ya Mungu. Dhambi huharibu. Inamwathiri mtu kwa ujumla katika kila nyanja ya maisha. Yesu alimponya mtu huyu kutokea ndani kwenda nje. Uponyaji wa ndani uliandaa njia kwa ajili ya uponyaji wa nje. Mtu huyu alijiletea ugonjwa juu yake mwenyewe, na ikiwa Kristo angemponya tu mwili wake, angelikuwa na uwezekano mkubwa wa kuyarudia maisha ya dhambi. 

Inaonekana kwamba, ni lazima alihisi usadikisho wa dhambi na tamanio la kuja kwa Kristo kwa muda fulani. Roho Mtakatifu alikuwa akimvuta kwa Mwokozi. Sasa akiwa katika uwepo wa Kristo, aliinuka kutoka katika kitanda chake cha ugonjwa kwa maisha mapya. 

*Chanzo Kikuu cha Ugonjwa*

Tunaishi katika ulimwengu uliovunjika. Hivyo basi, ugonjwa na maradhi ni kawaida. Chanzo kikuu cha maradhi yote ni dhambi. Hii haimaanishi kwamba kila mmoja anayeugua ametenda dhambi. Inamaanisha tu kwamba chanzo kikubwa cha maradhi na magonjwa katika uelewa wa pambano kuu kati ya wema na uovu ni uasi wa Lusifa mbinguni na anguko la Adamu na Hawa katika bustani ya Edeni. Kulisema kwa namna nyingine, Yesu ndiye mrejeshaji wa afya, na Shetani ni mharibu afya. 

Suala la ugonjwa ni tata. Sehemu kubwa ya maradhi inasababishwa na mtindo wa maisha na chaguzi zetu binafsi. Hii ndiyo sababu hasa Mungu amelipatia Kanisa la Waadventista wa Sabato ujumbe wa afya. Hizi kanuni za Kiungu zilizovuviwa zinatusaidia kupunguza hatari ya maradhi, lakini haziondoi uwezekano wa maradhi. Chanzo cha ugonjwa hutofautiana. Vinasaba vyetu na mazingira huchangia katika kuamua matokeo ya afya zetu. Wakati mwingine chaguzi za watu wengine huathiri sana afya zetu wenyewe. 

.... Ajali mara nyingi ni vitu ambavyo hatuwezi kuzitawala, lakini tunaweza kutawala chaguzi zetu. Kadri tunavyofanya chaguzi chanya, ndivyo zaidi kutakuwa na uwezekano kwamba tutakuwa katika afya na kuishi maisha tele anayotoa Kristo. Kuelewa chanzo cha ugonjwa pia huturuhusu kushirikiana na Kristo katika mchakato wa uponyaji. 

*Huduma ya Uponyaji ya Yesu kwa Eliya*

Zingatia habari ya Eliya. Huyu ni mtu mwenye tabia bora na imani thabiti katika uweza wa Mungu. Katika miaka yote mitatu na nusu ya njaa, alimtumainia Mungu kwa ajili ya chakula. Kamwe Mungu hakumwangusha hata mara moja. Eliya aliongozwa na Mungu kwenda sehemu yenye maji katika kijito cha Kerithi, alilishwa na kunguru, na kutunzwa na mwanamke mjane mnyenyekevu wa Sarepta. Imani yake ilikuwa imara. 

Kwa imani aliwapa changamoto manabii wa Baali juu ya Mlima Karmeli. Ilikuwa ni hapo alipopata uzoefu wa uweza wa Mungu utendao miujiza. Alitoa pendekezo la jaribu kudhihirisha ukuu wa Mungu wa kweli. Manabii wa Baali walisujudu, wakapiga kelele, na kuililia miungu yao ya kipagani, lakini hakuna kilichotokea kabisa. Eliya alimimina maji juu ya madhabahu, kwa dhati akamtafuta Mungu, na moto ukashuka kutoka mbinguni na kuteketeza madhabahu. 

Muda mfupi baada ya miaka mitatu na nusu ya ukame, mvua ilinyesha. Kwa amri ya Mungu, Eliya alishiriki katika kuwaua manabii wa Baali. Mtu wa imani, ujasiri, na uthabiti kiasi gani! Ungeweza kudhani hakuna kitu ambacho kingeweza kutikisa imani yake. Lakini kuna kitu kilitikisa. 

Wakati Ahabu alipomwambia Yezebeli kuhusu matukio ya siku hiyo, alitishia maisha ya Eliya (#1 Fal. 19:1, 2#). Eliya mwenye ujasiri, aliyekuwa amesimama juu ya Mlima Karmeli mbele ya manabii wa Baali, kwa haraka alikimbia kutokana na kitisho cha malkia mwovu. Akiwa amechoka sana, alitamani afe. Alipata kupumzika, akiwa amelala na kukata tamaa chini ya mretemu. 

Mretemu ni kama kichaka kipana kilichoenea jangwani huko Mashariki ya Kati na kutoa kivuli kwa wasafiri waliochoka. Hapo, akiwa amekatishwa tamaa na peke yake, Eliya alilala hadi malaika alipomwamsha, akamwandalia chakula, na kumpatia maji ya kunywa, na kumtia moyo alale tena. Hii ilitokea mara mbili, na katika nguvu ya hicho chakula, maji ya kunywa, na pumziko, Eliya alisafiri kwa siku arobaini. 

..... Kuna masomo kadhaa muhimu hapa. Hata watu wa Mungu hukatishwa tamaa nyakati fulani. Eliya muda mfupi uliokuwa mbele yake alikuwa anakwenda kunyakuliwa pasipo kuona kifo, lakini yeye pia alikuwa na nyakati zake ngumu. 

Ona jinsi Mungu alivyoshughulika na kukatishwa tamaa kwa Eliya. Hakumhubiria. Hakumhimiza kuwa na imani zaidi au kuomba zaidi. Bwana wetu mwenye kujali alimpatia Eliya chakula kizuri cha kiafya, maji yaburudishayo, na pumziko zuri la usiku. Wakati mwingine jambo zuri zaidi tunaloweza kufanya kwa ajili ya rafiki aliyekatishwa tamaa ni kuwepo naye kumtia shime na kumpatia mahitaji yake. 

### Sehemu ya III: Matumizi Maishani

Ni muhimu sana kwetu kuepuka kuhukumu watu wanapougua. Ingawa ugonjwa unaweza kuwa matokeo ya chaguzi mbaya za mtindo wa maisha, si mara zote inakuwa hivyo. Hata kama ugonjwa na maradhi ni matokeo ya chaguzi za mtu binafsi, mfano wa Yesu hufunua namna ya kushughulika na watu wanaougua. Haikuleta tofauti yoyote kwa Yesu kwamba mwenye kupooza aliishi maisha ya dhambi. Mwokozi aliitwa kuwahudumia watu wote, na vivyo hivyo kwetu. Marafiki wanawaleta marafiki kwa Yesu. 

Tunapoomba kwa imani kwa ajili ya wale walio wagonjwa, Yesu atatenda miujiza. Wakati mwingine kutakuwa na miujiza ya uponyaji wa mara moja, wakati mwingine uponyaji utakuwa ni wa taratibu, na, nyakati zingine, wale tunaowaombea watakufa na kupumzika katika Yesu hadi ufufuo wenye utukufu wakati wa kuja kwa mara ya pili kwa Yesu. 

Neno la Kristo linatupatia uhakika kwamba tunaweza kupumzika katika pendo lake kwa sababu, kwa neema yake, uponyaji ni hakika. Swali pekee ni juu ya wakati itakapotokea. Je, utakuwa ni mara moja, taratibu, au wakati wa ufufuo? 

Kuna nyakati, kama kwa habari ya Eliya, ambapo jambo zuri kabisa tunaloweza kumtendea anayesumbuka kwa kukatishwa tamaa au mfadhahiko ni kuwa pamoja naye kushughulikia mahitaji yake. Huku kupenda kunakojali kunaweza kufanya tofauti kubwa. Katika maombi yako binafsi juma hili, mwombe Mungu akuhimize kumwinua, katika maombi, mtu fulani unayejua anaugua ugonjwa fulani. Ikiwezekana, mtembelee mtu huyo na uone ikiwa ana hitaji fulani unaloweza kutimiza. Utabarikiwa mno unapotoa huduma kama Yesu alivyofanya, na vivyo wao pia watabarikiwa. 