---
title:  Kutibu Kiini
date:  16/08/2021
---

Mwenye kupooza alishushwa katika uwepo wa Yesu, na macho yote yalimtazama Yesu. Je, angechagua kumponya mwenye dhambi dhahiri? Angesema neno kuukemea ugonjwa? 

`Yesu anafanyaje kumponya mtu mwenye kupooza? Ni lipi jambo la kwanza Yesu anamtendea? Soma Marko 2:5â€”12.`

Kwa sababu mara nyingi hatuutambui ugonjwa hadi tunapoziona dalili, kwa kawaida tunaufikiria ugonjwa kama dalili tu. Tunadhani kwamba kuziondoa dalili kunamaanisha uponyaji. Yesu anaukakabili ugonjwa kivingine. Anajua kiini cha mateso yote na ugonjwa na anataka kutibu hiki kwanza. 

Kwa habari ya mtu mwenye kupooza, badala ya kutibu mara moja athari za wazi za ugonjwa wake, Yesu anaenda moja kwa moja kwenye kiini cha kile kinachomsumbua mtu huyo zaidi. Mwenye kupooza anahisi uzito wa hatia yake na utengo kutoka kwa Mungu kwa uchungu zaidi kuliko anavyohisi ugonjwa wake. Mtu anayepumzika katika Mungu anaweza kustahimili mateso ya aina yoyote ya kimwili yanayoweza kumfika katika ulimwengu huu unaougua kwa sababu ya dhambi. Na hivyo. Yesu anakwenda moja kwa moja kwenye kiini na kutoa msamaha kwanza. 

Viongozi wa kidini wanashtushwa wanapomsikia Yesu akitangaza msamaha. Katika kujibu shutuma zao ambazo hawakuzisema, Yesu anauliza swali. 

`Soma Marko 2:8, 9. Ni changamoto ipi Yesu anawapa waandishi hapa? Ni suala gani hasa anashughulika nalo?`

Mazungumzo kwa jumla ni rahisi, lakini sio wakati Mungu anapozungumza. Kwa Neno la Mungu lenye nguvu, vitu vyote vilitokea (Mwanzo 1). Ingawa msamaha si kitu tunachoweza kukiona, una gharama. Msamaha uligharimu maisha ya Mwana wa Mungu msalabani. Vingine vyote vinafuata. Kuudhihirisha uwezo na uhakika wa msamaha, ndipo Yesu anaamua kumponya mwenye kupooza. 

Mungu anataka kutuponya kwa ndani kwanza. Na ndipo wakati fulani anaamua kutupatia uponyaji wa mara moja kimwili, kama vile kwa mwenye kupooza, au wakati mwingine tutahitaji kuisubiri asubuhi ya ufufuo kupitia uzoefu wa uponyaji wa kimwili. Kwa vyovyote vile, Mwokozi wetu anatuhitaji tuweze kupumzika katika uhakikisho wa pendo lake na neema na msamaha hata sasa, hata katikati ya mateso yetu. 

`Tunawezaje kupata utulivu na amani, hata wakati maombi yetu kwa ajili ya uponyaji hayajibiwi, angalau sasa?`