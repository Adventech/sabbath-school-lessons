---
title:  Pumziko la Uponyaji
date:  15/08/2021
---

Ikiwa kuna wakati tunapohitaji pumziko, ni wakati tunapokuwa wagonjwa. Tunahitaji pumziko la kimwili ili kwamba miili yetu iweze kuimarisha mfumo wa kinga. 

Na mara nyingi tunahitaji pumziko la kiakili, pia. Mara nyingine ni kitu tu kisichotishia maisha kama vile mafua au kipandauso. Tunalala hapo na kutojaribu kufikiri kuhusu yote tunayopaswa kufanya lakini tu hatuwezi. 

Wakati mwingine, kinapokuwa kitu kinachoweza kuhatarisha maisha, tunalala tukiwa macho na kuwa na wasiwasi kuhusu majibu ya kipimo cha afya yatakavyokuwa. Na ndipo mara nyingi tunaanza kushangaa kwa nini? Je, hatimaye ule mtindo mbaya wa maisha umeanza kutuletea matatizo? Je, ni dawa tulizotumia miaka 20 iliyopita? Je, ulikuwa ni uzito wa ziada ambao umeongezeka kwa miaka michache iliyopita? Je, Mungu anatuadhibu kwa ajili ya dhambi ya siri ambayo hakuna mtu mwingine yeyote anayejua?

`Soma Marko 2:1—4. Nini kilikuwa kinatokea hapa?` 

Kwa mtu mwenye kupooza katika kisa hiki, lilikuwa jambo la wazi. Katika Tumaini la Vizazi Vyote (uk. 267—271), tunapata usuli. Mtu mwenye kupooza alifanya mambo fulani ambayo asingeweza kujivunia. Maisha yake ya dhambi yalisababisha ugonjwa huu, na wataalamu wa kiroho .walichora mstari mnyofu kutoka chanzo kwenda matokeo. Alijiletea ugonjwa huu yeye mwenyewe kwa dhambi zake, na hakukuwa na tiba. 

Mtazamo huu unaweza kuwa wa kawaida. Mara nyingi tunaonekana kuhangaika na nani aliyefanya. Ikiwa kuna uhalifu umefanywa, mtu fulani lazima aulipie. Ikiwa kuna ajali mahali fulani, mtu fulani lazima ashitakiwe. Lakini kuwalaumu watu hakuleti uponyaji au uzima kwa yule aliye mgonjwa. 

Mpango wa Mungu wa awali haukujumuisha maumivu, ugonjwa, na mateso. Maradhi yalikuja katika sayari hi tu kwa kuingia kwa dhambi. Ndio maana Mungu anatupatia miongozo ya afya—ili tuweze kufurahia kiwango bora cha maisha sasa. Lakini maadamu tupo kwenye dunia hii inayougua kwa sababu ya dhambi, hakutakuwa na uhakikisho wa afya, haidhuru kiasi gani tunafuata kwa bidii kanuni za afya.

Habari njema ni kwamba Mungu anaweza kutupatia pumziko ikiwa tunaumwa au tu wenye afya; iwe ugonjwa wetu ni matokeo ya kutenda kwetu au uzembe wa mtu mwingine, vinasaba vyetu, au tu matokeo ya kuishi katika ulimwengu huu wenye dhambi. Mungu anajua jinsi ya kutupatia pumziko.

`Wakati mtu anapougua, si vizuri kuanza kutafuta wa kulaumu. Wakati huo huo, kwa nini uelewa wa chanzo cha ugonjwa unaweza kuwa, kwa visa fulani, hatua muhimu kuelekea uponyaji na ahueni?`