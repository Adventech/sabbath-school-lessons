---
title:  Kukimbia 
date:  17/08/2021
---

Kulingana na takwimu kutoka katika Shirika la Afya Duniani (WHO), ugonjwa unaowapata watu duniani kote, unaoathiri zaidi ya watu milioni mia tatu kila mwaka, mara nyingi hauna dalili zinazoonekana wazi. Mfadhaiko ni chanzo kikuu cha udhaifu ulimwenguni kote na unaochangia kwa ukubwa sana mzigo wa magonjwa duniani. 

Kwa bahati mbaya, mara nyingi mfadhaiko hauzungumziwi katika Ukristo kwa sababu inaweza kuchukuliwa kama upungufu wa imani. Hata hivyo, Wakristo hawapaswi daima kujawa furaha na raha na ya kufanana na hayo? Hivyo, je, mfadhaiko si ishara kwamba kuna tatizo katika mahusiano yetu na Mungu?

Watu wengi wanajua kwamba hili si kweli. Hata Wakristo, Wakristo waaminifu, wanaweza wakati fulani kupambana na mfadhaiko, hasa baada ya tukio linaloleta kiwewe, na sio ishara ya ukosefu wa imani au tumaini kwa Mungu. Tena, mtu anaweza kusoma Zaburi na kuona maumivu, mateso, na machungu ambayo watu wa Mugu waaminifu wanayapitia. 

Wakati mwingine mfadhaiko taratibu na kwa kimya hututawala, na tunaugundua pale tu unapotutawala sana. Mara nyingine unapiga kwa haraka, baada ya tukio hasa linalochosha hisia au mwili. Kwa mfano, nabii wa Mungu mwaminifu Eliya alichoka kabisa, kihisia na kimwili, baada ya Mlima karmel.

Katika 1 Wafalme 18, Eliya ameona muujiza wa Mungu wa moto kushuka toka mbinguni muda mfupi tu uliopita. Katika kulijibu ombi lake, ameona mvua ikija na kukomesha ukame wa miaka mitatu. Kwa nini Eliya anaitikia tishio la Yezebeli kwa kukimbia? Soma 1 Wafalme 19:1—5.

Eliya amekuwa na saa ishirini na nne za kuchosha sana. Uzoefu huu, ukiambatana na habari mbaya na tishio la kifo, ulitumika kama kichocheo cha mfadhaiko kwa Eliya. Vile vile, Eliya alikuwepo wakati manabii wa Baali, takribani 850, wakiuawa, huenda hata baadhi yao kwa mkono wake mwenyewe (1 Fal. 18:40). Tukio kama hilo, hata kwa kusudi la haki, linaweza kusababisha kiurahisi mfadhaiko wa kutisha ndani ya wale ambao ama wanatazama au, mbaya zaidi, wanaoshiriki. 

Hivyo Eliya anaanza kukimbia, kujaribu kwenda mbali. Wakati mwingine tunakimbilia kwenye jokofu na kujaribu kula kwa namna tunayohisi kuunganishwa zaidi na miili yetu na kuhisi furaha tena. Mara nyingine tunajaribu kulala ili kuondoa uchovu wa kihisia. 

Wakati mwingine tunatafuta mahusiano mapya, kazi, au mahali katika kutafuta kwetu kukimbia. Na wakati mwingine tunazama katika kazi nyingi, kujipangia zaidi muda wa kumaliza kazi, na miadi, tunapojaribu kwa bidii kukimbia kitu kisichoelezeka kinachoondoa furaha yetu na utulivu. Na bila shaka, watu wengi hutumia “dawa” za aina fulani au nyingine, yote katika kujaribu kutuliza maumivu. Mwishoni, hata hivyo, vitu hivi huficha tu dalili; havitatui tatizo, na mara nyingi vinaweza kulifanya liwe baya zaidi.