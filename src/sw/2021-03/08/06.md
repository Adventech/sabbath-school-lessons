---
title:  Pumziko na Zaidi
date:  19/08/2021
---

Mungu anajua kwamba kukimbia kote kumemfanya Eliya achoke. Mungu anajua kwamba zaidi ya kuwa mchovu kimwili, Eliya ni mchovu kihisia na anabeba mzigo mkubwa sana wa hatia. Kama vile ambavyo Yesu angetenda kwa mtu aliyepooza miaka mingi baadaye, Mungu anasahau yote yaliyopita na kumpatia Eliya pumziko. Hatimaye, anaweza kulala kweli na kutiwa nguvu upya. 

Tungetegemea huu kuwa mwisho wa kisa, lakini sio. Pumziko la Mungu si tukio la mara moja. Kuingia katika pumziko la Mungu kunahusiana na uponyaji—pamoja na kuondoa mielekeo ya mawazo mabaya na mazoea yenye kuleta uharibifu. Mungu haharakishi uponyaji. 

`Soma 1 Wafalme 19:5—8. Eliya anakwenda wapi sasa, na kwa nini?`

Baada ya pumziko, Eliya anakimbia tena. Lakini mara hii Mungu anaelekeza upya kukimbia kwake. Mungu anaelewa kwamba maisha katika ulimwengu huu wenye dhambi yanaweza na yatasababisha mfadhaiko. Anaelewa msukumo wetu kukimbia, bali anataka kuongoza upya kukimbia kwetu. Badala ya njia zote za kukabiliana na mfadhaiko tunazojaribu, anatutaka tukimbilie kwake. Na mara tunapoanza kukimbilia kwake, anataka kutufundisha kuisikiliza “sauti ndogo ya utulivu” (1 Fal. 19:12) itakayotupatia pumziko. 

Eliya hakuwa na nguvu za kuinuka na kuanza safari kukutana na Mungu. Mungu anatoa nguvu kwa ajili ya kukutana, naye Mungu anamwahidi kesho bora. 

Eliya anapolala chini ya mti wake wa mretemu na kutamani afe, aliamini kwamba siku zake bora zilikuwa zimekwisha. 

`Soma 1 Wafalme 19:15, 16 na 2 Wafalme 2:11. Nini bado kilikuwa kimehifadhiwa kwa ajili ya Eliya?`

Mungu alijua kwamba siku bora zinakuja kwa ajili ya Eliya. Uponyaji ungekuja kwa nabii kwa kadri ambavyo angejifunza kuyadhibiti maisha yake kwa mwendo wa Mungu na kulikubali pumziko lake. Bado kulikuwa na wafalme wa kutiwa mafuta na mrithi wa kuchaguliwa. 

Mungu tayari alikuwa anajua habari za Elisha, ambaye angekuwa karibu sana kama mwana kwa Eliya. Mungu alijua kwamba katika imani Eliya angeweza tena kuita moto kutoka mbinguni (2 Fal. 1:10). Kwa Eliya, kusingekuwa na kifo cha kukata tamaa chini ya mti wa mretemu bali badala yake gari la moto akipaa kwenda kwenye pumziko la mbinguni.

`Ni nini tunachoweza kujifunza kutoka katika kisa cha Eliya kuhusu kwa nini, haidhuru tunahisi vibaya kiasi gani, katika nguvu ya Mungu bado tunapaswa kutafuta kutokata tamaa?`