---
title:  Furahini Katika Bwana Siku Zote
date:  23/09/2021
---

Moja ya programu tumishi inayotumiwa zaidi katika simu janja zetu ni ramani za google. Wengi wetu hatuwezi kukumbuka tulichokuwa tukifanya kabla ramani zinazotumia GPS kuwepo katika simu zetu. Tunaweza kuwa na woga tunapoelekea mahali ambapo hatukuwahi kuwepo hapo kabla, lakini tukiwa ha ramani za google katika simu zetu, tunaweza kuendelea mbele kwa ujasiri na kujua tunakokwenda katika mji wowote wa kigeni. Je, ujasiri huu unaweza kuwa kielelezo cha aina ya raha Mungu anayotaka kutupatia kwa ratiba yake ya kiunabii?

Wakati mwingine, hata hivyo, tunaweza kuingiza anuani isiyo sahihi katika programu tumishi, au tunaweza tu kuamua kutofuata uelekeo kwa sababu tunadhani tunajua njia ya mkato. Kwa vyovyote, tunaweza kujikuta mahali ambapo hatukutaka kuwa na kwa hakika zaidi wala si katika hali ya utulivu wa akili.

`Soma Wafilipi 4:4—6. Ni nini Paulo anachotwambia hapa kuhusu namna ya kuwa na pumziko la kweli, amani ya kweli, hata katikati ya dunia yenye masumbufu na kuhuzunisha?`

Katika kifungu hiki, Paulo hasemi kufurahi, siku zote katika majaribu yote unayokabiliana nayo. Badala yake anasema, “Furahini katika Bwana siku zote.” Haidhuru hali yetu ya sasa, haidhuru majaribu tunayokabiliana nayo, ikiwa tutamtafakari sana Mungu, juu ya wema wake, upendo wake, na juu ya kafara yake msalabani kwa ajili yetu, tunaweza kufurahi katika Yeye na kuwa na amani kwa ajili ya nafsi zetu zilizochoka. 

Namna tu ya hali ya mwandishi katika mafungu haya hudokeza utulivu, amani, na tumaini lililo bora sana la kitu kilicho ng’ambo ya ulimwengu huu. 

Fikiria, pia, namna ya pumziko kwa ajili ya nafsi zetu ambalo tungekuwa nalo ikiwa, kwa kweli, “tusingejisumbua kwa neno lolote.” Hili kwa nadra linaonekana kuwa na uhalisia kwa mtu yeyote katika ulimwengu huu (hata Paulo alikuwa na masumbufu mengi), lakini tena, kujua kuwa Mungu mwenye pendo ndiye anatawala na atatuokoa katika ufalme wake kunaweza, kwa hakika, kutusaidia kuweka mambo tunayoyasumbukia katika mtazamo sahihi. 

"Bwana yu karibu"? Yaani, yu karibu nasi siku zote, na kwamba mara tu tunapofumba macho yetu na kupumzika katika usingizi wa mauti, kinachofuata tunajua ni kurudi kwa Kristo. 

Hakuna swali, maisha yamejaa misukosuko, majaribu, na mapambano. Hakuna mmoja wetu anayeyakwepa; bila shaka mtume Paulo hakuyakwepa, pia (tazama 2 Kor. 11). Hata hivyo, hoja yake ni kutuambia kwamba pamoja na yote tunayovumilia sasa, tunaweza kufurahi katika kile tulichopewa katika Kristo na, kwa kweli, tunaweza kujipatia raha nafsini mwetu, hata sasa. 

`Soma Wafilipi 4:4—6 tena. Unawezaje kutumia maneno haya ya kupendeza katika uzoefu wako sasa hivi katika majaribu yoyote na taabu unazokabiliana nazo?`