---
title:  Hesabu Kurudi Nyuma 
date:  20/09/2021
---

Juu ya Mlima wa Mizeituni, Yesu alielezea historia kwa upana alipokuwa akijibu maswali ya wanafunzi: " 'Tuambie, mambo hayo yatakuwa lini? Nayo ni nini dalili ya kuja kwako, na ya mwisho wa dunia?' " (Mt. 24:3). 

Hubiri la Yesu mashuhuri, lililoandikwa katika Mathayo 24, hujumuisha mfululizo usiokatizwa wa matukio ya kihistoria tangu siku zake hata wakati wa Kuja kwa mara ya Pili na zaidi. 

Yesu alitaka kuwapatia watu wake wa zama zote kwa muhtasari ratiba ya kiungu kwa ajili ya unabii wa wakati wa mwisho, ili kwamba wale wanaoishi katika wakati wa mwisho waweze kujiandaa kwa ajili ya tukio la mwisho. Alitutaka tuweze kutulia kwa ujasiri katika pendo lake, hata wakati ambapo kila kitu kinachotuzunguka kilikuwa kinavunjika. 

Waadventista tunajua vizuri maelezo ya Danieli ya “wakati wa taabu, mfano wake haukuwepo tangu lilipoanza kuwapo taifa” (Dan. 12:1). Yesu anatutaka tujiandae kwa ajili ya tukio hili, linalotangulia Kuja Kwake mara ya Pili. 

`Kuja kwake kutakuwaje? Tunawezaje kuepuka kudanganywa? Soma Mathayo 24:4—8, 23—31.`

Kuja kwa Yesu litakuwa ni tukio halisi mwishoni mwa wakati. Kwa kuzingatia nafasi iliyotolewa katika unabii hadi kuja kwake, na hata katika mahubiri ya Yesu, hili ni jambo muhimu. 

Mara ya mwisho kulipokuwa na tukio la tabia ya nchi (gharika) ya ulimwengu wote watu wanane tu katika ulimwengu wote walikuwa tayari kwayo. Yesu analinganisha kutotarajiwa kwa kuja kwake na tukio hilo—Gharika (Mt. 24:37—39). Lakini ingawa hakuna ajuaye siku wala saa ya Kuja mara ya Pili (Mt. 24:36), Mungu ametupatia kipindi cha muda wa kiunabii kinachotuonesha ukaribu wa kuja kwake mara ya pili tunapoona yanayotokea kutuzunguka duniani. 

`Tumepewa wajibu wa kufanya katika mfululizo huu wa matukio ya kiunabii. Sehemu yetu ni ipi? Zingatia Mathayo 24:9—14.`

Katika pambano hili la kiulimwengu, tu zaidi ya watazamaji tu. Tunapaswa kuwa washiriki hai katika kusambaza injili mpaka miisho ya dunia, inayomaanisha kwamba sisi, pia, tutakabili mateso.

`Inamaanisha nini “kuvumilia hata mwisho”? Tunalifanyaje hilo? Ni chaguzi zipi tunahitajika kufanya kila siku ili tusianguke, kama wengi walivyofanya, na jinsi wengi watakavyofanya?`