---
title:  Ufafanuzi
date:  24/09/2021
---

ukurasa wa 1 

### I: Muhtasari

Kichwa cha somo la juma hili, “Pumziko la Mwisho,” kinamaanisha kwamba pumziko letu hapa ni la kitambo. Tunapumzika katika Kristo leo, lakini pumziko letu mara zote lipo katika muktadha wa ulimwengu wa mateso, huzuni, na magonjwa. Kuna siku inakuja tutakapoingia katika pumziko la milele. Huzuni zote za maisha zitakwisha. Ugonjwa, majanga, na kifo vitatoweka milele. 

Yesu alimpatia nabii mzee Yohana, aliyepelekwa uhamishoni katika kisiwa cha Patmo, njozi juu yake Yeye mwenyewe. Njozi hii kutoka kwa Kristo ilimtia moyo Yohana na kumpa tumaini. Katika mafunuo ya kiunabii, Yohana aliona historia ya kanisa la Kikristo na matukio ya mwisho wakati wa kufungwa historia ya dunia hii. Kitabu cha Ufunuo kinahitimishwa na mbingu mpya na nchi mpya, kukaribisha pumziko bora kabisa. 

Kabla ya hilo pumziko bora, kutakuwa na ishara maalumu zinazoelekeza kurudi kwa Yesu. Katika #Mathayo 24,# Yesu anatoa muhtasari wa matukio ya wakati wa mwisho zitakazotokea kwa marudio yanayoongezeka kabla ya ujio wake wa pili wenye utukufu. Katika zama zote, wazee na manabii wametazamia kurudi kwa Bwana pasipo kupata uzoefu wa “pumziko bora” ambalo Kristo aliahidi. Walikufa katika matarajio ya tukio ambalo lingekuja, lakini walikufa katika tumaini. Katika #Ufunuo 14:6—12#, malaika aliyemtembelea Yohana alihubiri ujumbe wa mwisho wa mbingu kuuandaa ulimwengu kwa kurudi kwa Knisto. 

Kadri pambano kati ya wema na uovu linavyoendelea vikali ulimwenguni kote, Kristo anatualika "*kukesha*" na "*kuwa tayari*" kwa ajili ya kurudi kwake kuliko karibu na kuwa tayari kuingia katika pumziko lake la milele. 

### Sehemu ya II: Ufafanuzi

Yohana anatujulisha kwamba alikuwa katika kisiwa cha Patmo alipopokea njozi ambazo zinaunda kitabu cha Ufunuo. Patmo ni kisiwa kidogo katika bahari ya Aegea kati ya pwani za Uturuki na Uyunani. Ni kadri ya umbali wa maili tisa. Katika wakati wa Yohana kilikuwa makazi yenye mawe na kame ya Warumi ambapo wafungwa walikuwa wanahamishiwa. Kulikuwa na jamii ndogo ya wachimba madini huko pia—na kwa kiasi kidogo.

Yohana alikuwa mzee, katika miaka yake ya 90, alipopokea njozi za Ufunuo. Alikuwa ameishi maisha marefu katika utumishi wa Bwana wake mpendwa. Yumkini alikuwa anaishi Efeso kabla hajapelekwa uhamishoni kisiwani Patmo. Sasa alikuwa ametengwa na marafiki na familia. 

Alikuwa dhaifu, na kulikuwa na shaka angeweza kutoka katika kisiwa hiki kidogo, kilichotengwa. Lakini ndipo Yesu katika mng’ao wa utukufu alimfunulia Yohana kweli za Kiungu ambazo zingewaangazia na kuwatia shime watu wa Mungu kwa karne nyingi. 

Kweli hizi za siku za mwisho zinafunua matukio ambayo yatatokea muda si mbali katika ulimwengu huu ili kuwaandaa watu wa Mungu kwa ajili ya kile kinachokuja. Wakati mwingine ni katika majaribu makubwa ya maisha yetu ndipo Mungu anazungumza nasi kwa wazi zaidi. Tunapohisi upweke na kukatishwa tamaa, Yesu hututembelea kama vile alivyofanya kwa Yohana na kutujaza kwa joto la uwepo wake. 

Kitabu cha Ufunuo ni kitabu juu ya Yesu anayeingilia kati. Hakai tu katika kiti chake cha enzi mbinguni; anayeingia katika mambo ya maisha hapa duniani. Anatuhudumia katika kiwewe, huzuni, na kukatishwa tamaa tunavyovikabili. Yesu aliposhuka kuja kuzungumza na mwanafunzi wake mpendwa, alikiangaza kisiwa chenye miamba, kikame cha Patmo kwa utukufu wake. 

Hakuna mahali tunapoweza kujikuta ambapo Mungu hawezi kupafikia. Atakutana na wewe popote ulipo kwa uwepo wake. Kitabu cha Ufunuo kimejawa na tumaini. Yeye aliye pamoja nasi kupitia kwa Roho Mtakatifu anakuja upesi katika utukufu kutupeleka nyumbani. Yohana akijawa furaha anasema, “Tazama, yuaja na mawingu; na kila jicho litamwona” (#Ufu. 1:7#). 

*Dalili za Kurudi kwa Yesu*

Yesu aliwaambia wanafunzi wake kuhusu wakati ambapo Yerusalemu ungezingirwa na jeshi la uvamizi na kuharibiwa (#Lk. 21:20#). Hili lilitokea katika mwaka 70 BK. wakati Tito, jenerali wa Kirumi, alipovamia Israeli na kuuzingira mji. Mwanahistoria wa Kiyahudi Josephus anaeleza athari za uharibifu mkubwa zilizotokana na kuzingirwa. 

Anasema kwamba watu waliokosa chakula mara nyingi walipigania kipande kidogo cha mkate; watoto mara nyingi walikwapua chakula katika midomo ya wazazi wao. Si kaka wala dada aliyemhurumia mwingine. Kipimo kimoja cha mahindi kilikuwa na thamani zaidi kuliko dhahabu.”*—The Destruction of Jerusalem,” D. J. Muehlenbruch, trans. (St. Louis, MO: Concordia Publishing House, ...*

.... 1922). Kuna mifano katika kipindi cha kuzingirwa ambapo wazazi waliwatokosa watoto wao waliokufa na kuwala. Josephus anaendelea “Wakisukumwa na njaa, wengine walikula samadi; wengine, mikanda ya matandiko yao; wengine, ngozi zilizovuliwa katika ngao zao; wengine bado walikuwa na majani makavu katika midomo yao wakati miili yao ilipopatikana.” Athari za uvamizi wa Yerusalemu na Warumi zilikuwa za kutisha na zenye uharibifu mkubwa. Kabla haujaisha, moto ulizuka na maelfu zaidi wakafa katika moto. 

Katika miaka ya 1970, wanaakiolojia waligundua mji wa familia ya watu wakuu ulioteketezwa kabisa kwa moto wakati wa kuzingirwa mwaka wa 70 BK. mji huu ni ushahidi mkubwa wa ukali wa moto na kiwango cha uharibifu wa jumla na uangamivu kamili.

*Maswali ya Wanafunzi*

Yesu alipowaambia wanafunzi wake kuhusu janga hili linalokuja, walifikiri kwamba kitu kinacholeta uharibu kingetokea tu katika mwisho wa ulimwengu. Kwa sababu hii, walimwuliza, " 'Mambo hayo yatakuwa lini? Nayo ni nini dalili ya kuja kwako, na ya mwisho wa dunia?' "(#Mt. 24:3#). 

Wanafunzi walikuwa kwa kweli wanauliza maswali mawili tofauti. Swali lao la kwanza, " 'Mambo hayo yatakuwa lini?' " hurejelea anguko la Yerusalemu na kuharibiwa kwa hekalu. Swali lao la pili lilikuwa: " 'Ni nini dalili ya kuja kwako, na ya mwisho wa dunia?' "Katika jibu lake, kama ilivyoandikwa katika Mathayo 24, alichanganya matukio mawili. Alisema kuhusu matukio ambayo yangeongoza kwenye uharibifu wa Yerusalemu mwaka wa 70 BK. Matukio haya yalitumika kama onesho la awali la kile kitakachotokea kabla tu ya kuja kwake mara ya pili. Katika #Mathayo 24#, Yesu alizitaja dalili ambazo zingetangulia kurudi kwake. Dalili hizi hufunua ukaribu wa kuja kwake.

Mwokozi hakutupa tarehe ya kuja kwake, bali alitwambia juu ya dalili ambazo zingetusaidia kujua kwamba kuja kwake kumekaribia. Hubiri la Yesu juu ya dalili za siku za mwisho linalenga katika maeneo manne maalumu: 

(1) dalili katika eneo la dini, 
(2) masuala ya kimataifa, 
(3) asili, na 
(4) jamii. 

Dalili hizi ni pamoja na uamsho wa uongo wa kiroho, migogoro ya kimataifa, vita, njaa, majanga ya asili, tauni, magonjwa ya mlipuko, kuongezeka uhalifu, ongezeko la ukatili, kuporomoka kwa maadili, na mwisho kuhubiriwa haraka kwa injili kwa ulimwengu wote. #Mathayo 24# hutoa muhtasari wa dalili za kurudi kwa Kristo; #Ufunuo 14# ni wito muhimu wa kuwa tayari kwa kuja kwake. 

*Ujumbe wa Siku za Mwisho wa Ufunuo* 

Katika #Ufunuo 14# mgeni wa Yohana wa kimalaika anatoa taswira ya ujumbe wa mwisho wa Mungu unaohubiriwa kwa haraka kwa kila taifa, kabila, lugha, na jamaa kuuandaa ulimwengu kwa kurudi kwake hivi karibuni. Ni ujumbe wa "injili ya milele" ya neema ya Mungu ya ajabu kwa sayari yote. Ni wito katika nuru ya injili wa kuishi maisha ya utii, tukimtukuza Mungu katika yote tunayofanya katika saa ya hukumu. Ni wito katika zama za nadharia ya mgeuko kumwabudu kama Muumbaji. Ni ujumbe wa tumaini wa wakati wa mwisho. 

Yesu atasimama kwa ajili yetu katika hukumu na kuonesha maisha yake ya haki mahali pa maisha yetu yasiyo ya haki. Mtume Yohana anatutia moyo hivi: “Na kama mtu akitenda dhambi tunaye Mwombezi kwa Baba, Yesu Kristo mwenye haki” (#1 Yn. 2:1#). Hukumu ya mwisho ya Mungu ni ya haki. Anaweza kuwawakilisha tu wale wanaosalimisha maisha yao kwake na kwa imani wanapokea maisha na kifo chake kwa niaba yao. 

*Furahini Katika Bwana Siku Zote*

Akiwa kifungoni Rumi, mtume Paulo aliandika waraka wa kutia moyo kwa waumini wa Filipi, waraka wa furaha. Katika waraka huu mfupi, wenye sura nne, Paulo anatumia neno “furaha” au "kufurahi" kwa kurudia rudia. Mada ya sura ya 1 ni “*Furaha katika Majaribu.*” Mada ya sura ya 2 ni “*Furaha katika Unyenyekevu,*” mada ya sura ya 3 ni "*Furaha katika Kujisalimisha,*" na mada ya sura ya 4 ni “*Furaha katika Shukrani.*” 

Paulo alijifunza kuishi katika furaha ya Kristo kwa sababu aligundua jinsi ya kupumzika katika Kristo. Aliamini kwamba Kristo angemtia nguvu katika hali yoyote na kumpatia mahitaji yake (#Fil. 4:13, 19#). Ujasiri wake ulielekezwa katika uhalisia wa Kiungu kwamba “uraia wake uko mbinguni” na kwamba, siku moja, Kristo “ataubadili mwili wetu wa unyonge upate kufanana na mwili wake wa utukufu.” 

Alitazamia kwa shauku kuja kwa Mwokozi Yesu Kristo (#Fil. 3:20, 21#). “Alifurahi katika Bwana siku zote” (#Fil. 4:4#) kwa sababu alikuwa na ujasiri kamili wa utunzaji wa Kristo kwa wakati wa sasa na ukamilishwaji wa mpango wa milele wa Kristo kwa wakati ujao. Kauli yake, Bwana yu karibu,” ilimpa “amani ya Mungu ipitayo akili zote” (#Fil. 4:5, 7#). Pamoja na mtume Paulo, tunaweza kufurahi kwamba hakuna hali tunayokabiliana nayo ambayo Kristo hatoi msaada wa haraka kwa ajili yetu leo, tumaini kwa ajili ya kesho, na ahadi ya pumziko bora katika Kristo milele zote

### Sehemu ya III: Matumizi Maishani

Wakati fulani uliopita rafiki alisimulia kisa hiki cha kuhuzunisha. Mwanawe mwenye umri wa miaka minane alikuwa anakufa kwa ugonjwa wa upungufu wa damu. Watu katika nchi yote waliomba kwa dhati kwa ajili ya kupona kwa mtoto huyo. Walimtafuta Mungu kwa ajili ya uponyaji wa kimiujiza. Hali ya mtoto iliendelea kuwa mbaya. 

Siku chache za mwisho za maisha yake, mama yake alikaa pembeni yake daima akishikilia mikono yake na kupapasa nywele zake. Ilipokuwa dhahiri kwamba alibakiza saa chache tu kuishi, alimchukua mikononi mwake na kukaa katika kiti cha bembea, kwa sauti ya taratibu akiimba wimbo wa mbinguni. 

Wakati fulani baada ya kifo chake, tulikuwa tunazungumza, naye akatoa kauli hii ya pekee: “Ingawa kuna maumivu makali yanayogonga katika moyo wangu, Mungu amenipa ‘amani ipitayo akili zote." Alipoulizwa ni amani ipi hiyo inayopita akili zote, alijibu tu, “Wakati ambapo hauelewi, bado unaweza kuwa na amani katika upendo na utunzaji wa Kristo.” 

Mfululizo huu wa masomo ya kujifunza Biblia unapofikia hitimisho lake, lolote linaloendelea katika maisha yako binafsi, Yesu ana shauku ya kukupa “amani ipitayo akili zote.” Yupo kwa ajili yako, leo, kesho, na milele. Mipango yake ni mikubwa kuliko unavyoweza kudhani. Kumbuka maneno ya Yesu: “ ‘Lakini mwenye kuvumilia hata mwisho, ndiye atakayeokoka’ ” (#Mk. 13:13#). Zitumaini nguvu zake kukutegemeza katika changamoto za maisha na kuwa na amani.