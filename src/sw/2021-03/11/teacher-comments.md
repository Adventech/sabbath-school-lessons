---
title:  Ufafanuzi
date:  10/09/2021
---

### I: Muhtasari

Agano la Kale limejaa vielelezo, vivuli, na kaida za dini ambavyo, ingawa vinapuuzwa mara nyingi na Wakristo wa karne ya ishirini na moja, vina umuhimu wa kina wa kiroho. Masomo yanayofundishwa katika mifano hii yana maana kubwa. Vikieleweka kwa usahihi, vinaongeza ubora wa maisha yetu ya kiroho kwa kiasi kikubwa. 

Historia yote ya Israeli ni mfano wa kutembea kwetu na Mungu katika Ukristo. Kama vile Waisraeli walivyookolewa kimiujiza kutoka utumwa wa Misri, wakapita katika bahari ya Shamu, wakala chakula kilichotoka mbinguni wakiwa jangwani, na kunywa maji kutoka mwambani katika safari yao. Kwa kudra Kristo anatukomboa kutoka katika utumwa wa dhambi, anatuongoza katika maji ya ubatizo, anatulisha chakula kilichotoka mbinguni cha Neno Lake, na kuzima kiu yetu kali katika jangwa la dunia hii kupitia maisha yake mwenyewe. 

Mungu aliwaelekeza Waisraeli kujenga patakatifu jangwani ili apate “ ‘kukaa kati yao’ ” (#Kut. 25:8#). Patakatifu ilikuwa pajengwe kulingana na “mfano” wa uhalisia wa mbinguni (#Kut. 25: 40#). Kila kitu kuhusu ujengwaji wake na huduma vinafunua kweli za milele kuhusu Kristo aliye hai. Yesu anawakilishwa katika kila sadaka. Ukuhani wote, kila nakala ya samani, kila huduma huelekeza mbele kwa Kristo. Mfumo wa kafara ya kumwaga damu ulikuwa kivuli cha damu ya Kristo iliyomwagika.

Lengo la ukombozi wa Israeli na safari ya kutoka Misri lilikuwa ni kufika Kanaani. Nchi ya Ahadi ingewapatia pumziko la mbinguni. Pumziko la Sabato lilikuwa kivuli cha pumziko hili kubwa katika Kristo na lilikuwa utangulizi wa pumziko ambalo Mungu alilikusudia kwa ajili yao katika Nchi ya Ahadi (#Ebr. 4:1—11#) 

### Sehemu ya II: Ufafanuzi 

Mtume Paulo mara nyingi alirejelea uzoefu huu wa Israeli katika safari yao kwenda katika Nchi ya Ahadi kama mfano kwa waumini wa Kikristo. Katika #1 Wakorintho 10:11,# anasema, "Basi mambo hayo yaliwapata kwa jinsi ya mfano, yakaandikwa ili kutuonya sisi, tuliofikiliwa na miisho ya zamani." Mifano ya Agano la Kale hutoa utambuzi wa thamani kwa maisha ya Kikristo. 

Hebu katika fikra zetu tutembelee patakatifu. Tunamwona mtu mwenye mwana-kondoo anakaribia madhabahu na kuweka mkono .....

..... wake juu ya mwanakondoo. #Mambo ya Walawi 4:33# huweka maana yake wazi: “Naye ataweka mkono wake kichwani mwake sadaka ya dhambi.” Kuweka mkono wake juu ya mwana-kondoo humaanisha ungamo—na ungamo la dhati ni dhahiri. #Mambo ya Walawi 5:5# katika maelezo yake ya sadaka ya hatia inasisitiza hili: “Ndipo atakapoliungama jambo hilo alilolikosa.” 

Katika ishara dhambi yake imehamishwa kutoka kwake kwenda kwa mwana-kondoo. Na hivyo, mwana-kondoo lazima afe. Kwa nini lazima mwana-kondoo afe? Mwana-kondoo amefanya jambo gani baya? Hakuna, hakuna kabisa. Lakini hapa kuna ujumbe wa msingi wa patakatifu. 

Tunapoziungama dhambi zetu, zinahamishwa, kwa hakika kwenda kwa Yesu, Mwanakondoo wa Mungu. Ni nani anayechinja kafara? Mwenye dhambi aliyetubu aliyehamisha dhambi yake kwenda kwa mbadala. "Kisha...atamchinja mahali hapo wachinjapo sadaka ya kutemetezwa" (#Law. 4:33#). Tazama hatua zilizohusika. 

Kitabu cha Pambano Kuu—Great Controversy, kinaeleza mandhari kwa namna hii: “Siku kwa siku mwenye dhambi anayetubu alileta sadaka katika lango la hekalu na, kuweka mkono wake juu ya kichwa cha mnyama wa kafara, aliungama dhambi zake, hivyo kwa mfano anazihamisha kutoka kwake kwenda kwa kafara isiyo na hatia. Kisha mnyama alichinjwa.”*—Ukurasa wa 418.*

Ndipo kuhani alichukua damu kutoka kwa mnyama aliyechinjwa na kuinyunyiza mbele ya pazia katika patakatifu pa Hekalu. Kwa baadhi ya mifano maalumu, kuhani alikula nyama na kisha akaingia hekaluni. Wakati dhambi za mtu zilipohamishiwa patakatifu, zilifichwa zisionekane na mwanadamu. Hakuna ambaye angeweza kuziona. Zilikuwa zimefunikwa kwa damu ya Kristo. 

'Kwa hiyo, Daudi anashangaa katika #Zaburi 32:1,# “Heri aliyesamehewa dhambi, Na kusitiriwa makosa yake.” Neno "heri" linamaanisha “mwenye furaha, aliyeridhika, aliyekamilishwa, mwenye amani, au mwenye utulivu.” Tunapokuja kwa Yesu na kuungama dhambi fulani, mioyo yetu inakuwa na amani. Dhambi zetu zinahamishiwa hakika katika hekalu la mbinguni. 

Hivyo, mtunga Zaburi anaweza kushangaa kwa furaha, “Kama mashariki ilivyo mbali na magharibi, Ndivyo alivyoweka dhambi zetu mbali nasi.” (#Zab. 103:12#). Hatubebi tena mzigo, hatia, aibu, hukumu ya dhambi. Imehamishiwa kwa mwana-kondoo anayekufa. Kuhani wetu aliye hai anaibeba kupitia kwa damu kwenda katika hekalu la mbinguni.

*Masomo Kutoka kwa Mwana-kondoo*

Katika huduma ya mfano wakati mwenye dhambi anayetubu alipohamisha dhambi yake kwenda kwa mwana-kondoo asiye na hatia, mwana-kondoo huyo alikuwa mbeba dhambi. Hivyo, kwa habari ya Maandiko Matakatifu yanasema, “Yeye mwenyewe alizichukua dhambi zetu katika mwili wake juu ya mti” (#1 Pet. 2:24#). Kama vile mwenye dhambi anayetubu alivyoleta mbadala aliyekufa mahali pake, vivyo hivyo mtu yeyote anayetubu anaweza kuja Kalvari na, akimtazama Mwana wa Mungu aliyesulibiwa, aseme, “Alinipenda, akajitoa nafsj yake kwa ajili yangu” (#Gal 2:20#). 

Hakuna anayestahili neema ya Kristo. Yesu alikufa kifo cha mateso, maumivu makali ambacho wenye dhambi waliopotea watakufa. Alipata uzoefu wa ukamilifu wa ghadhabu ya Baba au hukumu dhidi ya dhambi. 

Alikataliwa ili sisi tukubaliwe. Alikufa kifo ambacho kilikuwa chetu ili kwamba tuishi maisha yaliyokuwa yake. Alivikwa taji ya miiba ili tuvae taji ya utukufu. Alisulubiwa wima kwa maumivu makali juu ya msalaba ili tuweze kutawala juu ya kiti cha enzi pamoja na waliokombolewa wa vizazi vyote, tukivaa mavazi ya kifalme milele. 

Katika aibu yetu na hatia, Yesu hakutukataa; alitufikia kwa upendo na kutukubali. Mwana-kondoo anayekufa anawakilisha mwili uliovunjwa, kuchubuliwa, na kupigwa wa Mwokozi wetu. Anasema kuhusu upendo wa ajabu, wakushangaza sana, mtakatifu mno, kwamba ni afadhali achukue hukumu, hatia, na adhabu ya dhambi juu yake kuliko hata mmoja wa watoto wake kupotea milele.

Ellen G. White anaeleza umuhimu wa msalaba katika Desire of Ages, ukurasa wa 753: “Juu ya Kristo kama mbadala na mdhamini wetu uliwekwa uovu wetu sote. Alihesabiwa kuwa mkosaji, ili aweze kutukomboa kutoka katika hukumu ya sheria.” Hiki ni kisa cha neema. Hiki ni kisa cha upendo wa Mwokozi usio na kipimo. 

*Pumziko la Sabato Katika Kristo*

Pumziko la kweli la Sabato ni pumziko la neema katika mikono yenye upendo ya Yeye aliyetuumba, Yeye aliyetukomboa, na Yeye anayekuja tena kutuchukua. Je, unakumbuka kile kirai cha pekee katika #Mwanzo 2:3# “katika siku hiyo [Sabato] Mungu alistarehe, akaacha kufanya kazi yake yote aliyoiumba na kuifanya.” Sabato ni pumziko la Mungu. Alipumzika katika siku ya saba kama ukubali wa Kiungu kwamba kazi yake ilikamilishwa #Waebrania 4:9,10# inafananisha pumziko la Mungu ..... 

.... la mwisho wa juma la Uumbaji, alipoacha kazi yake, na sisi kuacha kazi zetu za kibinadamu, kuingia katika pumziko la Kristo la wokovu. Waebrania inaliweka hivi: “Basi, imesalia raha ya sabato kwa watu wa Mungu. Kwa maana yeye aliyeingia katika raha yake amestarehe mwenyewe katika kazi yake, kama vile Mungu alivyostarehe katika kazi zake” (#Ebr. 4:9, 10#). 

Kulingana na Maandiko Matakatifu, pumziko letu la Sabato ni tendo la ibada kuu ambayo kwayo tunapumzika kabisa katika Yesu wokovu wetu. Ikitoa ufafanuzi juu ya #Waebrania 4:4,# The SDA Bible Commentary inatoa kauli hii yenye ufahamu: “Kama vile kusudi la Mungu la asili kwa ajili ya ulimwengu huu—‘pumziko’ lake linadumu pasipo kubadilika, Sabato ya siku ya saba, siku ya 'pumziko' aliianzisha kuwa ukumbusho wa uumbaji na hivyo ukumbusho wa kusudi lake katika uumbaji wa ulimwengu, vivyo hivyo linabaki pasipo kubadilika. 

Ushikaji wa Sabato ya siku ya saba hivyo hushuhudia siyo tu imani kwa Mungu kama Muumbaji wa vitu vyote, lakini pia kuwa na imani katika uweza wake kubadilisha maisha na kuwafanya wanaume na wanawake wafae kuingia katika ‘pumziko’ la milele alilolikusudia tangua mwanzo kwa ajili ya wakazi wa dunia" *—Volume 7, uk. 420.*

Kuna upana katika dhana ya pumziko la Kiungu. Kitabu cha Waebrania kinapanua dhana hii kwa namna ya kuvutia kabisa. Kwa mwandishi wa Waebrania, pumziko la Kiungu linajumuisha mahusiano ya imani na Yesu yanayoongoza katika kupumzika kwake yeye aliyetuumba, akijua kwamba hatatuacha wala kututupa kamwe. 

Inajumuisha pia kupumzika katika kazi yake iliyokamilika msalabani. Kupumzika katika Kristo ni kuitumainia neema yake kwa ajili ya wokovu wetu; lakini pumziko katika #Waebrania 4# hujumuisha mengi zaidi. Lengo la Kristo kwa ajili ya Israeli lilikuwa ni kuwafikisha katika Nchi ya Ahadi. Kusudi lake halikuwa wao kutangatanga jangwani kwa miaka 40. 

Mioyo yao mara zote ingekuwa bila utulivu mpaka walipofika salama katika nchi yao. Wakati ahadi ya agano lilipotimizwa, wangepata amani ya kudumu na pumziko la kimbingu. Changamoto zozote tunazokabiliana nazo katika dunia hii, pumziko analotoa Yesu si la kitambo. 

Pumziko la Sabato ni kivuli cha pumziko la milele ambalo Yesu analitamani kwa ajili yetu katika Nchi ya Ahadi ya mbinguni. Ndipo, na ndipo tu, mioyo yetu itakapokuwa katika amani ya kudumu. Pumziko letu kwa Kristo leo ni utangulizi wa siku tukufu ambayo tutapumzika naye milele.

### Sehemu ya III: Matumizi Maishani

Mwombe mtu aisome kwa sauti darasani shairi lifuatalo ambalo mwandishi wake hajulikani. Tafakari tulichojifunza katika somo la juma hili, kisha jibu maswali yanayofuata baada ya shairi. 

Hebu nipumzike kwako, Ee Bwana, 
Wala nisihangaike, wala kujisumbua, wala majaribu Dhidi ya mzigo wa siku nyingi Unaoniletea machozi na maumivu. 
Hebu nikumbuke kwamba mkono Wako Unaweza kuufanya mwepesi kila mzigo. 
Na katika uwepo wako, nitakuwa Salama katika barabara ya maisha yenye giza. 
Kwa kuwa umesema kwamba u karibu Nao wote wanaohitaji msaada wako. 
Basi, mpumbavu wa kufa mimi, 
Kwa nini niogope? 

Jadilini maswali yafuatayo katika muktadha wa somo la leo: 

● ••• Inamaanisha nini kuingia katika pumziko la Kristo? 

● ••• Ni kwa vipi huduma za hekalu la zamani huchangia uelewa wetu wa pumziko katika Kristo? 

● ••• Tafakari juu ya matukio haya matatu katika historia ya wokovu—Uuumbaji, Msalaba, na Kuja kwa Kristo mara ya Pili. Kwa namna gani uelewa wa kina wa matukio haya hutoa msingi wa amani na pumziko katika Kristo? 

● ••• Ni sababu ipi #Waebrania 3:9# na #Waebrania 4:13# yanatoa kwa Israeli kutoingia katika raha/pumziko la Mungu, na kwa vipi tunaweza kuingia katika pumziko/raha yake?