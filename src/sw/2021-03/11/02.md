---
title:  Kubatizwa Kuwa wa Musa
date:  05/09/2021
---

`Soma 1 Wakorintho 10:1—11. Paulo alitaka kuwasilisha ujumbe gani; kwa wasomaji wake wa Korintho alipozungumza kuhusu “mifano”?`

Neno la Kiyunani lilitumika katika 1 Wakorintho 10:6 (na kutoholewa pia kwa muundo uo huo katika 1 Wakorintho 10:11), lililotafsiriwa kama “mfano” katika tafsiri nyingi za Kiingereza, ni _typos_. Katika Kiingereza, neno _type_ —aina limejengwa juu ya nomino hii ya Kiyunani. Aina (au mfano) kamwe si halisi bali ni namna fulani ya alama au uwakilisho wake. Ni kielelezo cha kitu kingine. 

Waebrania 8:5 hutoa mfano mzuri wa aina hii ya mahusiano: "Watumikiao [makuhani wa huduma za hekalu la Agano la Kale] mfano na kivuli cha mambo ya mbinguni, kama Musa alivyoagizwa na Mungu, alipokuwa tayari kuifanya ile hema; maana asema, 'Angalia ukavifanye vitu vyote kwa mfano ule ulioonyeshwa katika mlima' "

Kifungu hiki katika Waebrania huangazia muunganiko wa moja kwa moja kati ya mambo halisi ya mbinguni na duniani, na kisha kinanukuu Kutoka 25:9, ambapo Mungu alimwambia Musa kujenga hekalu la jangwani “sawasawa na ..... mfano” aliouona mlimani. Hoja ni kwamba hekalu la duniani, pamoja na kaida zake zote na taratibu, lilikuwa “mifano,” alama, vielelezo vya yale yanayoendelea mbinguni, na Yesu kama Kuhani wetu Mkuu katika hekalu la mbinguni. 

Tukiwa na hili akilini, tunaweza kuelewa vizuri zaidi kile Paulo alichokuwa anakisema katika 1 Wakorintho 10. katika mafungu haya Paulo anarejelea baadhi ya uzoefu muhimu wa watu wa Mungu jangwani wakiwa safarini kwenda Nchi ya Ahadi. “_Baba zetu_” hurejelea mababu wa Wayahudi waliotoka Misri, walikuwa chini ya wingu, wakapita katikati ya bahari, na, hivyo, wote walibatizwa kuwa katika maisha mapya ya uhuru kutoka katika utumwa. 

Paulo anaviona vituo hivi muhimu vya safari ya jangwani kama aina, au mfano, wa ubatizo wa mtu mmoja mmoja. Kwa kufuata nyazo za mantiki ya Paulo, kuzungumzia kuhusu “_chakula cha kiroho_” lazima irejelee chakula kilichotoka mbinguni—mana (linganisha na Kut. 16:31—35). Israeli walikunywa maji toka mwambani, ambao Paulo anautambulisha kama Kristo (1 Kor. 10:4). 

Fikiria kuhusu Yesu, kwa mfano, kama "_mkate wa uzima_" (Yn. 6:48) na kama “_maji ya uzima_” (Yn. 4:10), na yote hii huleta maana kamilifu. Hivyo, tunachokiona hapa ni matumizi ya Paulo ya historia ya Agano la Kale kama mfano wa kufunua kweli za kiroho zinazoweza kutumiwa na Mkristo mmoja mmoja leo. 

`Fikiria kuhusu uzoefu siku za nyuma wa Waisraeli katika Kutoka. Ni masomo yapi ya kiroho tunayoweza kujifunza kutoka katika “_mifano_” yao, yote mazuri na mabaya waliyotuachia?`