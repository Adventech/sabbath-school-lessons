---
title:  Kuutwaa Mji wa Mbinguni
date:  09/09/2021
---

Mwendelezo wa kimantiki wa mambo makuu katika Waebrania 4 unakuwa dhahiri hasa tukisoma Waebrania 4:8—11. Yoshua hakuwapatia Israeli raha. Kwa hiyo, kwa kuwa Mungu si mwongo,lazima kuna “raha” nyingine ilisalia kwa watu wa Mungu. Kundi hili haliundwi na waumini wa Kiyahudi pekee. Linajumuisha wale wote ambao wamempokea Yesu kama Mwokozi wao binafsi. 

`Soma Wagalatia 3:26—29 na kuona sifa za watu wa Mungu wa agano wa baada ya msalaba. Inamaanisha kwamba hapana Myahudi wala Myunani, hapana mtumwa wala huru, hapana mtu mume wala mtu mke katika muktadha ambao Paulo anaandika?`

Wakati mwingine, Waebrania 4 inatumika kusisitiza ushikwaji wa Sabato ya siku ya saba, wakati wengine wameitumia kupinga uhalali wa pumziko hili la Sabato, katika uelewa wa ukweli kwamba kuna raha nyingine (ya mwisho wa wakati). Hakuna msimamo unaoakisi kifungu hiki cha biblia vizuri. Badala yake, kifungu hiki kinadokeza kwamba mkazo wa wakati wa mwisho wa pumziko maalum la Mungu umekuwepo tangu Uumbaji na kwamba maadhimisho ya raha ya Sabato hutoa mwonjo kidogo, kila juma hiyo raha ya wakati wa mwisho. Kwa kweli, kwa Wayahudi Sabato imeeleweka kama utangulizi mdogo wa ‘olam haba’ ("ulimwengu ujao").

Sabato—kama raha inayosalia kwa watu wa Mungu inatoa mwangwi wa pumziko la Mungu katika Sabato ya kwanza katika historia ya dunia, muktadha hauungi mkono maoni kwamba amri ya Sabato ilitimilizwa katika pumziko la wokovu ambalo Kristo alilileta, kuifanya isiwe ya lazima kwa Wakristo kuitii. Pumziko la mwisho tuliloahidiwa kupitia kile Kristo alichotutendea halichukui nafasi ya Sabato ya kibiblia ya siku ya saba; kinyume chake, huikuza/ huiendeleza. 

Katika ulimwengu unaowathamini sana watu waliojitajirisha, kufanya kazi kwa bidii, na wenye nguvu ya kutaka maendeleo, kupumzika ndani ya Yesu na kutumaini kwamba neema Yake inatosha kutuokoa na kutubadilisha kwa hakika ni kinyume na utamaduni.

`Unawezaje kuwasaidia wengine kupata pumziko kwa Yesu wanapodhani kwamba dhambi zao zimekuwa nzito, kiasi kwamba mioyo yao haiwezi kubadilishwa, na hawana matumaini kabisa? Ni rejea zipi za kibiblia ungeshiriki nao?`