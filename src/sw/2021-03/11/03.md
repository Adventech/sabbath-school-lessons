---
title:  Kaida za Kidini na Kafara
date:  06/09/2021
---

Mfumo wa Agano la Kale wa kaida za kidini na kafara, kama zinavyopatikana katika Mambo ya Walawi, hutoa mifano zaidi ya kile tulichoona jana—alama za Agano la Kale zikielekeza katika kweli za Agano Jipya. Ingawa wasomi wa kisasa wa Biblia wanapita bila kujifunza hizi kaida za kidini, zina kweli nyingi muhimu za kiroho zinazoweza kuwa za thamani kuu kwa wale wanaozijifunza.

`Soma maelekezo kwa ajili ya sadaka ya dhambi kwa ajili ya Mwisraeli wa kawaida katika Mambo ya Walawi 4:32—35. Tunaweza kujifunza nini kutoka katika kaida hii, ijapokuwa hatuna patakatifu au hekalu lenye madhabahu ambapo tunaweza kutoa kafara kwa ajili ya dhambi zetu? Husianisha kaida hii na Yohana 1:29 na 1 Petro 1:18—21.`

Kaida ya kidini ni mwasilishaji bora kabisa wa kanuni muhimu na habari, na inahitaji kueleweka katika muktadha wake. Kwa kawaida inahitaji muda maalum, mahali pa pekee, na mfuatano wa vitendo uliopangwa kabla ili kuleta matokeo ya kufaa. Kwa kweli, tunapoyasoma maagizo ya kibiblia katika Agano la Kale kuhusu kafara, inakuwa dhahiri kwamba Mungu alitoa maelezo mahususi kuhusu kile kinachoweza kutolewa kafara, na wakati gani, wapi, na kaida ipi na utaratibu wa kufuata. 

Damu ilitenda jukumu gani hasa, na kwa nini ilikuwa iwekwe katika pembe za madhabahu? Wakati ambapo kaida nyingi zinazohusishwa na patakatifu huonekana katika namna ya kuelekeza (_yaani, zinatoa maelekezo ya namna ya kuzifanya_), kila mara hazijumuishi maelezo yote. Huenda hiyo ni kwa sababu watu tayari walikwisha kuelewa yote inachomaanisha. Hata hivyo, watu katika Israeli walielewa umuhimu wa damu (Law. 17:11). 

Mfano uliochukuliwa kutoka katika Mambo ya Walawi 4:32—35, hata hivyo, una maelezo muhimu katika Mambo ya Walawi 4:35: “na kuhani atamfanyia upatanisho kwa ajili ya hiyo dhambi yake aliyoifanya, naye atasamehewa.” Hivyo, damu ilikuwa muhimu sana katika hatua yote ya upatanisho, njia ambayo kwayo sisi wadhambi tunaweza kupatanishwa na Mungu Mtakatifu. Kile tunachokiona kwa kafara hizi, basi, ni aina, kielelezo, cha kifo cha Kristo na huduma yake kwa niaba yetu.

`Fikiria jinsi ambavyo dhambi hasa lazima iwe mbaya kiasi cha kugharimu kafara, kujitoa kafara binafsi, ya mmoja wa washirika wa Uungu, Yesu, ili kuilipia. Hili linapaswa kutufundisha nini kuhusu umuhimu wa sisi kuitegemea neema na kamwe si matendo? Hata hivyo, ni nini tungeweza kuongeza katika kile ambacho Kristo amekwisha kutenda kwa ajili yetu?`