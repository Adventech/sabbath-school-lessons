---
title:  “ 'Jitieni nira Yangu' ” 
date:  26/07/2021
---

`Soma Mathayo 11:29, 30. Kwa nini Yesu anatuamuru kuichukua nira yake mara tu baada ya kutualika kumpa mizigo yetu na kupata pumziko la kweli?`

Baada ya amri ya kwanza " _'njooni'_ " katika Mathayo 11:29. " _'Jitieni'_ " na " _'mjifunze'_ " huelekeza usikivu wa wasikilizaji (na wasomaji) kwa Yesu. Tunapaswa kujitia nira yake na kujifunza kwake. 

Mahusiano ya karibu sana ya Uungu kati ya Baba na Mwana (uliotangazwa katika Mt.11:25—27) yanatoa maelezo thabiti yanayoweza kufafanua sitiari ya nira katika mafungu haya. Wote Baba na Mwana wanafanya kazi kwa umoja kuwaokoa wanadamu. Wakati ambapo nira ni alama ya utii (tazama Yeremia 27), pia ni sitiari inayoelezea umoja katika kusudi. Tunajisalimisha kwa nira yake na kuikubali kazi anayotupatia ya kuwabariki wale wanaotuzunguka. Hatuibebi nira yake; tumefungiwa nira naye kwa sababu nira yake “ _‘ni laini’_ ” na mzigo wake “ _‘ni mwepesi’_ ” (Mt 11:30). 

Amri ya pili “ _'mjifunze kwangu'_ ” hulirudia wazo hili. Katika Kiyunani kitenzi _“jifunze”_ kina muunganiko na neno “mwanafunzi.” Tunapojifunza kwa Yesu, tu wanafunzi wake kweli. Utii na kujitoa ni sifa za uanafunzi. 

`Kuna tofauti gani kati ya “kulemewa na mizigo” (Mt. 11:28) na kujitia nira yake (Mt. 11: 29)?`

Nira ilikuwa sitiari iliyozoeleka katika dini ya Kiyahudi kumaanisha sheria. Matendo 15:10 inaitumia kuzungumzia kuhusu sheria ya tohara. Wagalatia 5:1 inatofautisha uhuru anaoutoa Yesu na nira ya kifungo, ambayo ni rejea ya sheria kama njia ya wokovu. Kufungiwa nira na Yesu husisitiza utii na kujitoa kufuata katika nyayo zake na kushiriki katika utume wake. 

Wakati ambapo hatuwezi kutaraji kuongeza chochote katika wokovu ambao Yesu alishinda kwa ajili yetu msalabani, tunaweza kuwa mabalozi wake na kushiriki habari njema na wale wanaotuzunguka. Tafsiri ya Yesu ya sheria, kama ilivyofafanuliwa katika Hubiri la Mlimani (Mt. 5—7) ni ya msingi zaidi kuliko mtazamo wa Mafarisayo. Inahitaji upasuaji wa moyo na hubadili nia zetu—na, nira yake ni laini na mzigo wake ni mwepesi (Mt 11:30)

`Ni ahadi ya kushangaza kiasi gani! Pumziko kwa ajili ya nafsi zenu. Umepitia uzoefu wa pumziko hilo kwa namna gani? Linafananaje? Kwa kukaza macho kwa Yesu na kwa kile anachototupatia, tunawezaje kuanza kulitambua hilo pumziko?`