---
title:  " ' Wangu ni Mwepesi' "
date:  29/07/2021
---

Kauli ya mwisho ya Yesu katika Mathayo 11:30 inatumia lugha ya picha ya kubeba mzigo: " 'Kwa maana nira yangu ni laini na mzigo wangu ni mwepesi. ' "

`Musa alifurahi kumwona baba mkwe wake Yethro baada ya Israeli kutoka Misri na kuivuka bahari. Soma Kutoka 18:13—22. Kuubeba mzigo wa mtu mwingine kunaonekanaje katika kisa hiki?`

Kutoka 18:13 hutuambia kwamba watu walikuja kwa Musa kwa ajili ya kuamuliwa tangu asubuhi hata jioni. Baba mkwe wake Musa alipoliona hili, alimsihi kwa bidii mkwe wake kutengeneza muundo ambao ungemwezesha kujielekeza katika mambo makubwa huku akiwakabidhi wengine kushughulika na mambo ya kawaida. Maandiko yanatuambia kwamba Musa aliisikiliza sauti ya Yethro na kutekeleza mabadiliko haya yenye kuleta uhai. 

Yesu alipotwambia kwamba mzigo wake ni mwepesi, alitaka kutukumbusha kwamba tunaweza kumtegemea, Mbeba mizigo wa mwisho. Kama Musa, tunapaswa kujifunza kwamba tunawahitaji wengine kushiriki mizigo yetu. Katika 1 Wakorintho 12:12—26, lugha ya picha ya Paulo ya mwili wa Kristo hutoa maelezo mazuri ya namna kubeba mizigo kwa kushirikiana kunavyofanana. Tunahitaji mwili unaofanya kazi ili kuweza kubeba uzito wowote. Tunahitaji miguu, mikono, mabega, misuli na mishipa ili kubeba kitu chochote. 

`Soma Wagalatia 6:2. Kwa namna gani kuchukuliana mizigo kunatusaidia kuitimiza sheria ya Kristo?`

Muktadha wa karibu wa kifungu hiki unaweza kutoa msaada. Katika Wagalatia 6:1, Paulo anasema kwamba ndugu au dada akianguka katika jaribu, tunapaswa kumrejesha huyo mtu kwa roho ya upole (kumbuka dai la Yesu katika Mathayo 11:29 kwamba yeye ni mpole). Kubeba mzigo humaanisha kumrejesha mtu aliyetoka nje ye barabara ili kumsaidia mtu huyo kuiona neema ya Mungu. 

Lakini pia inamaanisha kusaidiana wakati sisi, au wao, wanapopitia magumu. Neno la Kiyunani linalomaanisha “_mzigo_” linaweza kumaanisha uzito mkubwa au jiwe. Ni ukumbusho kwamba sote tunabeba mizigo na kwamba sote tunawahitaji wale wanaoweza kutusaidia kubeba mizigo. Kubebeana mizigo ni kazi ya kanisa iliyoanzishwa na Mungu inayohitaji upole na kuzalisha huruma.

`Fikiria kuhusu mara ya mwisho mtu alipokusaidia kubeba mzigo uliokuwa unasumbuka nao. Kwa nini hilo lilikuwa jambo kubwa sana kwako? Mzigo wa nani unaweza kusaidia kubeba sasa?`