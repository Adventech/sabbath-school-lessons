---
title:  Ufafanuzi
date:  30/07/2021
---

### I: Muhtasari

Je, umewahi kuhisi kwamba mizigo unayoibeba ni mizito sana? Umewahi kuhisi kwamba kiwango cha msongo kimefikia ukomo wake na hasa huwezi kuvumilia zaidi? Somo la juma hili linatoa msaada wa kiutendaji tunapofikia hatua ya kushindwa. Kwa kweli, kwamba mizigo yetu ni mizito kupita kiasi au ni myepesi kiasi, Yesu anatualika kuja kwake kupata msaada. 

Kifungu chetu kikuu cha Biblia juma hili ni #Mathayo 11: 26—30#: " 'Njooni kwangu, ninyi nyote msumbukao na wenye kulemewa na mizigo, nami nitawapumzisha. Jitieni nira yangu, mjifunze kwangu; kwa kuwa mimi ni mpole na mnyenyekevu wa moyo; nanyi mtapata raha nafsini mwenu; kwa maana nira yangu ni laini, na mzigo wangu ni mwepesi.' " Katika mafungu haya kwa kiingereza utaona amri tatu za Kristo zikitolewa kwa maneno matatu matatu. 

Kwanza, Anasema, “ *‘Njoni kwangu.’* ” Yeye ndiye chanzo cha amani yetu. Yeye ndiye chanzo tele cha nguvu yetu. Ni Yeye pekee awezaye kubeba mizigo yetu. Ni Yeye hasa awezaye kwa kweli kuondoa msongo unaolemea ambao, wakati mwingine, tunaupitia. 

Amri ya pili yenye maneno matatu ni “ *‘Jitieni nira yangu.’* ” Ng’ombe wanaofungwa nira wanaunganishwa pamoja katika utumishi. Tunaunganishwa na Kristo katika utumishi kwa wengine, mizigo yetu inakuwa miepesi. Tutajifunza zaidi kwa undani kuhusu kinachomaanisha "kufungiwa nira" na Kristo katika somo la juma hili. 

Amri ya tatu yenye maneno matatu ni " *'Mjifunze Kwangu.'* " Yesu alibeba uzito wa dunia hii mabegani mwake, bali aliishi katika angahewa ya amani ya Kiungu. Hakupatwa na msongo kwa sababau ya changamoto alizokabiliana nazo. Katika somo la juma hili, tutachunguza kifungu hiki kwa undani zaidi, hasa tukisisitiza shauku ya Yesu ya sisi kupumzika kwake na kupata amani ya moyo na akili. 

### Sehemu ya II: Ufafanuzi

Kisa kinasimuliwa cha mkulima mzee akitembea kwa taabu katika njia chafu ya zamani ya mashambani, akiwa amebeba gunia la viazi mgongoni mwake. Mabega yake yalishuka; mwendo wake ulikuwa wa uchovu na taratibu. Ulikuwa ni mchana wenye joto kali sana wa majira ya kiangazi, jasho lilitiririka katika paji la uso wa .....

.... mzee huyu. Alitiwa moyo kidogo wakati jirani alipomfikia katika mkokoteni unaokotwa na farasi na kumuuliza mzee ikiwa angetaka kupanda. Kwa furaha, alipanda nyuma ya mkokoteni. Walipokuwa wakiendelea na safari, jirani yake aligundua kwamba bado alikuwa na lile gunia la viazi mgongoni mwake. Aligeuka na kumwambia mkulima, “Rafiki, pata nafuu. Hebu weka gunia lako chini.” Kisa kinavyosema, mzee alijibu tu, “Umekuwa mwema sana kunipakia, ninachoweza kufanya ni kuubeba mzigo wangu.” 

Hakuna shaka kisa hiki ni cha kubuni, lakini kinaelezea wazo la somo la juma hili vizuri. Inawezakana kwetu kuendelea kubeba mizigo yetu wenyewe mizito hata baada ya kuja kwa Yesu. Mwokozi wetu anashauku ya kutupumzisha kutoka katika msongo wa kubeba mizigo hii. Anatamani kubeba mzigo wetu. Hebu tujifunze tunavyoweza kuwa huru kutoka katika mizigo ambayo mara nyingi huvunja furaha yetu. 

*Njoo kwa Yesu*

Yesu anatualika kuja kwake. Katika uelewa wa kiutendaji, hili linamaanisha nini? Kuja ni uamuzi wa hiari. Kuja humaanisha uchaguzi wetu binafsi. Hatalazimisha dhamiri. Hatatushinikiza kuja. Kwa neema anatualika. Anatuvuta kwa Roho Wake kuja. Lakini kuja ni uchaguzi wetu. Kuja ni kuweka tumaini na wasiri wetu katika uwezo wake kubeba mzigo. Tunakuja kwa imani, tukiamini kwamba Yeye ni mkuu zaidi kuliko tatizo, mkubwa kuliko ugumu, mkubwa kuliko changamoto. 

Ellen G. White anatoa ufahamu huu wenye kutia shime: “ *‘Njoni Kwangu,’* ” ndio mwaliko wake. Kwamba matatizo yako ni makubwa kiasi gani, mwambie Bwana. Roho yako itatakasika kiasi cha kudumu. Njia itafunguliwa kwako na kukupatia ufumbuzi wa fedheha na magumu. Kadiri unavyojijua kuwa dhaifu na usivyoweza, ndivyo utakavyokuwa imara zaidi katika nguvu zake. Kadiri ya uzito wa mzigo wako, ndivyo utakavyopata zaidi pumziko lenye baraka katika kuzitwika kwa Mbeba Mizigo.” *—The Desire of Ages, uk. 329.* 

*Kufungiwa Nira Pamoja na Yesu*

Tunapokuja kwa Yesu, Anatualika kujitia nira yake. Haya maneno ambayo yalikuwa ya kawaida kwa wasikilizaji wake wa karne ya kwanza hayajazoeleka masikioni mwetu.

.... William Barclay, katika ufafanuzi wake wa Biblia katika #Mathayo 11:26—28, anaelezea maneno ya Yesu kwa habari ya nira kwa namna hii: "Yesu anatualika tujitie nira yake katika mabega yetu. Wayahudi walitumia neno nira kwa ajili ya '*kuingia katika kujisalimisha.*' Walizungumzia nira ya sheria nira ya ari, nira ya Ufalme, nira ya Mungu." Kujitia nira ya Kristo ni kujisalimisha kwa mapenzi yake. Nira ilipowekwa katika shingo ya ng’ombe, mnyama huyu sasa amejisalimisha katika uelekeo wa bwana wake.

Kulingana na Barclay, inawezekana kukawepo maana ya ndani zaidi kwa maneno ya Yesu: “Yaweza kuwa kwamba Yesu aliyachukua maneno Yake ya mwaliko kutoka katika kitu cha kina zaidi kuliko hicho. Anasema, "Nira yangu ni laini." Neno *‘laini’* ni *chrestos* Kiyunani, linaloweza kumaanisha kutoshea vizuri. Huko Palestina nira za ng’ombe zilikuwa zinatengezwa kwa mbao; ng’ombe aliletwa, na vipimo vilichukuliwa. Kisha nira ilichongwa kwa utangulizi bila kukamilishwa, na manyoya ya ng’ombe yalilazwa kwa nyuma ili kuruhusu nira kujaribishwa. Nira ilitengenezwa kwa umakini, ili kwamba iweze kutoshea vizuri, na kutochubua shingo ya mnyama mvumilivu. Nira ilitengenezwa kumfaa ng’ombe.” 

Je, unadhani Yesu alitengeneza nira katika karakana ya useremala ya Nazareti? Barclay anazungumzia hadithi kwamba Yesu "Yesu alitengeneza nira za ng’ombe bora kabisa katika Galilaya yote na kwamba katika nchi yote watu walikuja kwake kununua nira bora kabisa zilizotengezwa kwa ujuzi mkubwa." Je, waweza kuwazia kuhusu bango juu ya lango la karakana ya Yesu linalosomeka hivi: "Nira bora kabisa katika Galilaya yote zinatengenezwa hapa"? 

Nira ambayo Yesu anatutia shingoni kutuunganisha Naye inatoshea vizuri. Anakuwa mshirika wetu katika utumishi Naye anajifunga nira pamoja nasi. Anachomaanisha ni: ‘“Maisha ninayowapa sio mzigo kwenu; kazi yenu imepimwa ili kuwafaa.” Chochote Mungu anachotuletea kimefanywa kwa namna ya kufaa mahitaji na uwezo wetu hasa. Kama anavyosema mtume Paulo: “Jaribu halikuwapata ninyi, isipokuwa lililo kawaida ya wanadamu, ila Mungu ni mwaminifu; ambaye hatawaacha mjaribiwe kupita mwezavyo; lakini pamoja na lile jaribu atafanya na mlango wa ..... 

....kutokea, ili mweze kustahimili” (#1 Kor. 10:13#). Tukifungiwa nira na Yesu, tunao uhakikisho kamili kwamba atatutia nguvu kubeba jaribu lolote, jaribio, au taabu inayotukabili. Pumziko mbalo Kristo anatupatia ni uhakikisho kwamba yu kando yetu kutuwezesha kusitawi katika kila changamoto ya maisha. 

Ellen G. White anaongezea: “ ‘Jitieni nira yangu,’ Yesu anasema. Nira ni chombo cha huduma. Ng’ombe hutiwa nira ili kutumika na nira ni muhimu kusudi watumike kwa urahisi na ufanisi. Kwa kielelezo hicho Yesu hutufundisha kuwa tumeitwa kwa utumishi maadam maisha yangalipo. Kwa hiyo tunapaswa kuichukua nira yake, ili kwamba tuwe watendakazi pamoja naye. Nira hiyo inayotufunga katika utumishi ni sheria za Mungu. 

.....Sheria kuu ya upendo iliyofunuliwa Edeni, ikatangazwa Sinai, na katika agano jipya zimeandikwa ndani ya mioyo, ni ile ambayo humuunganisha mtendakazi wa kibinadamu na mapenzi ya Mungu. Kama tungaliachwa kuenenda jinsi tupendavyo, kwenda tu kule ambako mapenzi yetu yanatuongoza, tutaangukia upande wa Shetani na kuwa wamiliki wa sifa zake. Kwa hiyo Mungu hutufunga katika mapenzi yake, ambayo ni ya kiwango cha juu, na adili, na yenye kuinua. Anatamani kwamba tubebe majukumu ya utumishi kwa uvumilivu na hekima." *—Ellen G White, The Desire of Ages, uk. 329.* 

Kujitia nira yake ni kujisalimisha kwa mapenzi, na katika kujisalimisha kwa mapenzi yake, tuna utambuzi wa juu sana wa uhuru na utambuzi mkuu sana wa amani. 

*Jifunze kwa Yesu*

Amri ya mwisho ya Kristo katika #Mathayo 11:29# ni “ *‘Mjifunze kwangu’* ” Tunapojifunza maisha ya Kristo, wazo moja kuu hujitokeza kwa kujirudia. Kristo alijitoa kikamilifu katika kufanya mapenzi ya Baba. Katika #Yohana 8:29#, Yesu anasema " 'Kwa sababu nafanya sikuzote yale yampendezayo.' " 

Katika ombi lake mwisho aliloomba kwa niaba ya wanafunzi wake katika Yohana 17, Yesu anaomba,” ‘Wote wawe na umoja; kama wewe, Baba, ulivyo ndani yangu, nami ndani yako’ ” (#Yn. 17:21#). Kulikuwa na umoja usioweza kuvunjika kati ya Yesu na Baba Yake. Kamwe hakuna hata mara moja katika maisha yake ya duniani ambapo Yesu aliamua kutenda au kuwaza kinyume na mapenzi ya Baba.

Hata katika wakati mgumu zaidi wa maisha yake, Yesu alisalimisha mapenzi yake kwa mapenzi ya Baba. Gethsemane, wakati hatima ya dunia ilipokaribia kuanguka, na Shetani alipousonga moyo wa Yesu kwa majaribu makali sana, Yesu aliomba, “ ‘Baba yangu, ikiwezekana, kikombe hiki kiniepuke; walakini si kama nitakavyo mimi, bali kama utakavyo wewe’ ” (#Mt. 26:39#). 

Amani kamilifu huja wakati mioyo na nia zetu ni mamoja na nia ya Kristo. Wakati, kama wimbo wa zamani usemavyo, “Hakuna kitu kati ya nafsi yangu na Mwokozi wangu,” tuna amani. Dhambi huathiri amani yetu. Mahusiano yaliyovunjika kati yetu na Yesu huvuruga amani yetu. Tunapokuja kwake tukitamani kufanya mapenzi yake, tukiwa tumefungiwa nira pamoja naye katika utumishi, anaahidi, " 'Mtapata raha nafsini mwenu' " (#Mt. 11:29#). 

### Sehemu ya III: Matumizi Maishani

Je, unaweza kufikiria kitu chochote maishani mwako kinachoweza kukuzuia kujisalimisha kikamilifu kwa Yesu? Kuna kitu chochote kinachoweza kukuzuia kuja kwake? Kuna watu wengi wanaodhani hawawezi kuja kwa Kristo isipokuwa kwanza wametubu dhambi zao na kuacha tabia zao mbaya. Ukweli ni kwamba tunakuja kwa Yesu jinsi tulivyo na mapungufu yetu, tukiwa tumeteswa na hatia na kupigwa na udhaifu wa miili yetu. 

Tunapokuja, anatupokea kwa mikono iliyokunjuliwa. Anatupatia kipawa cha toba. Anakubali ungamo letu. Anatupokea kama wana na binti zake. Anatupatia uwezo wa kushinda. Tukiwa tumetiwa nira pamoja naye, tunakuwa viumbe vipya katika Kristo. Juma hili, zingatia kuanza siku yako kwa kauli hizi mbili: 

● ••• Yesu, leo nakuja kwako. Natambua kwamba wewe ndiye chanzo cha amani yangu, kusudi, na furaha katika maisha. Nasalimisha mapenzi yangu kwako leo na kuweka mipango yangu miguuni pako. 

● ••• Yesu, nifunulie kitu chochote maishani mwangu ambacho hakipatani na mapenzi yako. Nilipo na mielekeo, hisia, matamanio, na tabia ambazo ni kinyume na mapenzi yako, tafadhali zifunue kwangu. Leo, tamanio langu kuu ni kukupendeza wewe. 