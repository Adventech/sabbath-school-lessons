---
title:  Kuifanya Kuwa ya Kivitendo
date:  11/08/2021
---

Ili kusamehe, lazima nikiri kwamba nimeumizwa. Hili linaweza kuwa gumu kulifanya, kwa vile wakati mwingine zaidi tunamwelekeo wa kujaribu kuzika hisia zetu badala ya kuzifanyia kazi. Kuzikubali hisia zisizo za Kikristo za chuki na hata hasira mbele za Mungu ni sawa. Tunaliona hili mara nyingi likielezwa katika Zaburi. Naweza kuwa huru kumwambia Mungu kwamba sikupenda kilichotokea au jinsi nilivyotendewa na kwamba inanifanya nihuzunike au niwe na hasira au vyote. 

Katika kisa cha Yusufu, tunamwona akilia anapowaona ndugu zake tena na kupunguza baadhi ya hisia za wakati wake wa nyuma. 

`Tangazo la Yesu la msalabani linatwambia nini kuhusu mpangilio wa muda wa kusamehe? Soma Luka 23:34.`

Yesu hakutusubiri tuombe msamaha kwanza. Hatupaswi kusubiri aliyetukosea kuomba msamaha. Tunaweza kuwasamehe wengine pasipo wao kupokea msamaha wetu. 

`Luka 6:28 na Mathayo 5:44 yanatufundisha nini kuhusu jinsi ya kuhusiana na wale wanaotuumiza?` 

Msamaha, kama vile upendo, huanza na uchaguzi badala ya hisia. Tunaweza kufanya uchaguzi wa kusamehe, hata kama hisia zetu haziwezi kukubaliana na uamuzi huu. Mungu anajua kwamba. katika nguvu zetu wenyewe uchaguzi huu hauwezekani, lakini “yote yawezekana kwa Mungu” (Mk. 10:27). Hii ndio sababu tunaambiwa tuwaombee wanaotuudhi. Katika baadhi ya mambo, anaweza akawa tayari amekufa, lakini bado tunaweza kuomba kwa ajili ya uwezo wa kumsamehe. 

Hakuna swali, kusamehe mara zote sio rahisi. Machungu na madhara yaliyotupata yanaweza kuwa mabaya sana, yanatuacha tukiwa tumeumia, tumelemaa, tumevunjika. Uponyaji utakuja, ikiwa tutauruhusu, lakini kushikilia uchungu na hasira na chuki kutafanya uponyaji uwe mgumu zaidi, ikiwa kutakuwa na uwezekano wowote. 

Msalaba ni mfano bora kabisa wa kile kilichomgharimu Mungu mwenyewe kutusamehe sisi. Ikiwa Bwana anaweza kupitia hilo kwa ajili yetu, ijapokuwa alijua kwamba wengi, hata hivyo, wangemkataa, basi bila shaka tunaweza kujifunza kusamehe, vile vile.

`Ni nani unayehitaji kusamehe —kama si kwa ajili ya huyo mtu, basi kwa ajili yako binafsi?`