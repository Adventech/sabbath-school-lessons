---
title:  Ufafanuzi
date:  13/08/2021
---

### I: Muhtasari

Katika somo la juma hili, tutajifunza nguvu ya msamaha. Dhana ya msamaha huibua maswali kwa watu wengi. Msamaha ni nini? Tukimsamehe mtu fulani aliyetukosea sana kabla hajatubu kosa lake, tunahalalisha mwenendo wake? Tukimsamehe mtu fulani, je, hiyo humaanisha kwamba tunahitaji kuanzisha au kuanzisha upya mahusiano ya karibu naye? Je, msamaha mara zote hujenga upya mahusiano? 

Maisha ya Yusufu huelezea nguvu ya msamaha. Kwa maisha yake yote angeweza kujenga hasira kwa ajili ya ndugu zake, ukali kwa ajili ya waliomuuza utumwani, na chuki kwa Potifa. Hata hivyo, hakuna hata dokezo la moja ya hizi sifa mbaya katika maisha ya Yusufu. Yeye ni mfano bora wa neema ya msamaha. 

Katika somo lote la juma hili, tutaona jinsi msamaha unavyotuachilia kutoka katika sumu ya kinyongo. Msamaha hutubadilisha. Unatuweka huru kutoka katika utumwa wa chuki. Moyo wa Yusufu ulijawa na msamaha kabla ndugu zake hawajamwomba, kwa sababu alihisi kwamba Mungu alikuwa na kusudi kubwa kwa ajili ya maisha yake. 

Ndugu zake walisumbuka na hatia ya matendo yao kwa miaka mingi. Waliteseka kwa kumbukumbu ya tazamo la mwisho lililodumu kwa muda katika uso wa ndugu yao alipokuwa akichukuliwa kwenda utumwani. Kama vile Yusufu alivyohitaji kusamehe, walihitaji msamaha. Msamaha huwezesha uponyaji katika mahusiano yaliyovunjika.

Yesu na Yusufu wote wana mfanano wa kushangaza. Wote walisalitiwa na watu wa karibu yao sana: Wote walihukumiwa pasipo haki. Wote walishitakiwa kwa uongo na kuteseka kutokana na matokeo yake. Wote walisamehe na kutukuzwa na Mungu. Akiwa amenin'ginia msalabani na misumari ikiwa imepigwa katika mikono na miguu yake, na damu ikitiririka kwa wingi kutoka katika kila mguu wake, Yesu alipaza sauti akisema, “ ‘Baba, uwasamehe, kwa kuwa hawajui watendalo’ ” (#Lk. 23:34#). Tunaweza kuwasamehe wengine kwa sababu Yesu alitusamehe, na hicho ndicho kiini cha somo la juma hili. 

### Sehemu ya II: Ufafanuzi

Msamaha ni mtazamo wa neema kwa wale ambao wametukosea. Hauhalalishi mwenendo wao wa dhambi. Unawaondoa katika mashutumu yetu na kuwatendea kwa wema licha ya kile walichotufanyia. Msamaha wa dhati hausubiri mpaka yule aliyekukosea akuombe radhi. Msamaha wa kweli huchagua kuwasamehe wengine wakati hawastahili, kwa sababu upendo wa Mungu hutushika wakati ambapo hatuustahili.

.... Yusufu alipokutana na ndugu zake baada ya kama miaka 20 ya kutengana, mtazamo wake kwao ulikuwa wa msamaha kabla hawajauomba. Yakobo alikuwa amewatuma kwenda Misri kwa sababu ya njaa kali katika nchi. Alikuwa amesikia kuwa chakula kilikuwa kinapatikana Misri. Kwa sababu Yusufu alisimamia akiba ya chakula, walipaswa kuripoti kwake ili kununua nafaka. 

Kwa kuwa Yusufu alizungumza nao kupitia kwa mkalimani, na alikuwa amebadilika sana ukilinganisha na walivyomwona kwa mara ya mwisho, na kuvaa kama Mmisri, hawakumtambua. Mara moja aliwatambua. Baada ya kuwapima kwa mfululizo wa maswali kuhusu maisha yao yaliyopita na familia, alihisi kwamba huzuni yao kwa ajili ya wakati wao uliopita ilikuwa ya dhati. 

Hatimaye aliporidhishwa na unyofu wao, Yusufu alishindwa kuvumilia na kulia pasipo kujizuia mbele yao. #Mwanzo 45:2# inasema: “Akapaza sauti yake akalia, nao Wamisri wakasikia. Watu wa nyumba ya Farao nao wakasikia.” Upendo wake kwao ulishinda kinyongo kwa ajili ya kile walichomtendea miongo miwili iliyokuwa imepita. Msamaha ulikuwa ndani ya moyo wake wakati wote, kwa kuwa upendo husamehe. 

Mara Yusufu alipoweka bayana kuwa yeye ni nani, ndugu zake waliogopa kwamba angeweza kulipiza kisasi kwa kuwa sasa alikuwa katika cheo cha mamlaka ya juu. Yusufu aliona jambo hili kwa upana. Alielewa kusudi kubwa la Mungu. Alijibu wasiwasi wao namna hii: "Basi sasa, msihuzunike, wala msiudhike nafsi zenu, kwa kuniuza huku; maana Mungu alinipeleka mbele yenu kuhifadhi maisha ya watu" (#Mwa. 45:5#). 

Shetani alitumaini kuharibu kusudi la Mungu kwa ajili ya maisha ya Yusufu, bali Mungu aliingilia kati kimiujiza. Hata kupitia kwa matendo ya dhambi na usaliti ya ndugu zake Yusufu, Mungu aliweza kukamilisha kusudi lake. Mwishoni mwa maisha yake, Yusufu aliwahakikishia tena familia yake kwamba hakuwa na chuki dhidi yao. “Yusufu akawaambia, Msiogope, je! Mimi ni badala ya Mungu? Nanyi kweli mlinikusudia mabaya, bali Mungu aliyakusudia kuwa mema, ili itokee kuokoa taifa kubwa, kama ilivyo leo” (#Mwa. 50:19, 20#). 

Kinachoshangaza kuhusu neema ya Mungu ni kwamba dhambi ilipozidi, neema ilikuwa nyingi zaidi. Uovu unaweza kutujeruhi, lakini Mungu ni mponyaji mkuu. Mungu anafunga majeraha yetu, anaponya mioyo yetu, na kurejesha sura yake ndani yetu. Shetani hawezi kuharibu kusudi la Mungu kwa ajili ya maisha yaliowekwa wakfu kwake. 

.... Hii kwa namna yoyote haihalalishi mwenendo wa kikatili. Mwenendo wa kikatili ni mbaya sana machoni pa Mungu. Utakumbuka kwamba katika #Mathayo 25:40—45,# Yesu anazungumza kuhusu waliotengwa, wasiojiweza, na masikini. Udhalimu kwa mtoto yeyote wa Mungu ni udhalimu kwa Kristo. Kwa hiyo, Yesu alisema, “ ‘kadiri mlivyomtendea mmojawapo wa hao ndugu zangu walio wadogo, mlinitendea mimi’ ” (#Mt. 25:40#). 

Kushindwa kuwasamehe wale waliotukosea huzuia uweza wa Mungu wa kutuponya. Kama Yusufu asingewasamehe ndugu zake, roho ya uchungu ingedumu katika mahusiano yake na wengine na kumzuia kutimiza kusudi la Mungu kwa ajili ya maisha yake. Utakumbuka swali ambalo Petro alimuuliza Yesu: " 'Bwana, ndugu yangu anikose mara ngapi nami nimsamehe?' " (#Mt. 18:21#). 

Mtazamo mmoja wa mafundisho ya Kiyahudi ulifundisha kwamba unapaswa kuwa na huruma na kusamehe mara sita. Baada ya kosa la sita, haki ilistahili. Akidhani angempendeza Bwana, Petro aliuliza ikiwa kumsamehe mtu hadi mara saba kulikuwa kunatosha. Kwa jibu bora kabisa, Yesu alisema, " 'Sikuambii hata mara saba, bali hata saba mara sabini' " (#Mt. 18:22#). Sabini mara saba ni 490. Alichokuwa anakisema Yesu ni hiki: Niliivumilia Israeli kwa muda mrefu hata katika ukengeufu na uasi wao kwa miaka 490. Petro, rehema yangu haina ukomo. Msamaha wangu upo wakati wote. Upendo wangu kamwe hauwezi kumalizika. 

*Samehe kwa Kuwa Tumesamehewa*

#Waefeso 4:32# ni msingi wa msamaha wote wa dhati: “ “Tena iweni wafadhili ninyi kwa ninyi, wenye huruma, mkasameheane kama na Mungu katika Kristo alivyowasamehe ninyi.’” tunawasamehe wengine kwa sababu Kristo ametusamehe. Msamaha wake ndio msingi wa msamaha wetu wote. 

Kumbuka ombi lake akiwa mlima Golgotha: " 'Baba, uwasamehe, kwa kuwa hawajui watendalo' " (#Lk. 23:34#). Ikiwa Kristo aliwasamehe adui zake wakati hawakustahili, tunaweza kuwasamehe wengine wakati hawastahili. Ikiwa aliwasamehe wale waliomletea maumivu ya namna ile, tunaweza kuwasamehe wanaotuletea maumivu kwa neema Yake. 

Hivi ni visa vitatu vya kushangaza vya maisha halisi kuhusu msamaha: 

*Kuwasamehe Wapotevu wa Kiadventista* 

Kisa chetu cha kwanza kinahusu familia halisi katika kanisa na ....

..... inayojulikana vizuri katika jamii. Binti yao aliondoka nyumbani kwa sababu alidhani dini ilikuwa inachosha. Ili kumaliza kiu yake kwa ajili ya anasa, alifuatana na rafiki yake wa kiume, akawa mraibu wa tumbaku, akawa mnywaji sana wa pombe, na kutumia muda wake mwingi katika vilabu vya usiku vya mjini. 

Pasipo kuwa na uwezo wa kujaza hali ya utupu ulio ndani yake, hatimaye alipata utambuzi. Aliwapigia simu wazazi wake. “Mama na Baba, nataka kuja nyumbani.” Alikuwa amewaaibisha sana. Je, wangempokea, kumsamehe, na kumkaribisha tena? Kwa kuzingatia Msalaba, walimkaribisha nyumbani. Sasa anakua katika neema.

Alikuwa mwana wa mchungaji lakini alijiingiza katika matumiza ya dawa za kulevya akiwa kijana mdogo. Mwishowe aliacha shule na kuishi maisha yasiyo na kusudi. Wazazi wake kamwe hawakuacha kumwombea, kumpenda, kumsamehe, na kwa kuzingatia Msalaba, walimkaribisha nyumbani. Leo hivi ni mchungaji. 

Alikuwa binti mdogo aliyefanya matendo yasiyo ya kimaadili katika kambi la vijana la mwisho wa juma. Alijihisi hatia na mwenye aibu. Je, angetengwa au kusamehewa? Uongozi wa kanisa ulimfikia kwa msamaha wenye upendo. Msamaha mara nyingi sana, lakini si siku zote, hurejesha mahusiano. Kuna nyakati mahusiano yamevunjika sana kiasi kwamba japo msamaha ni uponyaji kwa aliyeumizwa, hauwezi kuyaponya mahusiano. 

*Msamaha ni wa Msingi Katika Mahusiano Yote ya Kibinadamu*

Msamaha ni sifa ya Kristo inayotiririka kutoka Kalvari na ni wa msingi katika mahusiano yetu yote. Ni wa msingi kwa ajili ya mahusiano chanya kati ya waume na wake, wazazi na watoto, washiriki wa kanisa na watendakazi washirika. Kama huwezi kusamehe, utakuwa na migogoro endelevu katika mahusiano ya kibinadamu kwa sababu, siku moja, mtu fulani atakuudhi. 

Ikiwa unashikilia kinyogo, ukiwa mwenye chuki, ukiwa na uchungu, mahusiano yako yatakuwa mabaya. Watu wenye kinyongo, wasiosamehe wanatema sumu yao kwa watu wanaowazunguka. Watu waliosamehewa, wanaosamehe ni wenye mvuto chanya popote waendako. Angahewa inayowazunguka ni ya amani, kwa hiyo watu huhisi utulivu mbele yao. Wamepitia uzoefu wa upendo usio kipimo Msalabani kwa hiyo wanaweza kuwapenda wale wanaowazunguka.

Msamaha ulibubujika kutoka katika mlima wa Kalvari Ijumaa ile Yesu alipotundikwa msalabani, akifa. Kuna huruma katika Msalaba. Kuna neema ipatatikanayo Golgotha. Msalabani, msamaha hushinda dhidi ya hofu, upendo hushinda dhidi ya chuki, mapatano hushinda dhidi ya kinyongo, na neema huishinda hatia. 

### Sehemu ya III: Matumizi Maishani

Kuna aina mbili za hatia: hatia ya kimaadili na hatia ya kisaikolojia. Hatia ya kimaadili ni hatia tunayokuwa nayo kwa sababu tumetenda dhambi dhidi ya Mungu na kuwaumiza wengine. Tunapoungama hali zetu za dhambi kwa Mungu, tunasamehewa. Neno lake linasema, “Tukiziungama dhambi zetu, Yeye ni mwaminifu na wa haki hata atuondolee dhambi zetu” (#1 Yn. 1:9#). 

Msamaha upo kwa ajili yetu mara tu tunapoziungama dhambi zetu. Msamaha umeandikwa baada ya majina yetu katika vitabu vya kumbukumbu ya milele mbinguni. Kwa nini inatokea wakati fulani tunahisi hatia baada ya kuungama dhambi zetu? Sababu moja, bila shaka, ni kwamba mara nyingi Shetani hataki tupate uzoefu wa furaha ya msamaha. 

Lakini inaweza kuwepo sababu nyingine. Hatia yetu ya kimaadili inatoweka tunapoziungama dhambi zetu, bali hatia ya kisaikolojia inaweza kuendelea kubaki. Mtume Paulo aliomba kwa ajili ya dhamiri “isiyo na hatia mbele za Mungu na mbele za watu siku zote” (#Mdo. 24:16#). Mungu anapotusamehe na kupata uzoefu wa neema yake, tunakuwa na shauku ya kufanya kila tunaloweza, ikiwezekana, kurejesha mahusiano yaliyovunjika. Wakati mwingine hii humaanisha kuwafikia wale tuliowaumiza na kuwaomba msamaha. Inaweza kumaanisha kupiga simu, barua, au ujumbe mfupi wa maandishi ili kuanzisha mazungumzo. 

Je, kuna mtu yeyote uliyemkosea hivi karibuni? Je, kuna mahusiano yaliyovunjika yanayohitaji kurekebishwa? Kuna mtu yeyote aliyekukosea unayehitaji kumsamehe? Ikiwa umemkosea au kumuumiza mtu fulani, kwa nini usimwombe Mungu akusaidie kujua namna ya kutengeneza upya mahusiano hayo? 

Omba kwa ajili ya kufanya jambo maalumu sana kurejesha mahusiano hayo. Ikiwa mtu fulani amekuumiza sana, mwombe Mungu akupatie neema ya kumsamehe huyo mtu. Ikiwa unahitaji kaomba msamaha au unahitaji kusamehe, utapata neema ya Mungu ya kutosha kwa ajili yako.