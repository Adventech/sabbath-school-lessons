---
title:  Kuandaa Jukwaa
date:  09/08/2021
---

Yusufu amewasamehe ndugu zake. Hatujui ni lini hasa Yusufu aliwasamehe, lakini ilikuwa dhahiri kuwa ni nyuma kabla hawajatokea. Huenda Yusufu asingestawi akiwa Misri kama asingesamehe kwa sababu, yaelekea, hasira na uchungu vingeila nafsi yake na kuharibu mahusiano yake na Bwana. 

Tafiti kadhaa za waliopona katika shida ya kuumizwa na wengine zimebainisha ukweli kwamba wahanga wa mateso ya kutisha, msamaha ulikuwa kipengele muhimu katika kupata uponyaji na kufanya maisha yao yawe mazuri tena. Pasipo msamaha, tunadumu kuwa wahanga. Msamaha ni wa muhimu zaidi kwetu kuliko ulivyo kwa yule mtu au watu waliotukosea. 

Ijapokuwa Yusufu amewasamehe ndugu zake, hayuko tayari kuruhusu mahusiano ya familia yaanzie pale pale alikoyaachia; maana yake, kwenye shimo kavu la Dothani. Anataka kuona ikiwa kuna badiliko lolote. 

`Yusufu anasikia nini? Soma Mwanzo 42:21—24. Anagundua nini kuhusu ndugu zake?`

Mawasiliano yote yamefanyika kupitia kwa mkalimani, na hivyo ndugu zake Yusufu hawatambui kwamba anawaelewa. Yusufu anasikia ungamo la ndugu zake. Ndugu zake walidhani kwa kumwondoa Yusufu, wangekuwa huru kutokana na yeye kuwatolea taarifa kwa baba yao. Walidhani wasingeweza kuvumilia ndoto zake au kumtazama akifurahia kama kipenzi cha baba yao. Lakini badala ya kupata utulivu, wamepigwa na dhamiri yenye hatia kwa miaka yote hii. Tendo lao lilisababisha kukosa utulivu na fadhaa ya kisasi cha Mungu. Yusufu kwa hakika anasikitika kwa ajili ya mateso yao. Analia kwa ajili yao. 

Yusufu anajua kwamba njaa bado itadumu kwa miaka mingine kadhaa, na hivyo anasisitiza waje na Benyamini watakaporudi kununua nafaka (Mwa. 42:20). Pia anamfanya Simeoni kuwa mateka (Mwa. 42:24).

Baada ya kuona kuwa Benyamini bado yu hai, anaandaa karamu ambayo kwa wazi anaonesha upendeleo kwa Benyamini (Mwa. 43:34) ili kuona kama vielelezo vya wivu wa zamani bado vipo. Ndugu zake hawaoneshi dalili yoyote ya kuwa na wivu, bali Yusufu anajua jinsi wanavyoweza kuwa wajanja. Isitoshe, walidanganya mji mzima (Mwa. 34:13), na kwa hakika anatambua kwamba lazima watakuwa walimdanganya baba yao kuhusu hatima yake (Mwa. 37:31—34). Hivyo, anabuni jaribio moja lingine kubwa. (tazama Mwanzo 44).

`Soma Mwanzo 45:1—15. Hii inatuambia nini kuhusu namna Yusufu alivyohisi kuhusu ndugu zake na msamaha aliowapatia? Ni masomo gani tunapaswa kuondoka nayo katika kisa hiki kwa ajili yetu wenyewe?`