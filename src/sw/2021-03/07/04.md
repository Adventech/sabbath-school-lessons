---
title:  Samehe na Kusahau?
date:  10/08/2021
---

Msamaha umefasiliwa kama utayari wa kuachilia haki ya mtu kuwa na chuki, mashutumu, na kulipiza kisasi kwa aliyekosa au kundi lisilotenda haki. Daktari Marilyn Armour, mtaalamu wa tiba ya familia aliyefanya kazi na walionusurika katika mauaji makubwa ili kujua ni nini hawa walionusurika walifanya ili kuona mantiki katika kile kilichowatokea, anaandika: "Wazo zima la msamaha ni tendo la makusudi la mhanga. Si jambo ambalo hutokea tu."

Msamaha haumaanishi kwamba hakutakuwa na matokeo. Msamaha haumaanishi kumruhusu mnyanyasaji aendelee na mielekeo yake ya kinyanyasaji. Msamaha humaanisha badala yake, kwamba tunageuza chuki yetu na shauku yetu ya kulipa kisasi kwa Mungu. Ikiwa sio, hasira, uchungu, chuki, na kinyongo vitafanya chochote kile alichotufanyia huyo mtu au watu kuwa kibaya zaidi 

`Kuwasamehe watu wengine kunatufanyia nini? Zingatia Mathayo 18:21—35.`

Hakuna swali, moja ya funguo katika kujifunza kusamehe ni kuelewa kile tulichosamehewa katika Kristo, si tu dhidi ya watu wengine bali dhidi ya Mungu vile vile. 

Kila dhambi, kwa kweli, ni dhambi dhidi ya Bwana wetu na Muumba; walakini, katika Yesu, tunaweza kudai msamaha kamili kwa dhambi zote hizo, si kwa kuwa tunaustahili—hatuustahili bali tu kwa sababu ya neema ya Mungu kwetu. Mara tu tukifahamu ukweli huo mtakatifu, tukiufanya huu msamaha wa kwetu binafsi, tunapoweza kupitia uzoefu kwa ajili yetu wenyewe uhalisia wa msamaha wa Mungu, tunaweza kuanza kuachilia na kuwasamehe wengine. Tunasamehe si kwa sababu wengine wanaustahili bali kwa sababu ndicho tulichopokea kutoka kwa Mungu na kile tunachohitaji sisi wenyewe. Na zaidi ya hayo, mara nyingi kiasi gani tunastahili msamaha, vile vile? 

Kama tulivyoona, pia, Yusufu alitoa nafasi ya pili kwa mahusiano ya familia. Hakuna kinyongo hapa; hakuna kurudia tena mambo yaliyotokea wakati uliopita. 

Inakaribia kutokuwezekana kuanza tena katika familia wakati kila mmoja wetu amekuwa mtaalamu katika kujifunza namna bora ya kuumizana. Lakini hivyo sivyo anavyotenda Yusufu. Inaonekana kwamba anataka kuyaacha nyuma yaliyopita na kusonga mbele kwa upendo na ukubali. Kama Yusufu angelikuwa na mtazamo tofauti, kisa hiki kingekuwa na hitimisho tofauti, lisilo la furaha.

`“ ‘Heri waliosamehewa makosa yao, Na waliositiriwa dhambi zao. Heri mtu yule ambaye Bwana hamhesabii dhambi’ ” (Rum. 4:7, 8). Paulo anatwambia nini kuhusu kile tulichopewa katika Yesu na namna ahadi hii ya kushangaza itakavyoathiri jinsi tunavyohusiana na wale waliotuumiza? `