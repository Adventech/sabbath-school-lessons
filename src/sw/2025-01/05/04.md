---
title:  Hasira ya Haki
date:  28/01/2025
---

Wakati kuna aina nyingi za hasira zisizofaa, Biblia pia inafundisha, kwamba kuna “ghadhabu ya haki.”

Fikiria mama akimtazama binti yake mwenye umri wa miaka mitatu akicheza kwenye uwanja wa michezo kisha, kwa ghafla, mtu fulani anamshambulia binti yake. Je, hapaswi kuwa na hasira? Bila shaka. Hasira ni mwitikio sahihi wa upendo katika hali kama hiyo. Mfano huu unatusaidia kuelewa “hasira ya haki” ya Mungu.

`Soma Mathayo 21:12, 13 na Yohana 2:14, 15. Mwitikio wa Yesu kuhusu jinsi hekalu lilivyokuwa likitumiwa unatuambia nini kuhusu hasira ya Mungu dhidi ya uovu?`

Katika matukio haya, Yesu anaonesha “bidii ya Mungu" ya hasira ya haki dhidi ya wale waliokuwa wakilichukulia hekalu la Mungu kama kitu cha kawaida na waliokuwa wameligeuza kuwa “pango la wanyang’anyi” ili kuwadhulumu wajane, mayatima na maskini (Mt. 21:13; linganisha na Yn. 2:16). Hekalu na huduma, ambazo zilipaswa kuwa kielelezo cha msamaha wa Mungu wenye neema na utakaso Wake kwa wenye dhambi, badala yake zilitumiwa kulaghai na kuwakandamiza baadhi ya wale wasiojiweza zaidi. Je, Yesu hakupaswa kukasirishwa na chukizo hili?

Marko 10:13, 14 na Marko 3:4, 5 inatoa mifano zaidi ya hasira Yake ya haki. Watu walipomletea Yesu watoto wadogo na “wanafunzi wakawakemea wale waliowaleta,” Yesu “alichukizwa sana" –kihalisi “alikasirika.” Aliwaambia, “Waacheni watoto wadogo waje Kwangu ” (Mk. 10:13, 14).

Mahali pengine, Mafarisayo walipongoja kumshitaki Yesu kwa kuvunja Sabato kwa kuponya siku hiyo, Yesu akawauliza, “Ni halali siku ya sabato kutenda mema au kutenda mabaya? Kuponya roho au kuiua?’ ” (Mk. 3:4). “Akawakazia macho pande zote kwa hasira, akiona huzuni kwa ajili ya ugumu wa mioyo yao” kisha akamponya mtu huyo (Mk. 3:5). Hasira ya Kristo inahusishwa hapa na huzuni kwa sababu ya ugumu wao; ni hasira ya haki ya upendo, kama vile hasira inayohusishwa na Mungu katika Agano la Kale ni hasira ya haki ya upendo. Upendo unawezaje kutokasirishwa na uovu, hasira ya wakati uovu unapodhuru walengwa wa upendo huo?

`Tunawezaje kuwa waangalifu tusitafute kuhalalisha hasira ubinafsi kama “hasira ya haki”? Kwa nini hilo ni rahisi sana kufanya, na tunawezaje kujilinda kutokana na mtego huo wa hila lakini ulio halisi?`