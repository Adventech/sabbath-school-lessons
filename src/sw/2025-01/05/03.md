---
title:  Mungu si Mwepesi wa Hasira
date:  27/01/2025
---

Mungu hukasirikia uovu kwa sababu Mungu ni upendo. Mungu ni mwenye huruma na neema kiasi kwamba nabii mmoja katika Biblia hata alimkemea Mungu kwa kuwa na huruma nyingi!

Fikiria kisa cha Yona na utafakari juu ya mwitikio wa Yona kwa msamaha wa Mungu wenye huruma kwa Waninawi, katika Yona 4:1—4. Hili linatuambia nini kuhusu Yona, na kuhusu Mungu? (Tazama pia Mt. 10:8.

Mwitikio wa Yona kwa rehema za Mungu una nguvu kwa njia mbili kuu. Kwanza, unaonesha ugumu wa moyo wa Yona mwenyewe. Aliwachukia sana Waashuru kwa sababu ya mambo waliyowatendea Waisraeli kiasi kwamba hakutaka Mungu awaoneshe huruma yoyote.

Ni somo lililoje kwetu! Ni lazima tuwe waangalifu kujilinda na mtazamo ule ule, hata kama unaweza kueleweka. Kati ya watu wote, wale ambao wamepokea neema ya Mungu wanapaswa kutambua jinsi neema isivyostahiliwa na hivyo kuwa tayari kuwa wenye neema kwa wengine.

Pili, mwitikio wa Yona unasisitiza jinsi huruma na neema ya Mungu vilivyo kiini cha tabia Yake. Yona aliifahamu huruma ya Mungu kiasi kwamba—hasa kwa sababu Mungu ni “mwenye neema, umejaa huruma” na “si mwepesi wa hasira, u mwingi wa rehema" (Yn. 4:2)—Yona alijua kwamba Bwana angeghairi kuleta hukumu dhidi ya Ninawi. Mungu huwatendea kwa haki na rehema watu na mataifa yote.

Kirai cha Kiebrania kinachotafsiriwa “si mwepesi wa hasira” au “uvumilivu” kinaweza kutafsiriwa kihalisi “pua ndefu.” Katika nahau ya Kiebrania, hasira ilihusishwa kisitiari na pua, na urefu wa pua kwa njia ya sitiari inatoa taswira ya muda anaochukua mtu kukasirika.

Basi, kumrejelea Mungu kama “pua ndefu,” kunaonesha kwamba Mungu si mwepesi wa hasira na ni mvumilivu. Wakati haichukui muda mrefu kwa wanadamu kukasirika, Mungu ni mvumilivu na mwenye subira mno, na hutoa neema bure na kwa wingi, lakini bila kuhalalisha dhambi au kufumbia macho udhalimu. Badala yake, Mungu mwenyewe hufanya upatanisho wa dhambi na uovu kwa njia ya msalaba ili awe mwenye haki na mwenye kuwahesabia haki wale wanaomwamini (Rum. 3:25, 26).

`Je, umewahi kushindwa kumwonesha huruma au neema mtu aliyekukosea? Unawezaje kukumbuka vizuri zaidi kile Mungu alichokutendea ili uwe mwenye neema zaidi kwa wengine kwa kuitikia wingi wa neema ambayo Mungu amekuonesha? Na, tunafanyaje hili, kuonesha rehema na neema, lakini bila kutoa kibali cha kutenda dhambi au kuwezesha unyanyasaji au ukandamizaji?`