---
title:  Ghadhabu ya Upendo wa Mungu
date:  25/01/2025
---

### Somo la Juma Hili
Zaburi 78; Yn. 4:1-4; Mt. 10:8; Mt. 21:12, 13; Yer. 51:24, 25; Rum. 12:17-21.

> <p>Fungu la Kukariri</p>
> “Lakini Yeye, kwa kuwa anayo rehema, Husamehe uovu wala haangamizi. Mara nyingi huipishia mbali ghadhabu yake, Wala haiwashi hasira yake yote” (Zaburi 78:38).

Ingawa huruma ya Mungu mara nyingi inasherehekewa, wengi huona wazo la ghadhabu Yake kuwa lenye kusumbua. Ikiwa Mungu ni upendo, wanafikiri kwamba hapaswi kamwe kuwa mwenye hasira. Dhana hiyo, hata hivyo, ni ya uongo. Ghadhabu Yake inatokana moja kwa moja na upendo Wake.

Wengine wanadai kwamba Mungu wa Agano la Kale ni Mungu wa ghadhabu na kwamba Mungu wa Agano Jipya ni Mungu wa upendo. Lakini kuna Mungu mmoja tu, Naye amefunuliwa kama Mungu yule yule katika Maagano yote mawili. Mungu ambaye ni upendo hukasirikia uovu—lakini kwa usahihi kabisa kwa sababu Yeye ni upendo. Yesu Mwenyewe alionesha hasira kali dhidi ya uovu, na Agano Jipya linafundisha mara nyingi kuhusu ghadhabu ya Mungu ya haki na ifaayo.

Hasira ya Mungu daima ni mwitikio Wake wa haki na wa upendo dhidi ya uovu na udhalimu. Ghadhabu ya Mungu ni hasira ya haki inayochochewa na wema na upendo mkamilifu, na inatafuta usitawi wa viumbe vyote. Ghadhabu ya Mungu ni mwitikio sahihi wa upendo kwa uovu na udhalimu. Kwa hiyo, uovu humfanya Mungu awe upande wa wahanga wa uovu na kuwa kinyume na wale wanaoutenda. Basi, ghadhabu ya Mungu ni udhihirisho mwingine wa upendo wa Mungu.

_Jifunze somo la juma hili kwa maandalizi ya Sabato ya Februari 1._