---
title:  Mungu Hatesi kwa Hiari
date:  29/01/2025
---

Katika Biblia yote, tena na tena Mungu Anadhihirishiwa hisia Zake kwa kuwa upande wa waliodhulumiwa na waliokandamizwa ikilinganishwa na hasira Yake ya haki dhidi ya wanyanyasaji na wakandamizaji. Kama kusingekuwa na uovu, Mungu asingekuwa na hasira. Hasira yake daima i juu ya kile kinachodhuru viumbe Wake tu.

Kulingana na Maombolezo 3:32, 33, Mungu hatesi kwa hiari (kihalisi, Mungu hatesi “kutoka moyoni Mwake”). Hataki kuleta hukumu dhidi ya watenda maovu, lakini upendo hatimaye huhitaji haki.

Ukweli huu unaoneshwa kwa mfano wa muda ambao Mungu aliendelea kuwasamehe watu Wake na kuwapa tena na tena nafasi za kutubu na kupatanishwa Naye. Tena na tena, kupitia kwa manabii, Mungu aliwaita watu Wake, lakini walikataa kusikiliza (tazama Yer. 35:14-17, Zab. 81:11-14).

Soma Ezra 5:12 na ulinganishe na Yeremia 51:24, 25, 44. Hili linaeleza nini kuhusu hukumu iliyokuja juu ya Yerusalemu kupitia kwa Wababeli? (Tazama pia 2 Nya. 36:16.)

Kwa mujibu wa Ezra 5, baada ya watu kumkasirisha Mungu kwa kudumu bila kutubu, hatimaye Alijitoa na “kuwatia” watu “ 'katika mkono wa Nebukadreza, mfalme wa Babeli’ ” (Ezra 5:12). Lakini Mungu alifanya hivyo tu baada ya ‘kutokuweza kuponya' (2 Nya. 36:16), na baadaye Mungu alihukumu Babeli kwa uharibifu mwingi ambao ilileta juu ya Yuda (Yer. 51:24, 25, 44; linganisha na Zek. 1:15).

Hukumu nyingine nyingi ambazo Maandiko yanaelezea kuwa zililetwa na Mungu zinafafanuliwa kama nyakati ambapo Mungu ‘huwatia’ watu katika mikono ya adui zao (Amu. 2:13, 14; Zab. 106:41, 42), kupatana na maamuzi ya watu kumwacha Bwana na kutumikia “miungu” ya mataifa (Amu. 10:6-16, Kum. 29:24-26). Hasira ya Mungu dhidi ya maovu, ambayo hatimaye itafikia kilele chake kwa kutokomeza uovu wote mara moja, inatokana na upendo Wake kwa wote na shauku Yake ya manufaa ya mwisho ya ulimwengu, ambao wenyewe unao umuhimu katika suala zima la dhambi na uasi na uovu.

`Ukweli kwamba Mungu hataki kuleta hukumu dhidi ya yeyote unaathirije uelewa wako wa hasira na ghadhabu ya Mungu? Ikiwa Mungu si mwepesi wa hasira, je, hatupaswi kuwa na subira na uvumilivu zaidi kwa wale wanaotuzunguka? Tunawezaje kufanya hivyo huku pia tukiwalinda na kuwajali wahanga wa udhalimu/ uonevu?`