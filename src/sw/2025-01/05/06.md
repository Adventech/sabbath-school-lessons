---
title:  Onesha Huruma
date:  30/01/2025
---

Wakati hasira ya Mungu ni kitu “cha kutisha", kwa vyovyote vile haina uovu au haikosi kuwa na upendo. Kinyume chake, katika Agano la Kale na Jipya, Mungu anaonesha hasira dhidi ya uovu, kwa sababu ya upendo Wake. Ghadhabu ya Mungu ni ya kutisha, kwa sababu ya asili yenye kudhuru ya uovu tofauti na wema safi na utukufu wa Mungu.

Kuhusu suala hili, upendo ni muhimu kwa Mungu; hasira si muhimu Kwake. Ambapo hakuna uovu au dhuluma, hakuna hasira. Hatimaye, tendo la Mungu lenye upendo zaidi la kuondoa uovu katika ulimwengu pia litaondoa hasira na ghadhabu. Na hiyo ni kwa sababu hakutakuwa tena na dhuluma au uovu. Milele na milele kutakuwa na umilele wa furaha na haki katika uhusiano wa upendo mkamilifu. Hakutakuwa tena na ghadhabu ya kiungu kwa sababu haitahitajika tena. Ni wazo la kufurahisha kiasi gani!

Wengine wana wasiwasi kwamba huenda hasira ya Mungu ikachukuliwa bila kukusudia kuwa inawapa wanadamu kibali cha kulipiza kisasi. Soma Kumbukumbu la Torati 32:35, Mithali 20:22, Mithali 24:29, Warumi 12:17-21 na Waebrania 10:30. Maandiko haya yanalindaje dhidi ya kisasi cha kibinadamu?

Kwa mujibu wa Maandiko, Mungu ana haki ya kuleta hukumu na anapofanya hivyo, daima hufanya hivyo kwa haki kamilifu. Agano la Kale na Agano Jipya kwa wazi linasema kisasi ni cha Mungu. Kama vile Paulo anavyoandika katika Warumi 12:19, “Wapenzi, msijilipize kisasi, bali ipisheni ghadhabu ya Mungu; maana imeandikwa, ‘KISASI NI JUU YANGU MIMI; MIMI NITALIPA,’ anena Bwana” (akinukuu kutoka Kumbukumbu la Torati 32:35).

Wakati ambapo Mungu hatimaye ataleta hukumu dhidi ya udhalimu na uovu, Kristo amefanya njia kwa wote wanaomwamini. Kwa hakika, ni “Yesu mwenye kutuokoa na ghadhabu itakayokuja". (1 Thes. 1:10, linganisha na Rum. 5:8, 9). Na hii ni kulingana na mpango wa Mungu: “Kwa kuwa Mungu hakutuweka kwa hasira yake, bali tupate wokovu, kwa Bwana wetu Yesu Kristo” (1 Thes. 5: 9). Ghadhabu ya Mungu haibatilishwi, lakini wale wanaomwamini Yesu watakombolewa kutokana na ghadhabu hiyo kwa sababu ya Kristo.

`Ni kwa njia gani upatanisho wa Kristo umedumisha haki wakati pia ukitukomboa kutoka katika ghadhabu? Kwa kutambua kwamba mpango umefanyika kwa ajili yako, licha ya mapungufu yako, unapaswa kuwa mwenye fadhili zaidi kiasi gani kwa wengine?`