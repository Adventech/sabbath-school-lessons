---
title:  Rehema Iliyopotezwa
date:  08/01/2025
---

Upendo wa Mungu ni wa milele na haustahiliwi. Hata hivyo, wanadamu wanaweza kuukataa. Tunayo nafasi ya kuukubali au kuukataa upendo huo, lakini kwa sababu tu Mungu anatupenda bila masharti kwa upendo Wake mkamilifu, wa milele kabla ya chochote tunachofanya (Yer. 31:3). Upendo wetu kwa Mungu ni mwitikio wa kile ambacho tayari tumepewa hata kabla hatujaomba.

Soma 1 Yohana 4:7-20, ukiwa na msisitizo maalum katika aya ya 7 na 19. Hili linatuambia nini kuhusu kipaumbele cha upendo wa Mungu?

Upendo wa Mungu daima huja kwanza. Ikiwa Mungu asingetupenda sisi kwanza, tusingeweza kumpenda Yeye pia. Wakati ambapo Mungu alituumba tukiwa na uwezo wa kupenda na kupendwa, Mungu mwenyewe ndiye msingi na chanzo cha upendo wote. Tuna uchaguzi, hata hivyo, ikiwa tutakubali na kisha kuuakisi katika maisha yetu. Ukweli huu unaoneshwa katika mfano wa Kristo wa mtumishi asiyesamehe (tazama Mt. 18:23-35).

Katika mfano huo, tunaweza kuona kwamba hakuna njia ambayo mtumishi huyo angeweza kumlipa bwana wake deni lake. Kwa mujibu wa Mathayo 18, mtumishi huyo alikuwa na deni la bwana wake talanta 10,000. Talanta moja ilikuwa takribani dinari elfu sita. Na dinari moja ndiyo ambayo mfanyakazi wa kawaida angelipwa kwa siku moja ya kazi (linganisha na Mt. 20:2). Kwa hivyo, ingemchukua mfanyakazi wastani wa siku 6,000 za kazi kupata talanta moja. Tuseme baada ya kuondoa siku za mapumziko, kwamba mfanyakazi wa kawaida anaweza kufanya kazi siku 300 kwa mwaka na hivyo kupata dinari 300 kwa mwaka. Kwa hivyo ingemchukua mfanyakazi wastani wa takribani miaka ishirini kulipa talanta moja, ambayo ilikuwa na dinari 6,000 (6,000/300 = 20). Ili kupata talanta 10,000, basi, mfanyakazi wa kawaida angelazimika kufanya kazi miaka 200,000. Kwa ufupi, mtumishi asingeweza kamwe kulipa deni hili. Hata hivyo, bwana huyo alimhurumia mtumishi wake nakumsamehe bila masharti ya deni lake kubwa.

Hata hivyo, mtumishi huyu aliyesamehewa alipokataa kusamehe deni dogo zaidi la dinari 100 la mmoja wa watumishi wenzake na kumtupa gerezani kwa sababu ya deni hilo, bwana huyo alikasirika na kughairi msamaha wake wenye rehema. Mtumishi alipoteza upendo na msamaha wa bwana wake. Ingawa huruma na rehema za Mungu haziishi kamwe, mtu anaweza hatimaye kukataa, hata kupoteza, faida za huruma na rehema za Mungu.

`Fikiria juu ya kile ulichosamehewa na kile ambacho ilikugharimu kusamehewa na Yesu. Hili linapaswa kukuambia nini kuhusu kuwasamehe wengine?`