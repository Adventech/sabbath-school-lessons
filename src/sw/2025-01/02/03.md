---
title:  Upendo wa Kiagano
date:  06/01/2025
---

Mara nyingi Biblia inaelezea uhusiano wa pekee wa upendo wa Mungu nasi kwa kutumia sitiari za familia au uhusiano wa damu, hasa sitiari za upendo kati ya mume na mke au wa mama mwema kwa mtoto wake. Sitiari hizi hutumiwa hasa kuelezea uhusiano maalum kati ya Mungu na watu Wake wa agano. Huu ni uhusiano wa upendo wa kiagano, ambao hauhusishi tu upendo wa Mungu kwa watu Wake lakini pia matarajio kwamba watu wataukubali upendo huu na kuuitikia kwa kumpenda Yeye (_na wao kwa wao_).

Soma Kumbukumbu la Torati 7:6-9. Aya hizi zinafundisha nini kuhusu uhusiano kati ya Mungu kufanya maagano na fadhili za Mungu?

Kumbukumbu la Torati 7:9 inaelezea aina ya pekee ya upendo alionao Mungu kwa watu Wake wa agano, uhusiano ambao kwa kiasi fulani unategemea ikiwa wataendelea kuwa waaminifu au la, Upendo wa Mungu hauna masharti, lakini uhusiano wa kiagano na watu Wake una masharti.

Neno linalotafsiriwa “fadhili” au “rehema” katika Kumbukumbu la Torati 7:9, _hesed_, lenyewe linatoa kielelezo cha kipengele cha agano cha upendo wa Mungu (_na mengi zaidi_). Hesed mara nyingi hutumiwa kuelezea ukuu wa rehema, wema na upendo wa Mungu. Kati ya mambo mengine, hesed inarejelea fadhili, au upendo thabiti, kwa mwingine ndani ya uhusiano wa upendo uliopo wa wao kwa wao. Pia huanzisha uhusiano kama huo, kwa matarajio kwamba upande mwingine utaonesha fadhili hii vilevile.

Hesed ya Mungu huonesha kwamba fadhili Zake ni za kutegemeka sana, thabiti na za kudumu. Lakini, wakati huo huo, kupokea manufaa ya hesed ni kwa masharti, kunategemea utayari wa watu Wake kutii na kudumisha upande wao wa uhusiano (tazama 2 Sam. 22:26, 1 Fal. 8:23, Zab. 25:10, Zab. 32:10, 2 Nya. 6:14).

Upendo thabiti wa Mungu ndiyo msingi wa mahusiano yote ya upendo, na hatuwezi kamwe kuufikia upendo huo. Mungu hakutupatia tu kuishi bila masharti, bali pia katika Kristo alijitoa bure kwa ajili yetu. “ “Hakuna aliye na upendo mwingi kuliko huu, wa mtu kuutoa uhai wake kwa ajili ya rafiki zake’ ” (Yn. 15:13). Hakuna swali, udhihirisho mkuu zaidi wa upendo wa Mungu ulifunuliwa wakati Bwana “alijinyenyekeza akawa mtii hata mauti, naam, mauti ya msalaba” (Flp. 2:8).

`Ni njia zipi ambazo unaweza kudumisha ukweli wa upendo wa Mungu katika mawazo yako? Kwa nini ni muhimu kufanya hivyo?`