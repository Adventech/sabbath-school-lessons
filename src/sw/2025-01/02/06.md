---
title:  Mmepewa Bure, Toeni Bure
date:  09/01/2025
---

Kama ambavyo mtumishi asingeweza kamwe kulipa deni lake kwa bwana wake, kamwe hatuwezi kumlipa Mungu. Tusingeweza kamwe kuufanyia kazi au kustahili upendo wa Mungu. “Bali Mungu aonyesha pendo lake yeye mwenyewe kwetu sisi, kwa kuwa Kristo alikufa kwa ajili yetu, tulipokuwa tungali wenye dhambi” (Rum. 5:8). Ni upendo wa ajabu kiasi gani! Kama vile 1 Yohana 3:1 inavyosema, “Tazameni, ni pendo la namna gani alilotupa Baba, kwamba tuitwe wana wa Mungu!”

Hata hivyo, tunachoweza na tunachopaswa kufanya ni kuuakisi upendo wa Mungu kwa wengine kadiri tuwezavyo. Ikiwa tumepokea huruma na msamaha mkubwa kiasi hicho, ni kwa kiasi gani tunapaswa kuwaonesha wengine huruma na msamaha? Kumbuka kwamba mtumishi huyo alipoteza huruma na msamaha wa bwana wake kwa sababu alishindwa kuvionesha kwa mtumishi mwenzake. Ikiwa tunampenda Mungu kweli kweli, hatutashindwa kuuakisi upendo Wake kwa wengine.

Soma Yohana 15:12, 1 Yohana 3:16 na 1 Yohana 4:7–12. Aya hizi zinafundisha nini kuhusu uhusiano kati ya upendo wa Mungu, upendo wetu kwa Mungu na upendo kwa wengine?

Mara tu baada ya Yohana 15:12, Yesu aliwaambia wanafunzi Wake, “ ‘Ninyi mmekuwa rafiki zangu, mkitenda niwaamuruyo’ ” (Yn. 15:14). Na Yesu aliwaamuru nini? Miongoni mwa mambo mengine, Yesu aliwaamuru (na sisi) kuwapenda wengine kama vile Yeye alivyowapenda wao. Hapa na kwingineko, Bwana anatuamuru kumpenda Mungu na kupendana sisi kwa sisi.

Kwa ufupi, tunapaswa kutambua kwamba tumesamehewa deni lisilo na kikomo, deni ambalo kamwe hatuwezi kulipa, deni lililolipwa msalabani tu kwa ajili yetu. Kwa hiyo, tunapaswa kumpenda na kumsifu Mungu na kuishi kwa upendo na neema kwa wengine. Kama vile Luka 7:47 inavyofundisha, yule aliyesamehewa sana, anapenda sana, lakini “ ‘asamehewaye kidogo, huyo hupenda kidogo.’ ” Na ni nani kati yetu asiyetambua ni kiasi gani amesamehewa?

Ikiwa kumpenda Mungu kunajumuisha kuwapenda wengine, tunapaswa kushiriki ujumbe wa upendo wa Mungu kwa uharaka, kwa neno na kwa matendo. Tunapaswa kuwasaidia watu katika maisha yao ya kila siku hapa na sasa, na pia kutafuta kuwa mfereji wa upendo wa Mungu na kuwaelekeza watu kwa Yule anayewapa ahadi ya uzima wa milele katika mbingu mpya na nchi mpya—kiumbe kipya kabisa kutoka katika ulimwengu huu, aliyeharibiwa na kuathiriwa sana na dhambi na kifo, matunda huzuni ya kuukataa upendo wa Mungu.

`Ni hatua zipi mahususi unaweza kuchukua ili kumpenda Mungu kwa kuwapenda wengine? Ungeweza kufanya nini leo na katika siku zijazo ili kuwaonesha watu upendo wa Mungu na (hatimaye) kuwaalika kufurahia maana hasa ya kuwa na ahadi ya uzima wa milele?`