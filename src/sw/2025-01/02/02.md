---
title:  Upendo wa Mungu wa Milele
date:  05/01/2025
---

Maandiko yako wazi: Mungu anampenda kila mtu. Aya maarufu zaidi ya Maandiko, Yohana 3:16, inatangaza ukweli huu: “ ‘Kwa maana jinsi hii Mungu aliupenda ulimwengu, hata akamtoa Mwanawe pekee, ili kila mtu amwaminiye asipotee, bali awe na uzima wa milele.’ ”

`Soma Zaburi 33:5 na Zaburi 145:9. Aya hizi zinafundisha nini kuhusu jinsi fadhili, huruma na rehema za Mungu zilivyo pana?`

Wengine wanaweza kufikiri kwamba hawapendeki, au kwamba Mungu anaweza kumpenda mtu mwingine yeyote, lakini si wao. Hata hivyo, Biblia inatangaza daima kwamba kila mtu anapendwa na Mungu. Hakuna ambaye Mungu hampendi. Na kwa sababu Mungu anampenda kila mtu, anataka pia kila mtu aokolewe.

`Soma 2 Petro 3:9, 1 Timotheo 2:4 na Ezekieli 33:11. Maandiko haya yanafundisha nini kuhusu shauku ya Mungu ya kumwokoa kila mtu?`

Aya baada ya Yohana 3:16 inaongeza: “ ‘Maana Mungu hakumtuma Mwana ulimwenguni ili auhukumu ulimwengu, bali ulimwengu uokolewe katika yeye’ ” (Yn. 3:17). Kama ingekuwa ni uamuzi wa Mungu peke Yake, kila mwanadamu angekubali upendo Wake na kuokolewa. Hata hivyo, Bwana hatalazimisha upendo Wake kwa yeyote. Watu wana uhuru wa kukubali au kukataa.

Na ingawa wengine wanaukataa, Mungu haachi kuwapenda. Katika Yeremia 31:3, anatangaza kwa watu Wake: “ ‘Naam nimekupenda kwa upendo wa milele, ndiyo maana nimekuvuta kwa fadhili zangu.’ ” Mahali pengine, Biblia inafundisha tena na tena kwamba upendo wa Mungu hudumu milele (Tazama, kwa mfano, Zaburi 136). Upendo wa Mungu haukomi kamwe. Ni wa milele. Hili ni gumu kwetu kuelewa kwa sababu mara nyingi tunaona ni rahisi kutowapenda wengine, sivyo?

Hata hivyo, ikiwa sisi kama mtu mmoja mmoja tungeweza kujifunza kupata uzoefu wa uhalisi wa upendo huo—yaani, kuujua sisi wenyewe upendo wa Mungu—tungeweza kuishi na kuwatendea wengine kwa namna tofauti iliyoje.

`Ikiwa Mungu anampenda kila mtu, hii ina maana kwamba ni lazima awapende baadhi ya watu wanaodharauliwa kiasi, kwa sababu kuna watu (wengi, kwa kweli) wanaodharauliwa. Upendo wa Mungu kwa watu hawa unapaswa kutufundisha nini kuhusu jinsi tunavyopaswa kutafuta kuhusiana nao, pia?`