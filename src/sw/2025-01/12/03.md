---
title:  Dhambi Kuu Mbili
date:  17/03/2025
---

Kwa mujibu wa Yesu Mwenyewe, amri kuu mbili ni kumpenda Mungu na kupendana. Na kutii amri hizi kunajumuisha kujinyima kunakoonesha upendo kwa wengine kwa njia dhahiri, ambayo ndiyo hasa kufuata nyayo za Yesu. Sasa, ikiwa amri kuu mbili ni kumpenda Mungu na kuwapenda wengine, dhambi kuu mbili ni zipi?

`Soma Zaburi 135:13-19. Hili linafunua nini kuhusu dhambi ya kawaida inayosisitizwa katika maandiko yote?`

Agano la Kale linaendelea kusisitiza umuhimu wa upendo kwa Mungu juu ya yote (tazama Kum. 6:5). Hili linahusiana kwa karibu na dhambi kuu ya ibada ya sanamu, ambayo ni kinyume cha kumpenda Mungu.

`Soma Zekaria 7:9-12. Kwa mujibu wa nabii Zekaria katika aya hii, Mungu analaumu nini? Hicho na dhambi ya ibada ya sanamu vinahusianaje na amri kuu mbili?`

Siyo tu ibada ya sanamu ambayo Mungu anaitikia kwa hasira ya upendo, lakini kuwatendea vibaya watu Wake, iwe binafsi au kwa shirika. Mungu hukasirishwa na udhalimu kwa sababu Mungu ni upendo

Dhambi kuu mbili zilizosisitizwa kote katika Agano la Kale ni kushindwa kuzishika amri kuu mbili: kumpenda Mungu na kupendana. Dhambi kuu mbili ni kushindwa katika upendo. Kwa ufupi, basi, hauwezi kushika amri ikiwa haumpendi Mungu na ikiwa hauwapendi wengine,

Kwa hakika, 1 Yohana 4:20, 21 inasema: “Mtu akisema, “Nampenda Mungu, naye anamchukia ndugu yake, ni mwongo; kwa maana asiyempenda ndugu yake ambaye amemwona, anawezaje kumpenda Mungu ambaye hakumwona. Na amri hii tumepewa na yeye ya kwamba yeye ampendaye Mungu lazima ampende na ndugu yake.

`Unaelezaje kwa nini upendo kwa Mungu hauwezi kutenganishwa na upendo kwa wengine? Unaelewaje muunganiko huu usiovunjika?`