---
title:  Jirani Yangu ni Nani?
date:  20/03/2025
---

Katika Injili ya Luka, mara tu baada ya Yesu kutangaza zile amri kuu mbili za upendo kwa Mungu na upendo kwa jirani, mwanasheria, “akitaka kujidai haki, alimwuliza Yesu, Na jirani yangu ni nani? Kwa “kujibu hili, Yesu anasimulia mfano wa Msamaria mwema ambao sasa unajulikana, lakini uliokuwa wa kushtua wakati huo.

Soma mfano wa Msamaria mwema katika Luka 10:25-37. Aya hii inasema nini kwa kuzingatia kilio cha manabii kwa ajili ya rehema na haki na aina za dhuluma ambazo makundi mbalimbali ya watu yamewatesa “wengine” katika historia yote ya mwanadamu?

Yesu hakuzungumza tu kuhusu haki; Alikuja kuileta. Alikuwa na atakuwa utimilifu wa wito wa kiunabii na shauku kwa ajili ya haki (tazama Lk. 4:16-21 kwa kuzingatia Isa. 61:1, 2). Yeye ndiye tamanio la mataifa yote, hasa wale wanaotambua uhitaji wao wa ukombozi.

Tofauti kabisa na adui, aliyetaka mamlaka kwa nguvu na kutaka kujitwalia kiti cha enzi cha Mungu pasipo haki, Yesu alijishusha na kujihusisha pamoja na wale waliokuwa chini ya dhambi, udhalimu, na uonevu (_pasipo kuchafuliwa na dhambi_), naye akamshinda adui kwa kujitoa kwa upendo ili kusimamisha haki kama aliye Mwenye haki na Mwenye kuwahesabia haki wote wanaoamini. Tunawezaje kudai kuijali sheria ambayo Kristo alikufa ili kuithibitisha ikiwa hatujali yale ambayo Kristo anayaita mambo makuu ya sheria?

Zaburi 9:8, 9 inasema: “Naye atauhukumu ulimwengu kwa haki, atawaamua watu kwa adili. Bwana atakuwa ngome kwake aliyeonewa, Naam, ngome kwa nyakati za shida.” Vivyo hivyo, Zaburi 146:7-9 inaongeza, Mungu “huwafanyia hukumu walioonewa” na “huwapa wenye njaa chakula; Bwana huwafungua waliofungwa. Bwana huwafumbua macho waliopofuka; Bwana huwainua walioinama; Bwana huwapenda wenye haki. Bwana huwahifadhi wageni; huwategemeza yatima na mjane; bali njia ya wasio haki huipotosha.”

Neno la Mungu lingeweza kuwa wazi zaidi kiasi gani kuhusiana na jinsi tunavyopaswa kutafuta kuwahudumia wale wanaotuzunguka ambao wana uhitaji na wanateseka?

`Tunaweza kujifunza nini kutokana na maisha na huduma ya Yesu kuhusu kuwasaidia wenye uhitaji? Hata kama hatuwezi kufanya miujiza kama alivyofanya, kwa watu wengi wanaoteseka ni kwa jinsi gani msaada wetu unaweza kuchukuliwa kuwa “muujiza” wa kutosha.`