---
title:  Wimbo wa Mpenzi Wangu
date:  11/03/2025
---

Kwa njia za kushangaza, Mungu ameudhihirisha upendo na haki Yake katikati ya pambano la ulimwengu mzima. Hata hivyo, huenda wengine wakauliza, Je, Mungu alipaswa kufanya zaidi ya alivyofanya ili kuzuia na/au kuondoa uovu? Tumeona mfumo wa pambano la ulimwengu ambao unaonesha kwamba Mungu amechukua hatua ili kuheshimu uhuru wa kuchagua unaohitajika kwa ajili ya ustawi mkubwa wa uhusiano wa upendo kati Yake na wanadamu. Zaidi ya hayo, ni dhahiri amechukua hatua ndani ya vizuizi vya kimaadili, au masharti ya pambano, ndani ya muktadha wa pambano la ulimwengu wote juu ya tabia Yake, linaloweza kuamuliwa tu kwa udhihirisho wa upendo Wake.

`Soma Isaya 5:1-4. Nani anazungumza katika aya hizi? Isaya anamzungumzia nani? Mwenye shamba la mizabibu na shamba la mizabibu wanawakilisha nani? Nini umuhimu wa yale aliyotenda mwenye shamba kwa sababu ya shamba la mizabibu? Matokeo ni nini?`

Katika aya hizi, Isaya anaimba wimbo wa mpenzi wake, shamba la mizabibu. Mwenye shamba la mizabibu ni Mungu Mwenyewe, na shamba la mizabibu linawakilisha watu wa Mungu (tazama, kwa mfano, Isa. 1:8, Yer. 2:21). Lakini madokezo hapa yanaweza pia kuelezewa kuhusishwa na kazi ya Mungu iliyoenea katika ulimwengu huu. Kulingana na aya hizi, mwenye shamba la mizabibu (Mungu) alifanya kila kitu kwa kiwango cha kutosha ambacho kingeweza kutarajiwa ili kuhakikisha shamba Lake la mizabibu linastawi. Shamba la mizabibu lilipaswa kuzaa zabibu nzuri, lakini lilizaa tu “zabibu mwitu,” ambazo tafsiri nyinginezo hurejelea “zisizo na thamani.” Kwa kweli, maneno ya Kiebrania hapa yanaweza kutafsiriwa kihalisi kama tunda linalonuka. Shamba la mizabibu la Mungu linazaa zabibu zilizooza.

Isaya 5:3 inahamia kwa Mungu Mwenyewe akizungumza, akiwaalika watu “kuamua” kati Yake na shamba Lake la mizabibu. Na, katika Isaya 5:4, Mungu Mwenyewe anaweka wazi swali muhimu kabisa: “ 'Je! Ni kazi gani iliyoweza kutendeka ndani ya shamba langu la mizabibu nisiyoitenda? Basi, nilipotumaini ya kuwa litazaa zabibu, mbona lilizaa zabibu-mwitu?' ” Angeweza kufanya nini zaidi? Inavutia sana kwamba hata anawauliza wengine kuamua kile alichofanya.

`Unapoutazama msalaba, Mungu alipojitoa kama dhabihu kwa ajili ya dhambi zetu zote, ni kwa vipi maneno Yake, “ 'Je! Ni kazi gani iliyoweza kutendeka ndani ya shamba langu la mizabibu nisiyoitenda?” ” yanachukua umuhimu wa kushangaza?`