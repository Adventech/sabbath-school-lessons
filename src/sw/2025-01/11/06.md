---
title:  Kulithibitisha Jina la Mungu
date:  13/03/2025
---

Hatimaye, jina la Mungu linathibitishwa katika kila njia. Kupitia kazi ya Baba, Mwana na Roho Mtakatifu katika mpango wa ukombozi, haki kamilifu na upendo wa Mungu vinadhihirishwa pasipo shaka yoyote (tazama Rum. 3:25, 26; Rum. 5:8).

Soma Warumi 3:1-4 kulingana na Isaya 5:3, 4. Hili linafundisha nini kuhusu Mungu Mwenyewe kuthibitishwa katika pambano la ulimwengu mzima?

Katika Warumi 3 na Isaya 5, tunaona kwamba Mungu (_kwa maana fulani yenye mipaka_) anawaalika viumbe tu kuamua tabia Yake, ingawa hatuna haki au hadhi ya kufanya hivyo. Hatimaye, “vitabu” vyote vitakapofunguliwa, tutaona uthibitisho wa kwamba Mungu ni mwenye haki na mwadilifu kikamilifu. Mungu atajithibitisha Mwenyewe mbele ya viumbe vyote wenye akili.

Soma Ufunuo 15:3 na Ufunuo 19:16. Aya hizi zinafundisha nini kuhusu kuthibitishwa kwa jina la Mungu mwishoni?

Pote katika Maandiko, Mungu anaguswa sana na jinsi jina Lake lilivyotendewa. Kwa nini? Huwezi kuwa na uhusiano wa kina wa upendo na mtu ambaye tabia yake unaichukia au huiamini. Ikiwa mtu alimwambia mwenzi wako au mwenzi wako mtarajiwa uongo wa kutisha juu ya tabia yako, utafanya uwezavyo kupinga madai hayo yote, kwa maana madai kama hayo yakiaminika, yanaweza kuvunja uhusiano wako wa upendo.

Hatimaye, Mungu anathibitishwa pale msalabani na kupitia mpango mzima wa ukombozi. Katika hukumu ya upelelezi, Mungu anathibitishwa mbele ya ulimwengu unaotazama.

Kisha, katika hukumu ya mwisho wakati ambapo waliokombolewa hapa “watawahukumu malaika” (1 Kor. 6:2, 3), Mungu anathibitishwa, kwa kuwa waliokombolewa wamepewa fursa ya kupitia kumbukumbu na kujionea wenyewe kwa nini Mungu ametenda alivyotenda, na kwamba hukumu zote za Mungu daima zimekuwa za haki na upendo kikamilifu. Ni nani kati yetu ambaye hana maswali mengi yanayohitaji kujibiwa? Kabla ya yote kukamilika, maswali hayo yatajibiwa (tazama 1 Kor. 4:5).

Hatimaye, kila goti litapigwa na kila ulimi utakiri kwamba Yesu ni Bwana (Flp. 2:10, 11). Haya yote ni sehemu ya uthibitisho wa tabia ya Mungu.