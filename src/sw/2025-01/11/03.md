---
title:  Mwenye Haki na Mwenye Kumhesabia Haki
date:  10/03/2025
---

Daima, kazi ya Kristo inabatilisha kazi ya ibilisi. Na, kwa mujibu wa 1 Yohana 3:8, Yesu “alifunuliwa kwa kusudi hili, azivunje kazi za Ibilisi” (1 Yoh. 3:8) na “kumharibu yeye aliyekuwa na nguvu za mauti, yaani, Ibilisi” (Ebr. 2:14). Hata hivyo, kushindwa kabisa kwa utawala wa adui kunatokea katika hatua mbili. Kwanza, kupitia kazi ya Msalaba, Kristo anakanusha madai ya uongo ya Shetani. Na, baadaye, Shetani na ufalme wake wataharibiwa.

`Soma Warumi 3:23-26 na Warumi 5:8. Aya hizi zinafunua nini kuhusu jinsi Kristo anavyoshinda madai ya Shetani?`

Kama tulivyoona, adui anadai kwamba Mungu si mwenye haki na mwenye upendo kabisa. Hata hivyo, katika Kristo, Mungu anatoa udhihirisho bora kabisa wa haki na upendo wa Mungu, na alifanya hivyo kwa njia ya Msalaba.

Baada ya kifo cha Yesu, “Shetani aliona kwamba hila zake zote zimefichuliwa. Utawala wake umefunuliwa wazi kwa malaika waaminifu na kwa viumbe wa mbinguni. Alikuwa amejidhihirisha mwenyewe kuwa muuaji. Kwa kuimwaga damu ya Mwana wa Mungu, amejing'oa mwenyewe kutoka katika fadhili za wakazi wa mbinguni _—Ellen G. White, Tumaini la Vizazi Vyote, Sehemu ya pili Uk 375, 376._

`Soma Ufunuo 12:10-12 kwa kuzingatia Mwanzo 3:15. Aya hii inafafanuaje zaidi umuhimu wa ushindi wa Kristo Msalabani kwa ulimwengu mzima?`

Historia ya ukombozi inatupatia uthibitisho wa kutosha ili tuwe na uhakika kwamba siku zote Mungu anafanya kazi ili hatimaye alete yaliyo mema kwa wote wanaohusika. Mungu wa Maandiko daima anatenda lililo jema na linalopendeza, kutokana na njia anazoweza kutumia katika pambano kuu (Kum. 32:4, 1 Sam. 3:18, Zab. 145:17, Dan. 4:37, Hab. 1:13, Ufu. 15:3, Mwa. 18:25).

`Kwa nini udhihirisho wa haki na upendo wa Mungu katika pambano la ulimwengu mzima ni muhimu sana? Unapotafakari juu ya Msalaba na kazi zote za Mungu katika mpango wa ukombozi, ni namna gani kazi za Mungu zinakupa ujasiri katika upendo wa Mungu, hata katikati ya majaribu na mateso?`