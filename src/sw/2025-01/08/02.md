---
title:  Mungu Wetu Mwenye Enzi Kuu
date:  16/02/2025
---

"Mungu ni mwenye enzi kuu,” mchungaji kijana alifundisha kikundi chake cha shule ya sekondari. “Hiyo inamaanisha kuwa anatawala kila kitu kinachotokea.” Mwanafunzi mmoja aliyekanganyikiwa alijibu, “Kwa hiyo Mungu alikuwa anatawala wakati mbwa wangu alipokufa? Kwa nini Mungu amuue mbwa wangu?”

Akijaribu kujibu swali hili, mchungaji huyo kijana alijibu: “Hilo ni swali gumu. Lakini wakati mwingine Mungu huturuhusu kupitia nyakati ngumu ili tujiandae kwa mambo magumu zaidi katika siku zijazo. Nakumbuka nilivyokuwa na wakati mgumu mbwa wangu alipokufa. Lakini kupitia hilo kulinisaidia kukabiliana na wakati mgumu zaidi baadaye wakati bibi yangu alipofariki. Je, hilo lina maana?"

Baada ya kutulia kwa muda mrefu, mwanafunzi huyo wa sekondari alijibu, “Kwa hiyo Mungu alimuua mbwa wangu ili kuniandaa kwa ajili ya wakati atakapomuua bibi yangu?”_—Marc Cortez, aliyenukuliwa katika John C. Peckham, Divine Attributes: Knowing the Covenantal God of Scripture (Michigan: Baker Academic, 2021), uk. 141._

Wakati fulani watu hufikiri kwamba kila kitu kinachotokea kinatokea jinsi Mungu anavyotaka kitokee. Chochote kinachotokea duniani kinatokea kama Mungu alivyotaka kitokee. Hata hivyo, Mungu ni mweza wa yote. Basi, jambo lolote ambalo Mungu hataki lingewezaje kutokea? Kwa hiyo, haidhuru ni nini kinatokea, hata kiwe kibaya kiasi gani, ni mapenzi ya Mungu. Hicho, angalau, ndicho teolojia hii inachofundisha.

Soma Zaburi 81:11—14; Isaya 30:15, 18; Isaya 66:4; na Luka 13:34. Maandiko haya yanasema nini kuhusu swali la kwamba mapenzi ya Mungu daima yanatimizwa?

Ingawa watu wengi wanaamini kwamba ni lazima Mungu daima apate kile anachokitaka, Biblia inasimulia kisa tofauti kabisa. Tena na tena, Maandiko yanamwelezea Mungu akipitia uzoefu wa matamanio yasiyotimizwa. Yaani, kile kinachotokea mara nyingi kinapingana na kile ambacho Mungu anasema kwa hakika anapendelea kutokea. Katika matukio mengi, Mungu anatangaza dhahiri kwamba kile kinachotokea ni kinyume na kile anachotaka. Aliwatakia watu Wake matokeo fulani, lakini wakachagua mengine badala yake. Mungu Mwenyewe anasikitika: " “Watu wangu hawakuisikiliza sauti yangu ....Laiti watu wangu wangenisikiliza. Na Israeli angeenenda katika njia zangu: Ningewadhili adui zao kwa upesi' (Zab. 81:11, 13, 14).

`Fikiria maana ya teolojia yoyote inayohusisha kila kitu kinachotokea na mapenzi ya Mungu moja kwa moja. Ni aina gani ya matatizo ya kina, hasa katika muktadha wa uovu, teolojia kama hiyo inazua?`