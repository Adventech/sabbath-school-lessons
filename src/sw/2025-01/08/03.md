---
title:  Mwenyezi
date:  17/02/2025
---

Pote katika Maandiko, uweza wa Mungu unadhihirishwa. Biblia inajumuisha masimulizi mengi mno ya kutumia uweza Wake na kufanya miujiza. Lakini, licha ya hili, mambo mengi hutokea ambayo Mungu hataki yatokee.

`Soma Ufunuo 11:17, Yeremia 32:17-20, Luka 1:37 na Mathayo 19:26. Angalia pia Waebrania 1:3. Aya hizi zinafundisha nini kuhusu uweza wa Mungu?`

Maandiko haya na mengine yanafundisha kwamba Mungu ni mwenye uweza wote na kwamba anautegemeza ulimwengu kwa uweza Wake. Kwa hakika, Ufunuo inamrejelea Mungu tena na tena kama “BWANA Mungu Mwenyezi” (kwa mfano, Ufu. 11:17; linganisha na 2 Kor. 6:18, Ufu. 1:8, Ufu. 16:14, Ufu. 19:15, Ufu. 21:22) na neno linalotafsiriwa “Mwenyezi” (_pantokrator_) kihalisi limaanisha " mwenye uweza wote.” Ukweli kwamba Mungu ni mwenye uweza wote hauthibitishwi kwa maneno tu bali unadhihirika katika matukio mengi ya kushangaza ambapo Mungu hutumia uweza Wake kuwakomboa watu Wake au kwa njia nyingine kuingilia kati kimuujiza ulimwenguni.

Hata hivyo, kusema kwamba Mungu ni “mweza wa yote” hakumaanishi kwamba Mungu anaweza kufanya jambo lolote lile. Maandiko yanafundisha kwamba kuna baadhi ya mambo ambayo Mungu hawezikufanya; kwa mfano, 2 Timotheo 2:13 inasema, Mungu “hawezi kujikana Mwenyewe.”

Kwa hiyo, Wakristo wengi wanakubali kwamba Mungu ni mweza wa yote (mwenye uweza wote), ikimaanisha kwamba Mungu anao uweza wa kufanya jambo lolote lisilohusisha ukinzani—yaani, jambo lolote linalowezekana kimantiki na linalopatana na asili ya Mungu. Kwamba baadhi ya mambo hayawezekani kwa Mungu kwa sababu yangehusisha mkangayiko ni dhahiri katika sala ya Kristo akiwa Gethsemane. Wakati ambapo Kristo alithibitisha kwamba " kwa Mungu yote yawezekana' " (Mt. 19:26), Pia aliomba kwa Baba wakati wa kusulubiwa Kwake kulipokuwa karibu, " 'Baba yangu, ikiwezekana, kikombe hiki kiniepuke; walakini si kama nitakavyo mimi, bali kama utakavyo wewe " (Mt. 26:39).

Bila shaka, Baba alikuwa na uweza kamili wa kumkomboa Kristo kutokana na mateso msalabani, lakini asingeweza kufanya hivyo huku akiwaokoa wenye dhambi. Ilibidi liwe jambo moja au lingine, si yote mawili

`Maandiko pia yanafundisha kwamba Mungu anataka kumwokoa kila mtu (kwa mfano, 1 Tim. 2:4-6, Tito 2:11, 2 Pet. 3:9. Eze. 33:11), lakini si kila mtu ataokolewa. Ukweli huu unafundisha nini kuhusu uhalisi wa uhuru wa kuchagua na mipaka ya uweza wa Mungu na viumbe waliopewa uhuru wa kuchagua?`