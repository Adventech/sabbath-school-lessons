---
title:  Upendo Usiolipizwa
date:  30/12/2024
---

Mfano wa kushangaza wa Mungu wa upendo Wake kwa wanadamu walioanguka unapatikana katika kisa cha Hosea. Mungu alimwamuru nabii Hosea, “ 'Enenda ukatwae mke wa uzinzi, na watoto wa uzinzi; kwa maana nchi hii inafanya uzinzi mwingi, kwa kumwacha Bwana' ” (Hos. 1:2). Hosea na mke wake asiye mwaminifu walipaswa kuwa kielelezo hai cha upendo wa Mungu kwa watu Wake, hata licha ya kukosa uaminifu kwa Israeli na ukahaba wa kiroho. Yaani, ni kisa cha upendo wa Mungu uliotolewa bure kwa wale ambao hawaustahili.

Kwa hakika, licha ya uaminifu na upendo wa Mungu, watu walimwasi, tena na tena, pia. Kwa hiyo, Maandiko yanamwelezea Mungu mara kwa mara kama mpenzi asiyetuzwa wa mwenzi asiye mwaminifu. Aliwapenda watu Wake kikamilifu na kwa uaminifu, lakini walimdharau na wakatumikia na kuabudu miungu mingine, wakimhuzunisha sana na kuvunja uhusiano huo, kwa kiwango cha kuonekana kutowezekana kurekebishwa.

`Soma Hosea 14:1-4. Aya hizi zinafunua nini kuhusu upendo thabiti wa Mungu kwa watu Wake?`

Baada ya uasi wa mara kwa mara wa watu Wake, Mungu anatangaza: “ “Mimi nitawaponya kurudi nyuma kwao; nitawapenda kwa ukunjufu wa moyo.’” Maneno “ukunjufu wa moyo” katika kirai “ ‘Nitawapenda kwa ukunjufu wa moyo’ ” yaliyotafsiriwa kutokana na neno la Kiebrania (_nedabah_), linalomaanisha kile kinachotolewa kwa hiari. Ni neno lile lile linalotumika kumaanisha sadaka za hiari katika mfumo wa patakatifu.

Katika kitabu chote cha Hosea, na katika masimulizi yote ya Maandiko, Mungu anaonesha kujitoa na huruma ya ajabu kwa watu wake. Ijapokuwa mara kwa mara waliwafuata wapenzi wengine, wakivunja uhusiano wa agano, kwa kiwango cha kuonekana kutoweza kurekebishwa, Mungu kwa hiari yake mwenyewe aliendelea kuwapa upendo Wake. Watu hawa hawakustahili upendo wa Mungu; walikuwa wamekataa na kupoteza dai lolote la haki kwa huo. Hata hivyo, Mungu aliendelea kuwapa upendo bila shuruti lolote, kuzingatia maadili au vinginevyo. Hapa na kwingineko, Maandiko yanadhihirisha kwa uthabiti upendo wa Mungu kama wa bure na wa hiari.

`Watu wengi hufikiri kwamba Mungu ni mtawala na hakimu aliye mbali na mkatili. Je, taswira ya Mungu akidharauliwa na kuhuzunishwa kama mpenzi asiyerejeshewa mapenzi na mwenzi asiye mwaminifu inakusaidiaje kumwona Mungu kwa njia tofauti?Je, inabadilishaje jinsi unavyoona uhusiano wako na Mungu?`