---
title:  Upendo Unaotolewa Bila Masharti
date:  31/12/2024
---

Sio tu kwamba Mungu aliendelea kuwapa Waisraeli upendo Wake bila masharti, licha ya uasi wa mara kwa mara, lakini Mungu pia anaendelea kutupa upendo bila masharti, hata wakati tungali wenye dhambi. Hatustahili upendo wa Mungu, na hatungeweza kuufanyia kazi. Kinyume chake, Mungu hatuhitaji. Mungu wa Biblia hahitaji chochote (Matendo 17:25). Upendo wa Mungu kwako na kwangu na kwa watu wote ni kwa hiari Yake mwenyewe.

`Linganisha Ufunuo 4:11 na Zaburi 33:6. Aya hizi zinatuambia nini kuhusu uhuru wa Mungu kuhusiana na Uumbaji?`

Mungu aliumba ulimwengu: huu kwa hiari. Na, kwa sababu hii, Mungu anastahili utukufu wote, heshima na uweza. Mungu hakuhitaji kuumba ulimwengu wowote. Kabla ya kuwekwa misingi ya ulimwengu, Mungu tayari alifurahia uhusiano wa upendo uliokuwepo ndani ya Utatu Mtakatifu.

`Soma Yohana 17:24. Inatuambia nini kuhusu upendo wa Mungu kabla ya ulimwengu kuwako?`

Mungu hakuhitaji viumbe kama kitu cha kupokea upendo Wake. Lakini, kulingana na tabia Yake ya upendo, Mungu alichagua kuumba ulimwengu na kuingia katika uhusiano wa upendo na viumbe.

Siyo tu kwamba Mungu aliumba ulimwengu huu kwa hiari kama udhihirisho wa upendo Wake mwingi, lakini Mungu pia anaendelea kuwapenda wanadamu bila masharti, hata baada ya wanadamu kuanguka katika dhambi katika bustani ya Edeni, na hata baada ya sisi wenyewe kufanya dhambi.

Baada ya Anguko la Edeni, Adamu na Hawa hawakuwa na haki ya kuendelea kuishi na kupokea upendo wa Mungu. Lakini Mungu, anayetegemeza “vitu vyote kwa amri ya uweza wake” (Ebr. 1:3), katika upendo Wake mkuu, rehema na neema Yake aliyategemeza maisha yao na amefanya njia ya kuwapatanisha wanadamu na Nafsi Yake kwa upendo. Na upatanisho huo unatujumuisha sisi pia.

`Ukweli kwamba Mungu anaendelea kuupatia ulimwengu huu upendo, licha ya kuanguka na uovu wake, unatuambia nini kuhusu upendo na tabia Yake? Ni kwa namna gani ukweli huu unapaswa kutufanya tumpende Yeye pia?`