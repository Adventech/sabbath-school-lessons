---
title:  Zaidi ya Matarajio ya Kuridhisha
date:  29/12/2024
---

Mungu hatuulizi tu, “Je, wanipenda,” bali Mungu Mwenyewe humpenda kila mtu, na hufanya hivyo bila masharti. Kwa hakika anakupenda wewe na mimi na kila mtu mwingine bila masharti kuliko tunavyoweza kufikiria. Na tunaujua upendo huu kwa jinsi ambavyo ametenda katika historia ya watu Wake.

`Soma Kutoka 33:15—22 na kutafakari muktadha wa aya hizi na simulizi ambalo linaonekana. Kifungu hiki, hasa aya ya 19, kinafunua nini kuhusu mapenzi na upendo wa Mungu?`

Kila kitu kilionekana kupotea. Mara tu baada ya ukombozi wa ajabu wa Mungu wa watu Wake kutoka utumwani Misri, watu wa Israeli walikuwa wamemwasi Mungu na kuabudu ndama wa dhahabu. Musa aliposhuka kutoka mlimani, aliona walichokuwa wamefanya, akatupa chini zile mbao zenye zile Amri Kumi na kuzivunjavunja. Ingawa watu walikuwa wamepoteza haki yoyote ya fadhila za agano na baraka ambazo Mungu alikuwa amewapa bila masharti, Mungu alichagua kwa hiari kuendelea kuwa nao katika uhusiano wa agano –licha ya kutostahili kwao baraka za agano.

Maneno ya Kutoka 33:19, “ ‘Nami nitamfadhili yeye nitakayemfadhili; nitamrehemu yeye nitakayemrehemu,’ ” mara nyingi yanaeleweka vibaya kumaanisha kwamba Mungu huchagua kwa hiari kuwahurumia watu fulani, lakini si wengine. Hata hivyo, katika muktadha, Mungu hasemi hapa kwamba atakuwa mwenye fadhili na huruma kwa baadhi ya watu na si kwa wengine. Hivyo sivyo Mungu anavyotenda kazi, kinyume na teolojia fulani iliyoenea ambapo Mungu huamua wengine wapotee na kukabili hukumu ya milele.

Basi, ni nini Mungu anatangaza hapa? Kimsingi, Mungu anatangaza kwamba, kama Mwumbaji wa vyote, ana haki na mamlaka ya kutoa neema na huruma bila masharti hata kwa watu wasiostahili kabisa. Naye anafanya hivyo katika hali hii, hata baada ya uasi wa ndama wa dhahabu, kwa kuwarehemu watu Wake, Israeli, hata kama hawakustahili.

Hili ni mojawapo ya matukio mengi ambapo Mungu anadhihirisha upendo Wake na kufanya hivyo zaidi ya matarajio yoyote ya kuridhisha. Habari njema kwetu sote au sio?

`Ni kwa njia zipi Mungu ameendelea kufunua na kudhihirisha upendo Wake kwako—hata kupita matarajio yoyote ya kimantiki?`