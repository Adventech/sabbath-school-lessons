---
title:  Waitwao ni Wengi, Bali Wateule ni Wachache
date:  01/01/2025
---

Siyo tu kwamba Mungu anawapenda watu kwa hiari Yake mwenyewe, bali pia anawaalika kumpenda Yeye pia. Kwamba Mungu anawapa uwezo wa kuchagua kwa uhuru ikiwa wataupokea au kuukataa upendo Wake inaonekana (_miongoni mwa maeneo mengine_) katika mfano wa Kristo wa karamu ya arusi.

`Soma Mathayo 22:1—14. Nini maana ya mfano huu?`

Katika mfano wa Kristo wa karamu ya arusi, mfalme anapanga ndoa kwa ajili ya mwanawe na kuwatuma watumishi wake “ ‘wawaite walioalikwa kuja arusini,’ ” lakini “ ‘nao wakakataa kuja ” (Mt. 22:2, 3). Zaidi ya mara moja mfalme aliwatuma watumishi wake kuwaita, lakini walipuuza wito wake na, mbaya zaidi, waliwakamata watumishi wake na kuwaua (Mt. 22:4—6).

Baadaye, baada ya kuwashughulikia wale waliowaua baadhi ya watumishi wake, mfalme aliwaambia watumishi wake, “Arusi i tayari, lakini wale walioalikwa hawakustahili. Basi enendeni hata njia panda za barabara, na wote mwaonao waiteni arusini’ (Mt. 22:8, 9). Baada ya tukio lingine la mtu asiye na vazi la arusi kutupwa nje, linaloonesha uhitaji wa kupokea vazi la arusi kutoka kwa mfalme ili kuhudhuria karamu ya arusi, Yesu anahitimisha mfano huo kwa maneno ya fumbo lakini yenye maana sana, “ ‘Kwa maana waitwao ni wengi, bali wateule ni wachache ” (Mt. 22:14).

Hili lina maana gani? Wale ambao hatimaye “waliochaguliwa,” “wateule,” ni wale ambao wamekubali mwaliko wa Bwana kuja harusini. Neno lililotafsiriwa “ita” na “kualika’ kote katika mfano huu ni neno la Kiyunani kaleo (_kuita, kualika_), na kinachoamua ni nani hatimaye ni “mteule” (_eklektos_) ni ikiwa mtu amekubali mwaliko huo kwa hiari.

Kwa hakika, Mungu anaita (_yaani, anaalika_) kila mtu kwenda kwenye karamu ya arusi. Hata hivyo, yeyote kati yetu anaweza kukataa upendo wa Mungu. Uhuru ni muhimu ili kupenda. Mungu hatalazimisha upendo Wake kwa mtu yeyote. Cha kusikitisha, tunaweza kukataa kuwa na uhusiano wa upendo na Mungu.

“Wateule” ni wale wanaokubali mwaliko. Kwa wale wanaompenda Mungu, Mungu ameandaa mambo ya kushangaza zaidi kuliko kitu chochote ambacho tunaweza kufikiria. Kwa mara nyingine tena, lililo muhimu zaidi ni suala la upendo na uhuru uliopo katika upendo.

`Ni kwa namna gani maisha yako yanaonesha kwamba umekubali mwaliko wa arusi na umekuja ukiwa umevaa ifaavyo?`