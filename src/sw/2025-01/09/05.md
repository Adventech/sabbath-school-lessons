---
title:  Ukianguka Kunisujudia
date:  26/02/2025
---

Kutafuta kwa Shetani kujitwalia kiti cha enzi cha Mungu pia kumefunuliwa katika masimulizi ya majaribu yanayopatikana katika Mathayo 4 na Luka 4. Katika makabiliano ya kushangaza kati ya Yesu na mjaribu, mengi yanafunuliwa kuhusu asili ya pambano hilo. Hapa tunaona ukweli wa pambano kuu kati ya Kristo na Shetani, lakini likielezwa kwa maneno ya wazi na kuoneshwa bayana.

`Soma Mathayo 4:1-11. Uhalisi wa pambano kuu kati ya Kristo na Shetani unafunuliwaje hapa?`

Roho alikuwa “amemwongoza” Yesu nyikani kwa kusudi dhahiri kwamba Yesu “ajaribiwe na ibilisi” (Mt. 4:1). Na kabla ya kukabiliana pambano hili, Yesu alifunga kwa siku arobaini. Kwa hiyo Shetani alipokuja, alimjaribu Yesu ageuze mawe kuwa mkate, akichochea njaa kali ya Yesu. Lakini Yesu alipinga jaribu hilo kwa Maandiko na mbinu ya Shetani ikashindwa.

Kisha, katika kujaribu kumfanya Yesu atende kwa kujiamini mno, Ibilisi alimshawishi Yesu ajitupe chini kutoka kwenye kinara cha hekalu. Shetani alipotosha Maandiko ili kupendekeza kwamba ikiwa kweli Yesu alikuwa Mwana wa Mungu, malaika wangemlinda. Lakini Maandiko yakisomwa inavyotakiwa, Yesu anapinga tena jaribu hilo.

Jaribu la tatu linadhihirisha wazi kile ambacho Shetani anajaribu kutimiza. Anataka Yesu amwabudu. Shetani anajaribu kujichukulia ibada ambayo ni ya Mungu pekee.

Na ili kufanya hivyo, anamwonesha Yesu “milki zote za ulimwengu na fahari yake” kisha anadai: “ “Haya yote nitakupa, ukianguka kunisujudia' ” (Mt. 4:8, 9). Kwa hakika, katika Luka 4:6, andiko linalofanana na Mathayo, ibilisi anadai: “ “Nitakupa wewe enzi hii yote, na fahari yake, kwa kuwa imo mikononi mwangu, nami humpa ye yote kama nipendavyo' ” (Luka 4:6).

Kwa mara nyingine tena, Yesu anapinga jaribu hilo kwa Maandiko, na tena Shetani anashindwa.

Katika visa vyote vitatu, Yesu alitumia Maandiko kujilinda dhidi ya mashambulizi ya adui.

`Waefeso 6:12 inatukumbusha. kwamba “kushindana kwetu sisi si juu damu na nyama; bali ni juu falme na mamlaka, juu ya wakuu wa giza hili, juu ya majeshi ya pepo wabaya katika ulimwengu wa roho.” Ingawa hatupaswi kuishi kwa hofu, kwa nini lazima tukumbuke uhalisi wa pambano linaloendelea kutuzunguka?`