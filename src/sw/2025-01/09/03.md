---
title:  Chimbuko la Pambano Duniani
date:  24/02/2025
---

Sambamba na swali katika mfano huo—kuhusu kwa nini kuna mbegu mbaya kondeni ikiwa mwenye konde alipanda mbegu nzuri tu—kuna swali lingine: ikiwa Mungu aliuumba ulimwengu mzuri kabisa, uovu uliinukaje hapa?

`Soma Mwanzo 1:31. Maneno ya Mungu yanafunua nini kuhusu hali ya uumbaji Mungu alipomaliza kuumba na kwa nini jibu hili ni muhimu?`

Kwa mujibu wa Mwanzo 1:31, Mungu alipomaliza kuumba ulimwengu kila kitu kilikuwa ni “chema sana.” Katika Mwanzo 1, hakuna dokezo la uovu katika uumbaji wa Mungu wa sayari hii. Basi, uovu ulikujaje katika uzoefu wa mwanadamu?

`Soma Mwanzo 3:1-7. Hili linatuambia nini kuhusu jinsi uovu ulivyofika hapa duniani? Hili linafafanuaje asili ya pambano la ulimwengu mzima? (Tazama pia Ufu. 12:7-9.)`

Katika simulizi hili, tunaona uongo kuhusu tabia ya Mungu ulioibuliwa na nyoka, aliyetambulishwa kama ibilisi mwenyewe (_yule “joka wa zamani”_) katika Ufunuo 12:7-9. Kwanza Nyoka anatumia swali ili kuijengea shaka amri ya Mungu, karibia kugeuza kile Mungu alichokuwa ameamuru katika swali lake. Kisha, nyoka anapinga moja kwa moja kile ambacho Mungu alikuwa amesema, akimwambia Hawa, “ “Hakika hamtakufa ” (Mwanzo 3:4).

Mmojawapo, ama nyoka au Mungu, alimdanganya Hawa, ambaye sasa ana uchaguzi wa kufanya kuhusu ikiwa ataamini kile Mungu alichomwambia au kile nyoka alichomwambia.

Hapa na mahali pengine katika Maandiko, asili ya pambano hili kimsingi lipo juu ya nini na nani wa kumwamini, jambo ambalo lenyewe linahusiana kikamilifu na upendo. Na hiyo ni kwa sababu imani yako juu ya mtu fulani, jinsi alivyo huyo mtu fulani, na kama anaweza kutumainiwa, huathiri sana ikiwa utampenda na kumwamini mtu huyo na katika kisa hiki, kusikiliza kile anachokuambia.

`Soma Mwanzo 3:15. Kauli ya Mungu kwa nyoka kwamba Uzao wa mwanamke, akimaanisha Masihi, ungemponda kichwa cha nyoka mara nyingi hutambuliwa kama injili ya kwanza (protoevangelium) katika Maandiko. Hii inaimarishaje ukweli wa pambano na huku ikitoa tumaini kwetu katikati yake?`