---
title:  Asili ya Pambano la Ulimwengu Mzima
date:  27/02/2025
---

Tumeona baadhi ya aya zinazofundisha pambano la ulimwengu mzima kati ya Mungu na Shetani. Lakini pambano kama hilo linawezekanaje? Anawezaje yeyote kumpinga Mwenyezi Mungu? Ikiwa pambano la ulimwengu mzima lingekuwa juu ya mamlaka tu, lingekuwa limekwisha kabla ya kuanza. Ni lazima liwe la aina tofauti. Kwa hakika, Maandiko yanafunua kwamba pambano hilo ni shindano dhidi ya tabia ya Mungu—pambano juu ya madai ya uongo/uzushi yaliyotolewa na shetani dhidi ya Mungu, kwamba (_miongoni mwa mambo mengine_) Yeye si mwema na mwenye upendo kabisa. Madai kama haya hayawezi kushindwa kwa nguvu na mabavu bali kwa kulinganisha wahusika wawili wanaoshindana.

“Katika kushughulika na dhambi, Mungu alitumia haki na kweli tu. Shetani alitumia kile ambacho Mungu hawezi kutumia-udanganyifu na uongo. Alitafuta kubadilisha ukweli wa neno la Mungu uonekane uongo na aliwasilisha vibaya mpango wa serikali Yake mbele ya malaika, akidai kuwa Mungu hakuwa na haki ya kuweka sheria na kanuni za kuwaongoza wakazi wa mbinguni; kwamba katika kuwataka viumbe Wake wajisalimishe Kwake na kumtii Yeye, Mungu alikuwa akitafuta kujiinua tu. Kwa hiyo, ilipasa idhihirike mbele ya wakazi wote wa mbinguni, na mbele ya sayari zote, kuwa serikali ya Mungu ilikuwa ya haki, sheria Yake ilikuwa kamili. Shetani alitengeneza mazingira yaliyoonesha kana kwamba yeye mwenyewe alikuwa akipambania mambo ya ustawi wa ulimwengu wote. Tabia halisi ya Ibilisi, na lengo lake halisi, ilikuwa lazima vieleweke kwa wote. Ilipasa apewe muda ili ajidhihirishe mwenyewe kwa kazi zake ovu.”_—Ellen G. White, Pambano kuu Uk 410, 411._

Soma Yohana 8:44, 45 kwa kuzingatia Ufunuo 12:7-9. Aya hizi zinafunua nini kuhusu tabia ya shetani na mkakati wake?

Mpango wa Shetani tangu mwanzo umekuwa kujaribu kuwafanya viumbe waamini kwamba Mungu hakuwa mwenye haki na mwenye upendo na kwamba sheria Yake ilikuwa ni yenye kukandamiza na kuwadhuru. Si ajabu Yesu anamrejelea Shetani kama “mwongo na baba wa” uongo (Yn. 8:44). Kinyume chake, Yesu alikuja ” 'kuishuhudia kweli” ” (Yn. 18:37) na kupinga moja kwa moja uongo na uzushi wa Shetani, akishinda na hatimaye, kumharibu Shetani na nguvu zake (1 Yoh. 3:8, Ebr 2:14).

Ufunuo 12:9, 10 inamtambulisha Shetani kama _(1)_ “nyoka wa zamani.” _(2)_ kama yule ambaye katika mahakama ya mbinguni anawashitaki watu wa Mungu, na _(3)_ kama joka mwenye mamlaka audanganyaye ulimwengu. Neno la Kiyunani linalotafsiriwa “Ibilisi” linamaanisha tu “mzushi/mwongo.” likionesha tena kwamba asili ya pambano hili ni juu ya imani, ikijumuisha imani kuhusu tabia ya Mungu.