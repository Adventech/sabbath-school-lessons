---
title:  Mungu Mwenye Wivu
date:  22/01/2025
---

Mungu wa Biblia ni “Mungu mwenye huruma.” Katika Kiebrania Mungu anaitwa el rahum (Kum. 4:31). Neno “el” linamaanisha “Mungu,” na rahum ni namna tofauti ya mzizi wa huruma (raham) Hata hivyo, Mungu anaitwa si tu Mungu mwenye huruma bali pia Mungu mwenye wivu, el qana’. Kama vile Kumbukumbu la Torati 4:24 inavyosema, “ 'BWANA, Mungu wenu, ni moto ulao, ni Mungu mwenye wivu [el qana’]” (Tazama Kum. 4:24, Kum. 6:15, Yos. 24:19, Nah. 1:2.)

1 Wakorintho 13:4 inasema kwamba “upendo hauhusudu.” Basi, inawezaje kuwa kwamba Mungu ni “Mungu mwenye wivu”?

Soma 2 Wakorintho 11:2 na utafakari jinsi ambavyo watu wa Mungu hawakuwa waaminifu Kwake katika masimulizi yote ya Biblia (tazama, kwa mfano, Zab. 78:58). Je, aya hizi zinafafanuaje ufahamu wa “wivu” wa Mungu?

“Wivu” wa Mungu mara nyingi unaeleweka vibaya. Ukimrejelea mtu kama mume au mke mwenye wivu, inaelekea haumaanishi hivyo kama pongezi. Neno wivu mara nyingi huwa na maana hasi katika lugha nyingi. Hata hivyo, katika Biblia, wivu wa Mungu hauna maana mbaya. Ni shauku ya haki ya mume mwenye upendo kwa ajili ya uhusiano wa pekee na mke wake.

Ingawa kuna aina fulani ya wivu iliyo kinyume na upendo (1 Kor. 13:4), kulingana na 2 Wakorintho 11:2 kuna “wivu” mzuri na wa uadilifu. Paulo anauita “wivu wa Mungu” (2 Kor. 11:2). Wivu wa Mungu ni wa pekee na daima ni aina ya wivu wa haki na unaweza kunenwa vyema kama upendo wa Mungu wenye shauku kwa watu Wake. Shauku ya Mungu (qana’) kwa watu Wake inatokana na upendo Wake wa kina kwao. Mungu anatamani uhusiano wa pekee na watu Wake; Yeye peke Yake ndiye awe Mungu wao. Hata hivyo, Mungu mara nyingi anaelezewa kama mpenzi aliyedharauliwa, ambaye upendo Wake haulipiwi (tazama Hosea 1-3, Yer. 2:2, Yer. 3:1—12). Kwa hivyo, “wivu” au “shauku” ya Mungu kamwe haichokozwi, lakini daima huonesha mwitikio kwa kukosa uaminifu na watu waovu. Wivu wa Mungu (au “upendo wenye shauku”) hauna maana mbaya ya wivu wa kibinadamu, Kamwe sio husuda bali daima shauku sahihi ya haki kwa ajili ya uhusiano wa pekee na watu Wake na kwa manufaa yao.

`Tunawezaje kujifunza kuakisi aina ile ile ya “wivu” mzuri kwa wengine ambao Mungu anaudhihirisha kwetu?`