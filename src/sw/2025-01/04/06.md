---
title:  Mwenye Huruma na Shauku
date:  23/01/2025
---

Mungu wa Biblia ni mwenye huruma na mwenye shauku, na hisia hizi za Mungu zimedhihirishwa kwa kiwango cha juu kabisa katika Yesu Kristo. Mungu ni mwenye huruma (linganisha na Isa. 63:9, Ebr. 4:15), anaguswa sana na huzuni za watu Wake (Amu. 10:16, Luka 19:41), na yuko tayari kusikia, kujibu na kufariji (Isa 49:10, 15; Mat. 9:36; Mat. 14:14).

Soma 1 Wakorintho 13:4—8. Ni kwa njia zipi aya hii inatuita kuakisi upendo wa Mungu wenye huruma na wa ajabu katika mahusiano yetu na wengine?

Tunatamani kuwa katika uhusiano na watu ambao wanadhihirisha aina ya upendo unaoelezewa katika 1 Wakorintho 13:4-8. Lakini ni mara ngapi tunatafuta kuwa watu wa aina hii kwa wengine? Hatuwezi kujifanya wavumilivu na wenye fadhili; hatuwezi kujifanya wenyewe kuwa wasio wenye kuhusudu, wenye majivuno, wasio na adabu au wenye kutafuta mambo yetu wenyewe. Hatuwezi kuwa na upendo ndani yetu wenyewe ambao “huvumilia yote, huamini yote, hutumaini yote, hustahimili yote,” na “haupungui neno” (1 Kor. 13:7, 8). Upendo kama huo unaweza kudhihirishwa katika maisha yetu tu kama tunda la Roho Mtakatifu. Na asifiwe Mungu kwa kuwa Roho Mtakatifu humimina upendo wa Mungu katika mioyo ya wale ambao, kwa imani, wako katika Kristo Yesu (Rum. 5:5).

Kwa neema ya Mungu na uweza wa Roho Mtakatifu, ni kwa njia zipi za kivitendo tunaweza kuitikia na kutafakari, upendo wa Mungu wa hisia ya kina, lakini daima wa haki na kimantiki kabisa? _Kwanza_, mwitikio pekee unaofaa ni kumwabudu Mungu ambaye ni upendo. _Pili_, tunapaswa kuitikia upendo wa Mungu kwa kuwaonesha wengine huruma na upendo wenye fadhili. Hatupaswi kufarijiwa tu katika imani yetu ya Kikristo bali tunapaswa kutiwa moyo kuwafariji wengine. Hatimaye, tunapaswa kutambua kwamba hatuwezi kubadili mioyo yetu, lakini ni Mungu pekee anayeweza.

Kwa hiyo, tumwombe Mungu atupe moyo mpya kwa ajili Yake na kwa ajili ya wengine—upendo safi na utakasao unaoinua kilicho chema na kuondoa makapi ndani.

Hebu ombi letu liwe, “Bwana na awaongeze na kuwazidisha katika upendo, ninyi kwa ninyi, na kwa watu wote, ... apate kuifanya imara mioyo yenu iwe bila lawama katika utakatifu mbele za Mungu, Baba yetu, wakati wa kuja kwake Bwana wetu Yesu pamoja na watakatifu Wake wote” (1 Thes. 3:12, 13).

`Kwa nini kuifia nafsi na ubinafsi na upotovu wa mioyo yetu ya asili ndiyo njia pekee ya kudhihirisha aina hii ya upendo? Ni chaguzi zipi tunazoweza kufanya ili kuweza kufa kifo hiki cha nafsi?`