---
title:  Upendo Wenye Kuleta Maumivu Makali
date:  20/01/2025
---

Kina kisichopimika cha upendo wenye huruma wa Mungu kwa wanadamu Kinadhihirishwa katika kitabu cha Hosea. Mungu alimwamuru nabii Hosea, “ 'Enenda ukatwae mke wa uzinzi, na watoto wa uzinzi; kwa maana nchi hii inafanya uzinzi mwingi, kwa kumwacha Bwana.’ ” Hosea 11 baadaye inaelezea uhusiano wa Mungu na watu Wake, lakini kwa sitiari ya baba mwenye upendo kwa mtoto wake.

Soma Hosea 11:1-9. Taswira katika aya hizi inaonesha uhalisi wa jinsi Mungu anavyowapenda na kuwajali watu Wake?

Upendo wa Mungu kwa watu Wake unafananishwa na upendo wenye upole wa mzazi kwa mtoto. Maandiko yanatumia taswira ya kumfundisha mtoto mdogo kutembea; mtu kumbeba mtoto wake mpendwa mikononi mwake; kuponya na kutoa riziki; na vinginevyo kuwajali watu wake kwa upole. Maandiko pia yanasema kwamba Mungu “aliwachukua” watu wake kwa haki “ “kama mtu amchukuavyo mwanawe’ ” (Kum. 1:31). Kwa “mapenzi yake, na huruma zake aliwakomboa” na “akawainua, akawachukua siku zote za kale” (Isa. 63:9).

Kinyume na uaminifu thabiti wa Mungu, watu Wake hawakuwa waaminifu tena na tena, hatimaye wakimsukumia Mungu mbali na kujiletea hukumu juu yao wenyewe na kumhuzunisha sana. Mungu ni mwenye huruma, lakini si pasipo haki. (_Kama tutakavyoona kati somo la baadaye, upendo na haki vinaenda pamoja._)

Umewahi kufadhaika sana juu ya kitu kiasi cha tumbo lako kuvurugika? Hiyo ndiyo aina ya taswira inayotumika kuelezea kina cha hisia za Mungu juu ya watu Wake. Taswira ya moyo wa mtu kugeuka na huruma kuamshwa ni lugha ya nahau ya hisia za kina, inayotumiwa na Mungu na wanadamu.

Taswira hii, ya kuamshwa kwa huruma _(kamar)_, inatumiwa katika kisa cha wanawake wawili waliokuja mbele ya Sulemani, kila mmoja akidai mtoto yule yule kuwa wake. Sulemani alipoamuru mtoto mchanga akatwe vipande viwili (_bila nia ya kumdhuru mtoto_), taswira hii ilielezea hisia za mama halisi (1 Fal. 3:26; linganisha na Mwa. 43:30).

`Mtu ambaye amewahi kuwa mzazi anajua kile somo hili linachozungumzia. Hakuna upendo mwingine wa kidunia unaoweza kulinganishwa nao. Hili linatusaidiaje kuelewa uhalisi wa upendo wa Mungu kwetu, na ni faraja gani tunaweza na tunapaswa kupata kutokana na ufahamu huu?`