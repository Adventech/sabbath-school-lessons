---
title:  Huruma ya Yesu
date:  21/01/2025
---

Katika Agano Jipya, aina ile ile ya taswira kama katika Agano la Kale inatumika kuelezea huruma za Mungu. Paulo anamrejelea Baba kama “Baba wa rehema, Mungu wa faraja yote” (2 Kor. 1:3), Zaidi ya hayo, Paulo anaeleza katika Waefeso 2:4 kwamba Mungu ni “mwingi wa rehema” na huwakomboa wanadamu “kwa mapenzi yake makuu aliyotupenda.”

Katika mifano mbalimbali, Kristo Mwenyewe tena na tena anatumia maneno ya hisia za ndani, hisia inayoleta maumivu makali ili kuelezea huruma za Baba (Mt. 18:27, Lk. 10:33, Lk. 15:20). Na lugha hiyo hiyo inayoelezea huruma ya Mungu katika Agano la Kale na Agano Jipya inatumika pia katika Injili ili kuelezea mwitikio wa Yesu wenye huruma kwa wale walio katika dhiki.

Soma Mathayo 9:36, Mathayo 14:14, Marko 1:41, Marko 6:34 na Luka 7:13. Tazama pia Mathayo 23:37. Aya hizi zinafafanuaje jinsi Kristo alivyoguswa na taabu ya watu?

Tena na tena katika Injili, Kristo alisemekana kuwaonea huruma watu walio katika taabu au wenye uhitaji. Na hakuhisi huruma tu, Alishughulikia mahitaji ya watu pia.

Na ndiyo, Yesu pia aliombolezea watu Wake. Mtu anaweza kufikiria machozi katika macho ya Kristo anapoutazama mji—" ‘Ni mara ngapi nimetaka kuwakusanya pamoja watoto wako, kama vile kuku avikusanyavyo pamoja vifaranga vyake chini ya mabawa yake, lakini hamkutaka!’ ” (Mc. 23:37). Hapa, tunaona kwamba maombolezo ya Kristo yanalingana kwa karibu na yale yanayoelezewa kuhusu Mungu katika Agano la Kale. Kwa hakika, wanazuoni wengi wa Biblia wanaona kwamba taswira ya ndege anayewatunza watoto wake ni taswira inayotumika kwa uungu tu katika Mashariki ya Karibu ya kale. Hapa, wengi wanaona dokezo la taswira katika Kumbukumbu la Torati 32:11, ya Mungu kama ndege anayezungukazunguka angani, akilinda na kuyatunza makinda yake.

`Hakuna mfano mkubwa wa upendo mkuu wenye huruma wa Mungu kwetu kuliko Yesu Mwenyewe—aliyejitoa kwa ajili yetu katika udhihirisho mkuu wa upendo. Hata hivyo, Kristo si tu mfano mkamilifu wa Mungu. Yeye pia ni mfano kamili wa ubinadamu. Maisha yetu yanawezaje kufuata mfano wa maisha ya Kristo, tukizingatia mahitaji muhimu ya wengine, na, hivyo, si tu kuhubiri upendo wa Mungu bali kuuonesha kwa njia zilizo dhahiri?`