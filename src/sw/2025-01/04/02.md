---
title:  Zaidi ya Upendo wa Mama
date:  19/01/2025
---

Huenda upendo mkubwa zaidi wa kawaida kwa uzoefu wa mwanadamu ni upendo wa mzazi kwa mtoto. Biblia mara nyingi inatumia taswira ya uhusiano wa mzazi na mtoto ili kuelezea huruma za ajabu za Mungu kwa watu, ikisisitiza kwamba huruma ya Mungu ni kubwa zaidi kuliko hata udhihirisho wa kina kabisa na wa kuvutia zaidi wa kibinadamu wa hisia zile zile.

`Soma Zaburi 103:13, Isaya 49:15, na Yeremia 31:20. Taswira hizi zinawasilisha nini kuhusu asili na kina cha huruma za Mungu?`

Kulingana na maandiko haya, Mungu anahusiana nasi kama watoto Wake wapendwa, akitupenda kama wazazi wema wanavyowapenda watoto wao. Lakini, kama Isaya 49:15 inavyoeleza, hata mama wa kibinadamu anaweza “kumsahau mtoto wake anyonyaye” au “kutomhurumia mwana wa tumbo lake,” lakini Mungu kamwe hawasahau watoto Wake na huruma Zake hazikomi kamwe (Omb. 3:22).

Kwa wazi sana, neno la Kiebrania _raham_ linalotumiwa kumaanisha huruma hapa na katika maandiko mengine mengi yanayoeleza upendo mwingi wenye huruma wa Mungu, linaaminika kuwa linatokana na neno la Kiebrania linalomaanisha tumbo la uzazi (raham). Na hivyo, kama wanazuoni walivyoona, huruma ya Mungu ni “upendo wa mama kama wa tumbo la uzazi.” Kwa hakika, ni kubwa zaidi kuliko huruma yoyote ya kibinadamu, hata ile ya mama kwa mtoto wake mchanga.

Kwa mujibu wa Yeremia 31:20, Mungu anawaona watu Wake wa agano kama “mwanawe mpendwa’ na “mtoto apendezaye,” licha ya ukweli kwamba mara nyingi walimwasi na kumhuzunisha. Hata hivyo, Mungu anasema, “Moyo wangu unataabika kwa ajili yake” na “bila shaka nitamrehemu.” Neno lililotafsiriwa rehema hapa ni neno linalotumiwa hapo juu kumaanisha huruma ya Mungu (raham). Zaidi ya hayo, kirai “Moyo Wangu unataabika” kinaweza kutafsiriwa kihalisi kama “Sehemu zangu za ndani zinaunguruma.” Maelezo haya ni lugha ya ndani kabisa ya hisia za Mungu, yakionesha kina cha upendo wenye huruma wa Mungu kwa watu Wake. Hata licha ya kukosa kwao uaminifu, Mungu anaendelea kuwapa watu Wake huruma na rehema nyingi na anafanya hivyo zaidi ya matarajio yote ya kimantiki.

`Kwa baadhi yetu, kutambua kwamba huruma za Mungu kwetu ni sawa na ile ya baba au mama mwenye upendo inaleta faraja sana. Hata hivyo, watu wengine wanaweza kusumbuka kwa sababu mzazi au wazazi wao hawakuwa wenye upendo. Ni njia gani nyingine huruma za Mungu zinaweza kufunuliwa kwao?`