---
title:  Sheria na Neema
date:  25/03/2025
---

Kama tulivyoona, sheria na neema havipingani. Badala yake vinafanya kazi tofauti kwa kupatana na upendo na haki ya Mungu, Tofauti ya wazi kati ya sheria na neema ingewashangaza Waisraeli wa kale, walioona utoaji wa Mungu wa sheria yenyewe kama udhihirisho mkuu wa neema ya Mungu. Wakati “miungu” ya mataifa yaliyowazunguka ilikuwa ya kubadilika badilika na isiyotabirika kabisa, ikiwaacha watu bila njia ya kujua kile ambacho “miungu” ilitaka na kile ambacho kingewapendeza, Mungu wa Biblia huwafundisha watu Wake kwa uwazi sana kuhusu kile kinachompendeza. Na kinachompendeza ni kile ambacho ni kwa manufaa ya juu kabisa ya watu Wake wote, binafsi na kwa pamoja. Hata hivyo, sheria haiwezi kutuokoa kutoka dhambini au kubadilisha mioyo ya wanadamu. Kwa sababu ya asili yetu ya hali ya dhambi, tunahitaji upandikizaji wa moyo wa kiroho.

`Soma Yeremia 31:31-34. Hili linafundisha nini kuhusu ahadi za Mungu za kutupatia moyo mpya? Linganisha hili na maneno ya Kristo kwa Nikodemo katika Yohana 3:1-21 kuhusu kuzaliwa upya. Tazama pia Ebr. 8:10.`

Amri Kumi ziliandikwa na Mungu Mwenyewe kwenye mbao za mawe (Kut. 31:18), lakini sheria pia ilipaswa kuandikwa katika mioyo ya watu wa Mungu (Zab. 37:30, 31). Kwa kufaa kabisa, sheria ya Mungu ya upendo isingekuwa nje yetu bali ndani kabisa ya tabia zetu. Mungu pekee ndiye angeweza kuiandika sheria Yake katika mioyo ya wanadamu, na aliahidi kufanya hivyo kwa watu Wake wa agano (tazama Ebr. 8:10).

Hatuwezi kujiokoa kwa kutunza sheria. Badala yake, ni kwa neema tunaokolewa kwa njia ya imani, si kwa nafsi zetu, bali ni kipawa cha Mungu (Efe. 2:8). Hatuishiki sheria ili tupate kuokolewa; tunashika sheria kwa sababu tayari tumeokoka. Hatushiki sheria ili tupendwe bali kwa sababu tunapendwa, na hivyo tunayo shauku ya kumpenda Mungu na wengine (tazama Yn. 14:15).

Wakati huo huo, sheria inatuonesha dhambi zetu (Yak. 1:22-25, Rum. 3:20, Rum. 7:7), inatuonesha hitaji letu la Mkombozi (Gal. 3:22-24), inatuongoza katika njia bora za maisha na kuifunua tabia ya Mungu ya upendo.

`Tumaini lako ni nini katika hukumu? Je, ni bidii na uaminifu wako wa kushika sheria au ni haki ya Kristo, ambayo inakufunika? Jibu lako linakuambia nini kuhusu kazi ya sheria ya Mungu kuhusu kile inachoweza kufanya au isichoweza kufanya?`