---
title:  Sheria ya Upendo
date:  23/03/2025
---

Sheria ya Mungu haiundwi na kanuni za kufikirika tu; badala yake, sheria ya Mungu ni udhihirisho wa uhusiano. Hili linawezakuonekana dhahiri katika Amri Kumi. Kanuni za msingi za Amri Kumi tayari zilikuwepo katika bustani ya Edeni, kanuni za upendo zilizopaswa kutawala uhusiano kati ya Mungu na watu na kati ya watu wenyewe.

Amri Kumi zilipotangazwa katika Kutoka 20 kisha zikaandikwa katika mbao za mawe, zilitolewa kwa Israeli katika muktadha wa uhusiano wa agano. Amri ziliandikwa baada ya Bwana kuwa amewakomboa watu kutoka Misri, na amri zilijengwa juu ya upendo wa Mungu na ahadi zake kwa taifa (tazama Kut. 6:7, 8 na Law. 26:12). Mtu anaweza kuona katika sehemu mbili za Amri Kumi kwamba zinalenga kustawisha uhusiano wa kibinadamu na Mungu na uhusiano kati ya wao kwa wao.

`Soma Kutoka 20:1-17. Aya hizi zinafunuaje kanuni hizi mbili, ile ya kumpenda Mungu na ya kuwapenda wengine?`

Amri nne za kwanza zinahusu uhusiano wa watu na Mungu, na sita za mwisho zinahusu uhusiano kati ya watu na wenzao. Uhusiano wetu na Mungu na watu wengine lazima udhibitiwe na kanuni za sheria ya Mungu.

Sehemu hizi mbili za sheria zinapatana moja kwa moja na kile Yesu alichokitaja kama amri kuu mbili—“ “ “Mpende BWANA Mungu wako kwa moyo wako wote” ” ” (Mt. 22:37, linganisha na Kum. 6: 5) na “ “ “Mpende jirani yako kama nafsi yako” ” ” (Mt. 22:39, linganisha na Law. 19:18).

Amri nne za kwanza ni njia ambazo tunapaswa kumpenda Mungu kwa nafsi zetu zote, na sita za mwisho ni njia tunazopaswa kupendana kama nafsi zetu. Yesu anaweka wazi kwamba amri hizi kuu mbili za upendo zinahusiana kikamilifu na sheria. “ 'Katika amri hizi mbili hutegemea torati yote na manabii' ” (Mt. 22:40).

Ukamilifu wa sheria ya Mungu, basi, umejengwa juu ya upendo wa Mungu. Upendo wa Mungu na sheria havitenganishwi. Mara nyingi tunasikia watu wakisema, Hatuhitaji kushika sheria, tunahitaji tu kumpenda Mungu na kuwapenda wengine. Kwa nini wazo hilo halina maana?

`Tunawezaje kuonesha upendo kwa Mungu, au upendo kwa watu wengine, ikiwa tunakiuka mojawapo ya Amri Kumi?`