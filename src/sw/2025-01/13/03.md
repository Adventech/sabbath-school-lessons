---
title:  Amri ni Takatifu na ya Haki na Njema
date:  24/03/2025
---

Upendo ndiyo msingi wa sheria ya Mungu. Mungu anapothibitisha sheria, anathibitisha upendo. Hii ndiyo sababu Yesu alikufa ili kuwaokoa wenye dhambi, ili aweze kuithibitisha sheria huku pia akitupatia neema. Hivyo, angeweza kuwa mwenye haki na mwenye kuwahesabia haki wale waaminio (Rum. 3:25, 26). Ni udhihirisho ulioje wa upendo! Kwa hiyo, sheria haijabatilishwa na mchakato waukombozi; badala yake, inathibitishwa zaidi.

Soma Warumi 6:1-3 na kisha Warumi 7:7-12, kwa msisitizo maalum katika aya ya 12. Aya hizi zinatuambia nini kuhusu sheria, hata baada ya Kristo kufa?

Wakati ambapo wengine wanaamini kwamba neema na ukombozi vinaifuta sheria, Paulo yuko wazi kwamba hatupaswi kudumu katika dhambi ili neema izidi. Badala yake, wale walio ndani ya Kristo kwa imani “wamebatizwa katika mauti yake” na kwa hiyo wanapaswa kujihesabu kuwa wafu kwa dhambi na walio hai kwa Kristo.

Sheria ya Mungu si dhambi, lakini (_miongoni mwa mambo mengine_) inadhihirisha kwetu dhambi na hali yetu ya kuwa wenye dhambi. Ndiyo maana, naam, “torati ni takatifu, na ile amri ni takatifu, na ya haki, na njema” (Rum. 7:12). Inafunua, isivyoweza kufunuliwa na chochote, hitaji letu kuu la wokovu, ukombozi—wokovu na ukombozi unaokuja kupitia Kristo pekee. Kwa hiyo, “hatuibatilishi sheria kwa imani” bali “kinyume cha hayo twaithibitisha sheria” (Rum. 3:31). '

Kristo hakuja kuitangua torati bali kutimiza yote yaliyoahidiwa katika torati na katika manabii. Hivyo, Anasisitiza kwamba, “ “mpaka mbingu na nchi zitakapoondoka,' ” hata “ “yodi moja wala nukta moja ya torati haitaondoka ” (Mt. 5:18).

Sheria ya Mungu yenyewe inawakilisha utakatifu wa Mungu —tabia Yake kamilifu ya upendo, haki, wema na ukweli (Law. 19:2; Zab. 19:7, 8; Zab. 119:142, 172). Katika suala hili, ni muhimu kwamba, kwa mujibu wa Kutoka 31:18, Mungu aliandika Amri Kumi kwenye mbao za mawe Mwenyewe. Zikiwa zimeandikwa katika mawe, sheria hizi ni ushuhuda wa tabia isiyobadilika ya Mungu na serikali Yake ya maadili, iliyojengwa juu ya upendo—mada kuu ya pambano kuu.

`Uhusiano huu kati ya sheria na upendo unatusaidiaje kuelewa vyema maneno ya Yesu, “ “Mkinipenda, mtazishika amri (Yn. 14:15)?`