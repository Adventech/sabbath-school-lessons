---
title:  Upendo ni Utimilifu wa Sheria
date:  22/03/2025
---

### Somo la Juma Hili
Kut. 20:1-17; Rum. 6:1-3; Rum. 7:7-12; Yer. 31:31-34; Mt. 23:23, 24; Yak. 2:1-9.

> <p>Fungu la Kukariri</p>
> Msiwiwe na mtu cho chote, isipokuwa kupendana; kwa maana ampendaye mwenzake ameitimiza sheria” (Warumi 13:8).

Walipokuwa wakishughulika na mshiriki mwenye matatizo, mtu fulani katika baraza la kanisa alimwambia mchungaji,“Hatuwezi kufanya maamuzi kwa msingi wa huruma.” Hatuwezi? Mchungaji aliushangaa ufahamu wa mtu huyu juu ya Mungu na sheria ya Mungu ulivyokuwa. Kwa hakika huruma inapaswa kuwa kiini cha jinsi tunavyoshughulika na watu, hasa wale wanaopotoka. Huruma ni sehemu muhimu ya upendo, na kama Warumi 13:8 inavyotuambia, kumpenda jirani ni kuitimiza sheria.

Ikiwa upendo kwa hakika ni utimilifu wa sheria, basi tunapaswa kuwa waangalifu tusiifikirie sheria kwa njia ambayo inatenganishwa na upendo au kufikiria upendo kwa njia ambayo unatenganishwa na sheria. Katika Maandiko, upendo na sheria huenda pamoja. Mungu Mtoa sheria ni upendo, na kwa hiyo, sheria ya Mungu ni sheria ya upendo. Kama Ellen G. White alivyoliweka, ni nakala ya tabia ya Mungu. (_Tazama Christ Object Lessons, uk. 305._)

Sheria ya Mungu si seti ya kanuni za kufikirika tu bali ni amri na maagizo yanayokusudiwa kwa ajili ya ustawi wetu. Sheria ya Mungu, kwa ujumla wake, ni udhihirisho wa upendo kama Mungu mwenyewe anavyoudhihirisha.

_Jifunze somo la juma hili kwa maandalizi ya Sabato ya Machi 29._