---
title:  Zaidi ya Yote, Mpendane
date:  27/03/2025
---

Ikiwa upendo ni utimilifu wa sheria, basi mtu hawezi kuishika sheria ya Mungu kikamilifu kwa kujiepusha tu na mambo mabaya. Sheria ya upendo yenyewe (_inayodhihirishwa katika utimilifu wa Maandiko_) haituamuru tu kujiepusha na maovu, bali sheria inatuchochea kutenda matendo yanayodhihirisha upendo wa Mungu kwa wengine—siyo tu kwa washiriki wengine wa kanisa bali pia ulimwengu kwa ujumla, ambao unahitaji sana ushuhuda wa kweli wa Kikristo.

`Soma Yakobo 2:1-9. Tunapewa ujumbe gani muhimu hapa?`

Hapa, Yakobo anakemea vikali udhalimu katika jamii, hasa akitaja ufedheheshaji na ukandamizaji wa maskini unaofanywa na baadhi ya matajiri. Kisha, anatuelekeza katika sheria ya upendo kwa jirani, akisema ikiwa unaitimiza sheria hii, basi “watenda vyema” (Yak. 2:8). Kama Ellen G. White alivyoeleza: “Upendo kwa mwanadamu ni udhihirisho wa upendo wa Mungu duniani. Ni kwa ajili ya kuupandikiza upendo huu, kutufanya kuwa watoto wa familia moja, Mfalme wa utukufu alikuja kuishi nasi, ili kutufanya tuwe jamaa moja. Na kama maneno yake ya mwisho yatakavyotimizwa, “Mpendane, kama nilivyowapenda ninyi (Yn. 15:12). Kama tukiupenda ulimwengu kama yeye alivyoupenda, tutatimiza kazi Yake: Tutafaa kwenda mbinguni; kwa maana tunayo mbingu katika mioyo yetu.”_—Ellen G. White, Tumaini la Vizazi Vyote, Sehemu ya Pili, uk. 253._

Tunapoupenda ulimwengu, kama Kristo alivyoupenda ulimwengu—basi tunafaa kwenda mbinguni. Ni udhihirisho wenye nguvu kiasi gani wa kile inachomaanisha kuwa mfuasi wa Yesu!

Yesu anawaamuru wafuasi Wake “ “mpendane;' ” kama vile “ nilivyo wapenda ninyi ” (Yn. 13:34). Yesu pia anatangaza: “ 'Hivyo watu wote watatambua ya kuwa ninyi mmekuwa wanafunzi wangu, mkiwa na upendo ninyi kwa ninyi” ” (Yn. 13:35). Upendo ni muhimu sana katika imani ya Kikristo kwa sababu Mungu ni upendo (1 Yohana 4:8, 16). Na wale wanaodai kumpenda lazima wapendane (linganisha na 1 Yoh. 3:11; 4:20, 21).

Kwa hiyo, 1 Petro 4:8 inawasihi Wakristo: “Zaidi ya yote iweni na juhudi nyingi katika kupendana; kwa sababu upendano husitiri wingi wa dhambi” (tazama pia Ebr. 10:24 na 1 The. 3:12).

`Tafakari zaidi wazo la kuupenda ulimwengu kama Kristo alivyoupenda ulimwengu. Hili linaweza kutusaidiaje kuelewa vyema dhana ya ukamilifu wa Kikristo na jinsi tunavyofanywa kufaa kwa uzima wa milele? Leta jibu lako darasani siku ya Sabato.`