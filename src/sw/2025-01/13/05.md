---
title:  Upendo ni Utimilifu wa Sheria
date:  26/03/2025
---

Uhusiano kati ya upendo na sheria hauwezi kusisitizwa kupita kiasi. Kwa hakika, kwa mujibu wa Maandiko, kupenda ni kutimiza sheria.

Katika Warumi 13:8-10, Paulo anafundisha kwamba “ampendaye mwenzake ameitimiza sheria” (Rum. 13:8). Baada ya kuorodhesha amri nyingi kati ya zile sita za mwisho katika Amri Kumi, Paulo anasema wazi kwamba “inajumlishwa katika neno hili, ya kwamba, “Mpende jirani yako kama nafsi yako ” (Rum. 13:9). Kwa hakika, Paulo anafundisha kwa uwazi, “upendo ni utimilifu wa sheria” (Rum. 13:10). Tena, katika Wagalatia 5:14, Paulo anaeleza, torati yote imetimilika katika neno moja, nalo ni hili, Umpende jirani yako kama nafsi yako” (Gal. 5:14). lakini ni upendo wa aina gani ule unaotimiza sheria? Upendo kama huo unafananaje?

Soma Mathayo 23:23, 24. “Mambo makuu ya sheria” ni yapi? Soma Kumbukumbu la Torati 5:12-15 na Isaya 58:13, 14. Aya hizi zinaoneshaje uhusiano kati ya sheria (hasa amri ya Sabato) na kujali kwa Mungu haki na ukombozi?

Yesu anataja “mambo makuu ya sheria” kuwa “haki na rehema na imani.” Na kuhusiana na sheria moja hasa—Sabato—tunaweza kuona katika Maandiko kwamba Sabato ' yenyewe inahusiana kikamilifu na ukombozi na haki.

Katika Kumbukumbu la Torati 5, amri ya Sabato imewekwa katika uhusiano na ukombozi wa Mungu wa Israeli kutoka utumwani. Yaani, Sabato si tu kumbukumbu ya uumbaji bali pia ni kumbukumbu ya ukombozi kutoka katika utumwa na ukandamizaji. Na katika muktadha wa kuacha anasa yako mwenyewe na kuiita Sabato siku ya furaha kwa kujifurahisha katika Bwana (Isa. 58:13, 14), mkazo uko katika matendo ya upendo na haki kwa wengine—kutenda mema,kuwalisha wenye njaa, kuwapa makao wasio na makao (tazama Isa. 58:3—10).

'Kwa kuzingatia mafundisho haya yote (na mengine mengi), wale wanaotaka kutimiza sheria kwa njia ya upendo wanapaswa kuhangaikia siyo tu dhambi za kutenda bali pia dhambi za kutotenda mema. Upendo kama utimilifu wa sheria hauhusishi tu kushika sheria katika maana ya kujiepusha na dhambi bali pia unajumuisha kutenda mema kwa bidii—kutenda matendo ya upendo yanayozidisha kwa uaminifu haki na rehema. Kuwa mwaminifu kwa Mungu ni zaidi ya kutokiuka kile sheria inachosema.