---
title:  Upendo na Uovu?
date:  13/02/2025
---

Mungu amewapa viumbe uhuru wa kuchagua kwa sababu ni muhimu kwa ajili ya upendo; matumizi mabaya ya uhuru huu wa kuchagua ndiyo chanzo cha uovu. Hata hivyo, maswali mengi yangalipo. Mungu huruhusu uovu (kwa muda), huku akichukizwa nao, kwa sababu kuondoa uwezekano wa kuwepo Kwake kungeondoa upendo na kuuharibu mapema kunaweza kuharibu imani inayohitajika kwa ajili ya upendo.

“Ulimwengu ulikaa giza kwa kutomwelewa Mungu na tabia Yake, Ili utusitusi wa giza uweze kuondolewa, ili kuurudisha ulimwengu kwa Mungu, ilipaswa nguvu ya Shetani ya kudanganya ivunjwe. Jambo hili lisingefanywa kwa kulazimisha. Kufanya jambo kwa kulazimisha ni kinyume na kanuni za serikali ya Mungu; anataka huduma ya upendo tu; na upendo haulazimishwi; hauwezi kupatikana kwa kulazimisha au kwa kutumia mamlaka. Ni kwa upendo tu ndipo upendo huamshwa. Kumjua Mungu ni kumpenda; Tabia Yake inapaswa kudhihirishwa tofauti na tabia ya Shetani. ” _—Ellen G. White, Tumaini la Vizazi Vyote, Sehemu ya Kwanza, uk. 9, 10._

Bila uhuru wa kuchagua, kusingekuwa na upendo, na ikiwa Mungu ni upendo, basi inaonekana wazi kwamba Mungu hana budi kutangua upendo au uhuru unaohitajika ili upendo uwepo. Mtu anaweza pia kudhani kwamba ikiwa tungejua mwisho tokea mwanzo, kama Mungu ajuavyo, tusingetaka aondoe uhuru wetu. Hata hivyo, ni nani angependa kuishi katika ulimwengu usio na upendo?

Soma Warumi 8:18 na Ufunuo 21:3, 4. Maandiko haya yanawezaje kutupatia hakika ya kutumaini wema wa Mungu, licha ya maovu yote yaliyo katika ulimwengu wetu?

Hata wakati ambapo hatuwezi kuona kwa sababu ya giza, Mungu anaweza kuona mwisho tangu mwanzo. Anaweza pia kuona raha ya milele iliyoahidiwa kwa wote wanaoweka imani yao kwa Yesu. Kulingana na Warumi 8:18, “mateso ya wakati huu wa sasa kuwa si kitu kama utukufu ule utakaofunuliwa kwetu.” Je, tuna imani na tumaini la kuamini ahadi hii ya kushangaza?

Pia, upendo ulikuwa mtakatifu sana, wa msingi sana na uhuru uliomo katika upendo, kiasi kwamba badala ya kutuzuilia, Yesu alijua kwamba ungempeleka msalabani ambapo angeteseka sana. Lakini, alitupatia uhuru huu hata hivyo, akijua ambacho ungemgharimu. Kwa nini hili ni wazo muhimu sana kukumbuka daima?

`Kukumbuka ukweli kwamba Mungu hutupatia uhuru wa kuchagua kutasaidiaje kutulinda tusifikiri kwamba kila jambo linalotokea ni mapenzi ya Mungu?`