---
title:  “Ee Bwana, Hata Lini?”
date:  09/02/2025
---

Tatizo la uovu linaelezewa siyo tu katika muktadha wa kisasa lakini katika Maandiko yenyewe.

`Soma Ayubu 30:26, Yeremia 12:1, Yeremia 13:22, Malaki 2:17 na Zaburi 10:1. Maandiko haya yanaelezaje kwa wazi tatizo la uovu katika uzoefu wa mwanadamu?`

Maandiko haya yanazua maswali mengi tuliyo nayo hata leo. Kwa nini inaonekana kama waovu wanafanikiwa na wale wanaotenda maovu wananufaika na uovu wao, kama si mara zote lakini bado mara nyingi kiasi cha kutosha? Kwa nini wenye haki wanateseka sana? Mungu yupo wapi mabaya yanapotokea? Kwa nini nyakati fulani Mungu anaonekana kuwa mbali nasi, hata kutoonekana?

Chochote tunachosema kuhusu maswali haya na tatizo la uovu kwa ujumla zaidi, tunapaswa kuhakikisha kwamba hatupuuzi uovu. Hatupaswi kujaribu kutatua tatizo kwa kudharau aina, au kiasi, cha uovu ulio ulimwenguni. Uovu ni mbaya sana—na Mungu anauchukia zaidi sana kuliko sisi. Hivyo, tunaweza kujiunga katika kilio kinachovuma katika Maandiko yote kuitikia maovu mengi na udhalimu duniani: “Ee Bwana, hata lini?”

`Soma Mathayo 27:46. Unaelewaje maneno haya ya Yesu? Yanawasilisha nini kuhusu jinsi uovu ulivyomgusa Mungu kwa namna zilizo bayana mno?`

Msalabani, Yesu Mwenyewe alitoa swali hili: “ “Mungu wangu, Mungu Wangu, mbona umeniacha?” ” (Mt. 27:46). Hapa hasa tunaona kwamba Mungu Mwenyewe anaguswa na uovu, ukweli wa kushangaza uliodhihirishwa mno katika mateso na kifo cha Kristo msalabani, ambapo uovu wote wa ulimwengu ulimwangukia.

Lakini hata hapa kuna tumaini. Kile Kristo alichofanya msalabani kilishinda chanzo cha uovu, Shetani na hatimaye kitaondoa uovu kabisa. Yesu alinukuu maneno hayo kutoka Zaburi 22:1, na sehemu iliyofuata ya Zaburi hiyo inafikia mwisho kwa ushindi.

`Akiwa msalabani, Yesu alitazamia kwa shauku tumaini ambalo, wakati huo, asingeweza kuliona. Tunawezaje kupata faraja kutokana na uzoefu Wake wakati sisi pia, hatuwezi kuona tumaini mbele yetu?`