---
title:  Jifunze zaidi
date:  14/02/2025
---

Soma Ellen G. White, “Kwa Nini Dhambi Iliruhusiwa?” uk. 16-28, katika Wazee na Manabii, Sehemu ya Kwanza.

“Hata pale alipokuwa ametupwa kutoka mbinguni, Hekima Isiyo na Ukomo haikumwangamiza Shetani. Kwa vile utumishi wa upendo ndiyo pekee unaoweza kukubalika kwa Mungu, lazima utii wa viumbe Vyake utokane na usadikisho juu ya haki na ukarimu Wake. Wakazi wa mbinguni na malimwengu mengine, wakiwa bado hawakujiandaa kutambua asili au matokeo ya dhambi, kwa wakati huo wasingeweza kuona haki ya Mungu katika uangamivu wa Shetani. Kama angefutiliwa mbali asiwepo tena, baadhi wangemtumikia Mungu kwa hofu na si kwa upendo. Ushawishi mbaya wa yule mdanganyifu usingekuwa umekomeshwa kabisa, wala roho ya uasi isingekuwa imefutwa kabisa. Kwa ajili ya manufaa ya ulimwengu wote katika kipindi chote kisichokoma cha umilele, lazima adhihirishe kikamilifu zaidi kanuni zake, ili shutuma zake dhidi ya utawala wa Mungu ziweze kuonekana katika nuru Yake halisi na viumbe vyote, na kwamba haki na rehema ya Mungu na kutobadilika kwa sheria Yake viweze kuthibitishwa milele na kuwekwa mbali na maswali yote

“Uasi wa Shetani ulikusudiwa uwe somo kwa ulimwengu wote katika vizazi vyote vijavyo—ushuhuda wa kudumu wa asili ya dhambi na matokeo yake ya kutisha. Utendaji wa utawala wa Shetani, athari zake kwa wanadamu pamoja na malaika, vimeonesha kile ambacho lazima kiwe matunda ya kutupilia mbali mamlaka ya Mungu. Ingethibitisha kwamba kwa uwepo wa utawala wa Mungu umefungamanishwa na ustawi wa viumbe vyote alivyoumba. Hivyo historia ya jaribio hili la kutisha la uasi ingepaswa kuwa kinga ya kudumu kwa viumbe wote watakatifu, ili kuwaepusha wasidanganyike kuhusu asili ya uasi, kuwaokoa wasitende dhambi na kukabiliana” na adhabu yake.”_—Ellen G. White, Wazee na Manabii, Sehemu ya Kwanza, uk. 27, 28._

**Masawali ya Kujadili**

`1. “Theodicy” ni neno linalotumika kumthibitisha Mungu kuwa mwenye haki mbele ya uovu. Lakini si kuuhalalisha uovu wenyewe. Hebu fikiria mtu aliye mbinguni akisema, “Ah, naam, Yesu, sasa ninaelewa kwa nini familia yangu iliteswa na kuuawa mbele ya macho yangu. Ndiyo, sasa inaleta maana kubwa sana. Asante, Yesu!” Hilo ni jambo la kipuuzi. Tunawezaje kuelewa kwamba ni Mungu, si uovu, ambaye hatimaye anathibitishwa kuwa mwenye haki katika pambano hilo kuu? (Angalia somo la tisa.)`

`2. Je, umewahi kujisikia kama Ayubu kwa kiasi fulani? Je, umewahi kushawishika kufikiri kwamba kusingekuwa na sababu nzuri ya kuteseka kwako au kwa wapendwa wako? Ni kwa namna gani utambuzi wa mwisho wa Ayubu kwamba “alisema maneno asiyoyafahamu” (Ayubu 42:3) unafafanua zaidi nafasi tuliyo nayo kuhusiana na maswali yetu wenyewe`