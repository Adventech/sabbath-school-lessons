---
title:  “Kuna Mambo Mengi Tusiyoyajua”
date:  10/02/2025
---

Mwisho wa historia utakuja na ushindi wa upendo juu ya uovu. Lakini, wakati huo huo, maswali mengi yanayosumbua akili yanabaki. Tunawezaje kufikiria na kuzungumzia tatizo la uovu kwa njia ambayo inaweza kuwa ya manufaa?

`Soma Ayubu 38:1-12. Jibu la Mungu kwa Ayubu linafunuaje tatizo la uovu? Ni kwa kiasi gani tunajua na hatujui kuhusu kile ambacho huenda kinaendelea nyuma ya pazia`

Katika simulizi hili, Ayubu alikuwa amepitia magumu mengi na alikuwa ametoa maswali mengi mwenyewe kuhusu kwa nini uovu mwingi na mateso vilikuwa vimempata. Aliomba kukutana na Mungu ili Kutafuta majibu kwa maswali yake, bila kujua kwamba mengi zaidi yalikuwa yakiendelea nyuma ya pazia, katika ua wa mbinguni (tazama Ayubu 1-2).

Jibu la Mungu kwa Ayubu ni la kushangaza. Hasa, “Ndipo Bwana akamjibu Ayubu katika upepo wa kisulisuli, na kusema, 'Ni nani huyu atiaye mashauri giza Kwa maneno yasiyo na maarifa?' ” (Ayubu 38:1, 2). Tafsiri moja inaliweka hivi: “Kwa nini unazungumza sana wakati unajua kidogo sana?” (Ayubu 38:2). Na, Mungu anaongeza katika Ayubu 38:4, “ “Ulikuwa wapi nilipoiweka misingi ya nchi? Sema, kama ukiwa na ufahamu.”

`Soma Ayubu 42:3. Ni kwa jinsi gani jibu la Ayubu linaelezea kile tunachopaswa kutambua kuhusu nafasi yetu wenyewe?`

Kwa majibu Yake kwa Ayubu, Mungu aliweka wazi kwa Ayubu kwamba kuna mambo mengi ambayo Ayubu hakuyajua na hakuelewa. Kama Ayubu, sisi pia, tunapaswa kutambua kwa unyenyekevu kwamba kuna mambo mengi yanayoendelea ulimwenguni, na nyuma ya pazia, ambayo hatuyajui. Ukweli kwamba tunaweza tusijue majibu ya maswali yetu haimaanishi kuwa hakuna majibu mazuri au kwamba siku moja kila kitu hakitatatuliwa. Hadi wakati huo, tunahitaji kuutumaini wema wa Mungu, ambao umefunuliwa kwetu kwa njia nyingi sana.

`Fikiria jinsi tunavyojua kidogo juu ya kitu chochote. Kwa nini basi,” tunapaswa kujifunza kuishi na maswali yasiyo na majibu kuhusu mambo magumu zaidi; uovu na kuteseka?`