---
title:  Kinga ya Uhuru wa Kuchagua
date:  12/02/2025
---

Ingawa hatuelewi njia na mawazo ya Mungu, Maandiko yanafunua baadhi ya mambo yanayosaidia kushughulikia tatizo la uovu. Njia moja ya kushughulikia tatizo la kimantiki la uovu inajulikana kama kinga ya uhuru wa kuchagua.

Kinga ya uhuru wa kuchagua ni mtazamo kwamba uovu ni matokeo ya matumizi mabaya ya uhuru wa kuchagua wa kiumbe. Mungu, basi, si wa kulaumiwa kwa ajili ya uovu, kwa sababu uovu ni matokeo ya viumbe kutumia vibaya uhuru wa kuchagua ambao Mungu ametupatia kwa sababu nzuri. Hata hivyo, kwa nini Mungu alitoa uhuru huo wa kuchagua? Kuhusiana na hilo, C.S. Lewis aliwahi kuandika kwamba “uhuru wa kuchagua, ingawa unafanya uovu uwezekane, pia ndicho kitu pekee kinachowezesha upendo au wema au furaha yoyote ya mtu anayostahili kuwa nayo. Ulimwengu wa mambo yanayojiendesha yenyewe—wa viumbe wanaofanya kazi kama mashine—usingefaa kuanzishwa. Furaha ambayo Mungu amekusudia kwa viumbe bora zaidi ni furaha ya, kuunganishwa Naye na kila mmoja wao kwa hiari, kwa kupenda wenyewe. ... Na kwa sababu hiyo lazima wawe huru.” _—Mere Christianity (New York: MacMillan, 1960), uk. 52._

Soma Mwanzo 2:16, 17. Aya hizi zinadhihirishaje uhuru wa kimaadili ambao Adamu na Hawa walipewa?

Kwanini awape amri kama hawakuwa na uhuru wa kuchagua tangu mwanzo? Adamu na Hawa walikula tunda lililokatazwa na tangu wakati huo sayari yetu imejaa uovu. Katika Mwanzo 4, sura inayofuata baada simulizi la Anguko, matokeo ya kutisha ya dhambi yanaonekana katika kuuawa kwa Habili na kaka yake. Simulizi la Anguko linaonesha jinsi matumizi mabaya ya uhuru wa kuchagua wa Adamu na Hawa yalivyoleta dhambi na uovu katika historia ya sayari yetu.

Kote katika Maandiko, tunaona ukweli wa uhuru wa kimaadili wa kuchagua (Tazama Kum. 7:12, 13; Yos. 24:14, 15; Zab. 81:11-14; na Isa. 66:4.) Kila siku maishani mwetu, kwa kiwango kimoja au kingine, sisi wenyewe tunatumia uhuru wa kuchagua tuliopewa na Mwumbaji wetu. Bila uhuru wa kuchagua, tusingeweza kutambulika kama wanadamu. Zaidi tungekuwa kama mashine, au hata roboti isiyo na akili.

`Kampuni ya Sony imetengeneza mbwa wa roboti, anayeitwa Aibo. Hataumwa, hatapata viroboto, hatauma, hahitaji kuchanjwa na hatanyonyoka manyoya. Je, unaweza kubadilisha mbwa wako mwenye mwili na damu na Aibo? Ikiwa sivyo, ni kwa namna gani uchaguzi wako unaweza kukusaidia kuelewa vyema zaidi kwa nini Mungu alituumba jinsi alivyofanya, tukiwa na uhuru wa kuchagua—licha ya hatari?`