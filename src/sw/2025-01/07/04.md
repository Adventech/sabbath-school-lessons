---
title:  Muumini wa Mungu Mwenye Shaka
date:  11/02/2025
---

Mungu anatangaza katika Isaya 55:8, 9, “Maana mawazo yangu si mawazo yenu, wala njia zenu si njia zangu; asema Bwana. Kwa maana kama vile mbingu zilivyo juu sana kuliko nchi, kadhalika njia zangu zi juu sana kuliko njia zenu, na mawazo yangu kuliko mawazo yenu.

Mawazo ya Mungu yako juu sana kuliko yetu. Hatuwezi hata kufikiria juu ya utata wa mpango wa Mungu kwa historia. Kwa kuzingatia hili, kwa nini tutarajie kuwa katika hali ya kujua sababu za Mungu kwa yale anayoyafanya au asiyoyafanya katika hali mbalimbali?

Njia moja ya kukabiliana na tatizo la uovu, kwa msingi wa kutambua jinsi tunavyojua kidogo, inaitwa “imani juu ya kuwepo na kutawala kwa Mungu yenye kushuku.” Muumini wa Mungu mwenye Shaka ni yule anayeamini kwamba Mungu ana sababu nzuri za kutenda kama anavyofanya, lakini kutokana na ufahamu wetu mdogo, hatupaswi kutarajia kuwa katika nafasi ya kujua sababu hizo ni nini. Muumini wa Mungu mwenye Shaka anashuku kuhusuuwezo wa binadamu wa kufahamu au kuelewa kikamilifu sababu za Mungu kuhusiana na uovu katika ulimwengu huu. Kwa sababu tu mtu hawezi kuona, kwa mfano, vijidudu vinavyoelea hewani kutuzunguka haimaanishi kwamba hakuna vijidudu vinavyoelea hewani kutuzunguka. Ukweli kwamba mtu hazijui sababu za Mungu kwa hakika haimaanishi kwamba Mungu hana sababu nzuri.

Soma Zaburi 73. Mtunga-zaburi ana mtazamo gani juu ya uovu na udhalimu unaomzunguka? Anaona nini kinachofanya ufahamu wake uwe na mtazamo tofauti?

Mtunga-zaburi alihuzunishwa sana na uovu wa ulimwengu. Alitazama pote na kuwaona waovu wakifanikiwa. Kila kitu kilionekana kuwa na udhalimu na kukosa haki. Hakuwa na majibu ya kutoa. Alijiuliza ikiwa inafaa hata kumwamini na kumtumikia Mungu. Hadi pale, alipotazama ndani ya patakatifu.

Patakatifu panatoa sehemu ya ufunguo wa tatizo la uovu—yaani, kutambua kuwa kuna Mwamuzi mwenye haki ambaye ataleta haki na hukumu kwa wakati Wake.

`Uelewa wa Waadventista wa hukumu na fundisho la patakatifu unawezaje kutoa ufafanuzi zaidi juu ya tatizo la uovu? Je, ni jambo lenye manufaa kwako kujua kwamba, wakati tunayo maswali mengi sasa, maelezo ya kina ya historia na hukumu za Mungu za haki vitafunuliwa mwishoni?`