---
title:  Tatizo la Uovu
date:  08/02/2025
---

### Somo la Juma Hili
Ayu. 30:26; Mt.27:46; Ayu. 38:1-12; Zaburi 73; Mwa. 2:16, 17; Ufu. 21:3, 4.

> <p>Fungu la Kukariri</p>
> “Naye atafuta kila chozi katika macho yao, wala mauti haitakuwapo tena; wala maombolezo, wala kilio, wala maumivu hayatakuwapo tena; kwa kuwa mambo ya kwanza yamekwisha kupita” (Ufunuo 21:4)

Huenda tatizo kubwa zaidi linaloukabili Ukristo ni tatizo la uovu—jinsi ya kupatanisha ukweli kwamba Mungu ni mwema kabisa, na mwenye upendo na uhalisi wa uovu Katika ulimwengu huu. Kwa ufupi, ikiwa Mungu ni mwema na mwenye uweza wote, kwa nini kuna uovu, mwingi sana, pia?

Hili si tatizo la kitaaluma tu bali ni jambo ambalo linasumbua sana watu wengi na linalowazuia wengine kumjua na kumpenda Mungu.

“Kwa akili za watu wengi chimbuko la dhambi pamoja na sababu ya kuwepo kwake ni jambo linalotatanisha sana. Wanaona kazi ya uovu na matokeo yake ya kutisha ya huzuni na taabu, na wanahoji ni kwa jinsi gani haya yote yaweza kuwepo chini ya utawala wa Mungu ambaye hana kikomo katika hekima, nguvu na upendo. Hapa kuna siri ambayo hawana maelezo yake.”_—Ellen G. White, Pambano Kuu, Uk 406_

Wakanamungu wengi hutambua tatizo la uovu kama sababu ya wao kuwa wakanamungu. Lakini kama tutakavyoona katika juma hili na katika majuma yanayokuja, Mungu wa Biblia ni mwema kabisa, na tunaweza kumtumaini—hata licha ya uovu unaoathiri ulimwengu wetu ulioanguka.

_Jifunze somo la juma hili kwa maandalizi ya Sabato ya Februari 15._