---
title:  Lengo Linalostahili
date:  16/01/2025
---

Chini ya mwamvuli wa rehema na upatanisho wa Mungu, Mungu hufurahia hata mwitikio mdogo chanya kwa upendo Wake. Kwa njia ya Yule ambaye pekee anastahili upendo na Yeye Mwenyewe ni mwenye haki kabisa, kila mmoja wetu anaweza kuhesabiwa haki na kuhesabiwa miongoni mwa wapendwao na Mungu ambao wataishi Naye katika upendo mkamilifu milele. Hili ndilo tumaini kuu la ukombozi, linalohusisha kazi ya Kristo kwa ajili yetu mbinguni.

Lakini, unaweza kujiuliza, hili linaweza kunijumuisha hata mimi? Je, ikiwa mimi sifai? Je, ikiwa ninaogopa kwamba imani yangu ni haba?

`Soma Marko 9:17-29. Je, Mungu anamjibuje mtu huyo katika kisa hiki? Imani kiasi gani inatosha?`

Wanafunzi hawakuweza kutoa pepo; matumaini yote yalionekana kupotea. Lakini Yesu akaja na kumwambia baba yake, “ “Ukiweza, yote yanawezekana kwake aaminiye’ ” (Mk. 9:23). Na huyo baba akajibu kwa machozi, “ ‘Naamini; nisaidie kutokuamini kwangu!’ ” (Mk. 9:24).

Ona, Yesu hakumwambia mtu huyo, “Nirudie utakapokuwa na imani zaidi.” Badala yake kilio chake, “ ‘Nisaidie kutokuamini kwangu,' ” kilitosha.

Pasipo imani haiwezekani kumpendeza Mungu (Ebr. 11:6), lakini Yesu anakubali hata imani ndogo kabisa na, kwa imani (_kwa njia ya upatanisho wa Kristo_), tunaweza kumpendeza. Kwa njia ya imani na kwa sababu ya kazi ya Kristo kwa niaba yetu, tunaweza kuitikia kwa njia zinazompendeza Mungu, sawa na jinsi baba wa kibinadamu anavyofurahi mtoto anapomletea zawadi isiyo na thamani.

Hivyo, tunapaswa kufuata ushauri wa Paulo wa kufanya liwe lengo letu “kumpendeza” Mungu (2 Kor. 5:9, 10, linganisha na Kol 1:10, 1 The. 4:1, Ebr. 11:5). Na tunapaswa kumwomba Mungu abadilishe maslahi yetu ili kujumuisha masilahi bora kabisa ya wale tunaowapenda, na kupanua upendo wetu ili uwafikie wengine. “Mpendane ninyi kwa ninyi; kwa heshima mkiwatanguliza wenzenu; kwa bidii, si walegevu; mkiwa na juhudi katika roho zenu; mkimtumikia Bwana; kwa tumaini, mkifurahi; katika dhiki, mkisubiri; katika kusali, mkidumu; kwa mahitaji ya watakatifu, mkifuata ukarimu” (Rum. 12:10—13).

`Ikiwa Mungu anatukubali kwa njia ya Kristo, tunapaswa kuwakubali wengine zaidi kiasi gani? Amri ya kumpenda jirani yako kama nafsi yako (Law. 19:18, Mt. 22:39) na kanuni ya msingi ya kuwatendea watu jinsi unavyotaka utendewe vinafafanuaje wazo hili?`