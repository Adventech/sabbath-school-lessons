---
title:  Kushangilia kwa Furaha Kuu
date:  13/01/2025
---

Ingawa ni vigumu kwetu kuelewa, Mungu anamwona kila mtu kuwa wa thamani isiyopimika, ndiyo maana anafurahia wokovu wa hata roho moja.

`Soma Sefania 3:17. Aya hii inafafanuaje mfano wa mwana mpotevu?`

Sefania 3:17 inaonesha kwa mkazo furaha ya Mungu juu ya watu Wake waliokombolewa. Karibia kila neno linalomaanisha furaha na shangwe katika lugha ya Kiebrania limetumiwa katika aya hii moja, likielezea furaha ya Mungu juu ya watu Wake waliokombolewa. Ni kana kwamba hakuna istilahi moja kwa yenyewe inayotosha kuelezea ukubwa wa furaha ya Mungu katika siku hiyo.

Ona, pia, Mungu alipo kulingana na aya hii—“katikati” ya watu Wake. Upatanisho unaotokana na uhusiano wa upendo huambatana na kuwepo kwa haraka kwa Mungu. Kama vile baba—anapomwona mwanawe kwa mbali, anakuja mbio—hapa Mungu yu katikati ya watu Wake.

Katika Isaya 62:4, taswira kama hiyo inaelezewa kwa mfano wa ndoa. Kwa mujibu wa Isaya 62:4, watu wa Mungu ‘wataitwa Hefsiba,’ linalomaanisha “Ninamfurahia,” na nchi itaitwa “Beula,” inayomaanisha “kuolewa.” Kwa nini? Kwa sababu, aya hii inasema, “BWANA anakufurahia, na nchi yako itaolewa.” Kilele cha furaha ya Mungu kinawekwa akiba kwa ajili ya siku ya urejeshaji, atakapowapokea watu Wake na kutufurahia, kama vile baba alivyomfurahia mwana wake mpotevu.

`Soma Waefeso 5:25-28. Hili linasema nini kuhusu aina ya upendo ambao tunaitwa pia kuuonesha?`

Aya hii inawasihi waume kuwapenda wake zao “kama Kristo naye alivyolipenda kanisa na kujitoa kwa ajili yake,” na kuwapenda wake zao “kama miili yao wenyewe” (Efe. 5:25, 28). Aya hizi hazikazii tu aina ya upendo usio na ubinafsi na wa kujitoa kafara mume anaopaswa kuwa nao kwa mke wake bali pia zinaonesha kwamba Kristo Mwenyewe anawapenda watu Wake (kanisa) kama sehemu Yake Mwenyewe.