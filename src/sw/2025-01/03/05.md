---
title:  Mawe Yaliyo Hai
date:  15/01/2025
---

Ni kwa namna gani sisi, kama viumbe walioanguka, wenye dhambi, tunaweza kumpendeza Mungu Mtakatifu?

Soma Warumi 8:1 na Warumi 5:8. Aya hizi zinatufundisha nini kuhusu nafasi/hadhi yetu mbele za Mungu?

Mungu huwapa watu neema kabla ya mwitikio wowote wa mwanadamu. Kabla ya chochote tunachosema au kutenda, Mungu hutujia na kutupa fursa ya kukubali au kukataa upendo Wake. Kama Warumi 5:8 inavyosema, “Bali Mungu aonyesha pendo lake yeye mwenyewe kwetu sisi, kwa kuwa Kristo alikufa kwa ajili yetu, tulipokuwa tungali wenye dhambi,” (linganisha na Yer. 31:3). Na tunaweza kupatanishwa na Mungu na hata kupendeza machoni Pake, kwa imani kupitia kazi ya Mkombozi wetu.

Soma 1 Petro 2:4-6 na ulinganishe na Waebrania 11:6. Hili linatuambia nini kuhusu jinsi tunavyoweza kumpendeza Mungu?

Bila Mungu kuingilia kati, watu walioanguka hawawezi kuleta chochote cha thamani kwa Mungu. Lakini Mungu, kwa neema na rehema Zake, amefanya njia, kupitia kazi ya Kristo. Hasa, “kwa njia ya Yesu Kristo” tunaweza “kutoa dhabihu za roho zinazokubaliwa na Mungu” (1 Pet. 2:5). Ingawa “pasipo imani haiwezekani kumpendeza” (Ebr. 11:6), kwa kazi ya upatanishi ya Kristo, Mungu “atawafanya kuwa wakamilifu” waaminio “katika kila tendo jema mpate kuyafanya mapenzi yake, naye akifanya ndani yetu lipendezalo mbele zake, kwa Yesu Kristo, utukufu una yeye milele na milele. Amina” (Ebr. 13:21). Wale wanaomwitikia Mungu kwa imani wanahesabiwa kuwa wenye haki mbele zake kwa njia ya upatanisho wa Kristo, ambaye haki Yake pekee ndiyo inayokubalika. Na wale wanaoitikia mwanzo wa upendo wa Mungu wanahesabiwa kuwa wanastahili kwa njia ya upatanisho wa Kristo (Lk. 20:35), Naye huwabadilisha wafanane Naye (1 Kor. 15:51—57, 1 Yoh. 3:2). Kazi ya Mungu ya ukombozi si kwa ajili yetu tu, bali ndani yetu, pia.

`Kwa nini wazo la Kristo kuwa mpatanishi wako mbinguni linatia moyo sana?`