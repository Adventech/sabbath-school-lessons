---
title:  Kisa cha Ayubu
date:  04/03/2025
---

Katika kitabu cha Ayubu, tumepewa ufahamu wa kustaajabisha katika uhalisi wa pambano kuu.

Soma Ayubu 1:1-12 na Ayubu 2:1-7. Ni kanuni zipi za pambano kuu tunazoziona zikifunuliwa hapa?

Maelezo mengi muhimu yanaweza kupatikana kutoka katika aya hizi. Kwanza, inaonekana kuna namna fulani ya mandhari ya baraza la mbinguni, si tu mazungumzo kati ya Mungu na Shetani; viumbe wengine wa mbinguni wanahusika.

Pili, kuna mjadala fulani uliopo, unaoashiriwa na ukweli kwamba Mungu anauliza ikiwa Shetani amemwangalia Ayubu. Kumwangalia Ayubu kwa nini? Swali lina mantiki katika muktadha wa mjadala mkubwa, unaoendelea.

Tatu, wakati Mungu akimtangaza Ayubu kuwa mkamilifu, mwelekevu na anayemcha Mungu, Shetani anadai kwamba Ayubu anaonekana kumcha Mungu kwa sababu tu Mungu anamlinda. Hili ni sawa na kashfa dhidi ya tabia ya Ayubu na ya Mungu pia (linganisha na Ufu. 12:10, Zek 3).

Nne, Shetani anadai kwamba ulinzi wa Mungu kwa Ayubu (ukingo) si haki na hufanya isiwezekane kwa Shetani kuthibitisha madai yake. Hili linaonesha baadhi ya mipaka iliyopo kwa Shetani (masharti ya pambano), na kwamba inaonekana Shetani amejaribu kumdhuru Ayubu.

Mungu anajibu shutuma za Shetani mbele ya baraza la mbinguni kwa kumruhusu Shetani ajaribu nadharia yake, lakini ndani ya mipaka tu. Kwanza anampa Shetani mamlaka juu ya “yote aliyo nayo.” lakini anamzuia asimdhuru Ayubu mwenyewe (Ayu. 1:12). Baadaye, baada ya Shetani kudai kwamba Ayubu anajijali mwenyewe tu, Mungu anamruhusu shetani kumtesa Ayubu binafsi, lakini Shetani lazima asiguse uhai wake (Ayu. 2:3-6).

Shetani analeta maafa mengi dhidi ya nyumba ya Ayubu. lakini katika kila kisa Ayubu anaendelea kulibariki jina Lake (Ayu. 1:20-22, Ayu. 2:9, 10), akipotosha mashitaka ya Shetani.

Tunajifunza mambo mengi hapa, kama vile kwamba kuna masharti ya kushindana katika pambano la ulimwengu mzima. Kuna vigezo katika mahakama ya mbinguni ambapo madai yaliyotolewa dhidi ya Mungu yanaweza kuamuliwa, lakini bila Mungu kukiuka kanuni takatifu zitokanazo na upendo, msingi wa serikali ya Mungu na jinsi anavyotawala ulimwengu na viumbe wenye akili ndani yake.

Matukio haya ya mbinguni katika kitabu cha Ayubu yanatupa ufahamu wa kustaajabisha juu ya uhalisi wa pambano kuu, na jinsi linavyopiganwa hapa duniani.