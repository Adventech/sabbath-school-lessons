---
title:  Mungu Anayeghairi
date:  05/02/2025
---

Je, Mungu anaweza “kughairi”? Ikiwa ndivyo, hilo linamaanisha nini? Tumeona kwamba tabia ya Mungu haibadiliki kamwe. Hata hivyo, baadhi ya maandiko ya Biblia yanazungumzia Mungu kama “anayeghairi’ au “kutuliza hasira.” Angalau kwa wanadamu, kutubu/ kughairi kunahusisha kutambua kwamba mtu amefanya jambo baya. Basi, kwa namna gani baadhi ya aya za Biblia zinaweza kumweleza Mungu kama “aliyeghairi”?

Soma Kutoka 32:14 na ulinganishe na Yeremia 18:4—10. Unaelewa nini kuhusu maelezo haya ya “kughairi” kwa Mungu?

Katika aya hizi na zingine nyingi, Mungu anaelezewa kama anayeghairi hukumu kwa kuitikia toba fulani au kuomba kwa watu. Mungu anaahidi kwamba, ikiwa watu watageuka kutoka katika uovu wao, atageuka kutoka katika hukumu aliyoipanga. Kugeuka kwa Mungu kuleta hukumu kwa kuitikia toba ya mwanadamu ni mada iliyoenea pote katika Maandiko.

Soma Hesabu 23:19 na 1 Samweli 15:29. Maandiko haya yanafundisha nini kuhusiana na iwapo Mungu “anaghairi” au “kujuta”?

Aya hizi zinatangaza dhahiri kwamba Mungu “ ‘si mwanadamu hata ajute’ ” (1 Sam. 15:29) na “ ‘Mungu si mtu, aseme uongo; Wala si mwanadamu, ajute; Iwapo amesema, hatalitenda? Iwapo amenena, hatalifikiliza?’ ” (Hes. 23:19). Ukisoma kwa kuzingatia aya zingine, maandiko haya hayawezi kuchukuliwa kumaanisha kwamba Mungu “haghairi” hata kidogo, lakini badala yake yanawasilisha ukweli kwamba “haghairi” au “kujuta’” kwa njia ambazo wanadamu hufanya. Badala yake, Mungu daima anatimiza ahadi Zake, na wakati atabadili uelekeo katika kuitikia toba ya mwanadamu, Yeye daima anafanya hivyo kwa kupatana na wema Wake na Neno Lake. Mungu hughairi hukumu kwa kuitikia toba, hasa kwa sababu tabia Yake ni njema, ya haki, ya upendo, na ya rehema.

`Ni nini umuhimu wa maelezo ya Biblia ya “kughairi” kwa Mungu? Hili linawasilisha nini kuhusu uthabiti wa tabia ya Mungu pamoja na ukweli kwamba Mungu anaingia katika mahusiano ya kweli yenye maafikiano ambayo kwa hakika yanaleta tofauti Kwake?`