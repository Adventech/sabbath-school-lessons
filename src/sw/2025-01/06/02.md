---
title:  Upendo na Haki
date:  02/02/2025
---

Katika Maandiko yote, upendo na haki vinaenda pamoja. Upendo wa kweli unahitaji haki na haki ya kweli inaweza kutawaliwa na kudhihirishwa kwa upendo tu. Hatujazoea kufikiria dhana hizi mbili pamoja, lakini hiyo ni kwa sababu tu upendo na haki vimepotoshwa sana na wanadamu.

Soma Zaburi 33:5, Isaya 61:8, Yeremia 9:24, Zaburi 85:10 na Zaburi 89:14. Maandiko haya yanafafanuaje jinsi Mungu anavyojishughulisha na haki?

Maandiko haya yanasema dhahiri kwamba Mungu anapenda haki (Zab. 33:5, Isa. 61:8). Katika Maandiko, dhana za upendo na haki zinaunganishwa kwa njia isiyoweza kutenganishwa. Upendo wa Mungu na haki ya Mungu vinakwenda pamoja, na anashughulika sana kwamba uadilifu na haki vitendeke katika ulimwengu huu.

Basi, kwa sababu nzuri, manabii wanalaumu kila aina ya udhalimu, ikijumuisha sheria zisizo za haki, mizani ya uongo, udhalimu na uonevu wa maskini na wajane au mtu yeyote asiyejiweza. Ingawa watu wanafanya maovu na udhalimu mwingi, Mungu ndiye daima “ ‘atendaye wema, na hukumu, na haki katika nchi’ ” (Yer. 9:24). Kwa hiyo, katika Maandiko yote, wale waaminifu kwa Mungu wanatazamia sana hukumu ya Mungu kama jambo jema sana kwa sababu inaleta adhabu dhidi ya watenda maovu na wakandamizaji na inaleta haki na ukombozi kwa wahanga wa udhalimu na uonevu.

Kwa kweli, uadilifu na haki ndiyo msingi wa serikali ya Mungu. Serikali ya Mungu ya upendo yenye adili ni yenye haki na uadilifu, tofauti kabisa na serikali potovu za ulimwengu huu, ambazo mara nyingi hufanya udhalimu kwa faida binafsi na mamlaka binafsi. Katika Mungu, “fadhili na kweli zimekutana; haki na amani zimehusiana" (Zab. 85:10).

Na Mungu anaweka wazi kile anachotarajia kutoka kwetu. “Ee mwanadamu, yeye amekuonyesha yaliyo mema; na Bwana anataka nini kwako, ila kutenda haki, na kupenda rehema, na kwenda kwa unyenyekevu na Mungu wako?” (Mik. 6:8). Ikiwa kuna kitu chochote tunachopaswa kuakisi katika tabia ya Mungu, upendo —haki na rehema vinayotokana nao—ungekuwa kiini.

`Ni mifano gani, hata sasa ya haki ya kibinadamu iliyopotoshwa? Basi, tunawezaje kupaza sauti kwamba haki kamilifu ya Mungu ije siku moja?`