---
title:  Tabia ya Mungu Isiyobadilika
date:  04/02/2025
---

Soma Malaki 3:6 na Yakobo 1:17. Aya hizi zinatufundisha nini kuhusu tabia ya Mungu?

Katika Malaki 3:6, Mungu anatangaza, “ ‘Mimi BWANA, sina kigeugeu.’ ” Wakati ambapo wengine wanasoma sehemu hii ya aya na kuchukulia kuwa ina maana kwamba Mungu habadiliki kwa namna yoyote ile, sehemu iliyosalia ya aya na muktadha wake wa karibu vinaonesha kwamba kutobadilika kwa Mungu kunakothibitishwa hapa ni kutobadilika kwa Mungu kimaadili. Sehemu iliyosalia ya aya inaonesha kwamba Mungu anaweza kubadilika kimahusiano, kwani Mungu anasema: “ ‘Ndiyo maana ninyi hamkuangamizwa, enyi wana wa Yakobo.’ ” Na katika aya inayofuata, Mungu anawatangazia watu Wake, “ 'Nirudieni Mimi, nami nitawarudia ninyi’ ” (Mal. 3:7).

Kwa hivyo, Mungu anaingia katika mahusiano yanayoweza kuvunjika na kurejeshwa tena na tena na viumbe Wake, lakini kupitia mahusiano hayo yote ya kuvunjika na kurejeshwa tena na tena, na kupitia kila kitu kingine, tabia ya Mungu ni thabiti. Hili pia linathibitishwa katika Yakobo 1:17, inayotangaza kwamba kila kitolewacho kilicho kamili hutoka kwa Mungu, ambaye Kwake –hakuna kubadilika. Mungu si chanzo cha uovu.

Hapa na kwingineko, Maandiko yanafundisha tena na tena kwamba tabia ya Mungu haibadiliki. Kwa maneno mengine, Biblia inafundisha kwa uthabiti kwamba Mungu hawezi kubadilika kimaadili. Hata hivyo, Mungu anaweza na anaingia katika uhusiano halisi na viumbe, ambao Mungu huwaitikia, lakini daima kwa upendo na haki.

Soma 2 Timotheo 2:13; Tito 1:2; na Waebrania 6:17, 18. Maandiko haya yanafundisha nini juu ya Mungu?

Mungu hawezi kujikana Mwenyewe; Mungu kamwe hadanganyi; na ahadi za Mungu hazivunjiki. Tunaweza kuwa na hakika kwamba Mungu wa Biblia ni Mungu yule yule ambaye (katika Kristo) alijitoa kwa hiari kwa ajili yetu msalabani. Yeye ni Mungu anayeweza kutumainiwa, bila shaka/kusitasita na tunaweza kuwa na ujasiri na tumaini kwa wakati ujao kwa sababu, kama Waebrania 13:8 inavyoliweka, “Yesu Kristo ni yeye yule jana, na leo na hata milele.”

`Unawezaje kujifunza kuutumainia wema wa Mungu hata wakati mambo yameenda vibaya sana katika maisha yako? Taswira ya Mungu msalabani inafanya nini ili kukusaidia kujifunza kuuamini wema Wake?`