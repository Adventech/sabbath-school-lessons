---
title:  Mungu ni Mwema na wa Haki Kabisa
date:  03/02/2025
---

Mungu hadai tu kupenda haki na kuwataka watu kupenda na kutenda haki, lakini Mungu Mwenyewe kikamilifu na kwa uthabiti anaonesha kwa mfano sifa hizi. Maandiko yanafundisha kwamba Mungu ni Mtakatifu kabisa, mwaminifu, mwenye haki na mwenye upendo. Mungu daima hufanya kile tu kilicho cha upendo, uadilifu na haki. Yeye kamwe hafanyi uovu wowote.

`Soma Kumbukumbu la Torati 32:4 na Zaburi 92:15. Aya hizi zinafundisha nini kuhusu uaminifu na haki ya Mungu?`

Aya hizi na zingine nyingi zinatangaza kwamba Mungu ni mwenye haki na mwenye upendo—“ndani yake hamna udhalimu” (Zab. 92:15, linganisha na Zab. 25:8, Zab. 129:4). Mungu “hatatenda uovu; kila asubuhi hudhihirisha hukumu yake, wala hakomi; bali mtu asiye haki hajui kuona haya” (Sef. 3:5). Tazama tofauti ya moja kwa moja ya tabia ya Mungu juu na dhidi ya ile ya wale wanaopenda udhalimu.

Mungu anajua kilicho bora kwa kila mtu, anamtakia kila mtu kilicho bora na anafanya kazi daima kuleta matokeo bora zaidi kwa wote wanaohusika.

`Soma Zaburi 9:7, 8 na Zaburi 145:9-17. Aya hizi zinafundisha nini kuhusu Mungu?`

Mungu wa Biblia ni “mwamuzi mwenye haki” (Zab. 7:11) na hatakaa na mtu mwovu (Zab. 5:4). Kama 1 Yohana 1:5 inavyofundisha, “Mungu ni nuru wala giza lolote hamna ndani yake.” Kwa hakika, Mungu si mwema kikamilifu tu, bali kulingana na Yakobo 1:13, “Mungu hawezi kujaribiwa na maovu” (linganisha na Hab. 1:13).

Katika haya yote, wema na utukufu wa Mungu vimeunganishwa pasipo kutenganishwa. Wakati wengi wanaabudu mamlaka, Mungu ana mamlaka yote, lakini Yeye anatumia mamlaka Yake kwa njia za haki na upendo tu. Si kwa nasibu kwamba Musa alipomwuliza Mungu, “ ‘Unionyeshe utukufu wako,’ ” Mungu alijibu kwa kusema “ ‘Nitapitisha wema Wangu wote mbele yako ” (Kut. 33:18, 19).

`Kwa nini Mungu mwema namna hii anaruhusu kuwepo uovu mwingi ulioko katika ulimwengu huu? Jadili jibu lako darasani.`