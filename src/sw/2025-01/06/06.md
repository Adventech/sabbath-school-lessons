---
title:  Shika Sana Upendo na Haki
date:  06/02/2025
---

Maandiko yanafundisha kila mara kwamba “ 'Bwana, Mungu wenu, ndiye Mungu; Mungu mwaminifu, ashikaye agano lake na rehema zake kwao wampendao, na kushika amri zake, hata vizazi elfu’ ” (Kum. 7:9). Tabia Yake ya wema na upendo ilidhihirishwa kwa kiwango kikubwa na Yesu pale msalabani (tazama Rum. 3:25, 26; Rum. 5:8). Kwa mujibu wa Zaburi 100:5, “Kwa kuwa Bwana ndiye mwema; Rehema zake ni za milele; Na uaminifu wake vizazi na vizazi,” linganisha na Zab. 89:2). Hivyo, Mungu anaweza kutumainiwa; Anatoa tu zawadi nzuri kwa watoto Wake (Yak. 1:17; linganisha na Luka 11:11-13 ). Kwa hakika, huwatendea mambo mema hata wale wanaojiweka mahali pa maadui Zake.

`Soma Mathayo 5:43–48. Hili linatufundisha nini kuhusu upendo wa ajabu wa Mungu? Tunapaswa kuwatendeaje wengine kulingana na mafundisho haya ya Yesu?`

Mathayo 5 inaelezea upendo wa Mungu kama upendo mkamilifu. Upendo usio mkamilifu ni upendo unaopenda wale tu wanaokupenda. Lakini Mungu anawapenda hata wale wanaomchukia, hata wale wanaosimama kama adui Zake. Upendo Wake ni kamili na kwa hiyo, ni mkamilifu.

Ingawa upendo na rehema za Mungu vinapita kwa mbali matarajio yoyote ya kimantiki, kamwe haupuuzi au kupinga haki. Kinyume chake, unaleta haki na rehema pamoja (Zab. 85:10). Kadhalika, Biblia inatuhimiza: “ ‘Shika fadhili na hukumu; ukamngojee Mungu wako daima’ ” (Hos. 12:6). Kama toleo lingine linavyoliweka, “Shika sana upendo na haki” (Hos. 12:6, linganisha na Lk. 11:42).

Hatimaye, Mungu Mwenyewe ataleta haki kamilifu. Warumi 2:5 inafundisha, “hukumu Yake ya haki itafunuliwa” (Rum. 2:5). Hatimaye, waliokombolewa wataimba: “ 'Ni makuu, na ya ajabu, matendo yako, Ee Bwana Mungu Mwenyezi; Ni za haki, na za kweli, njia zako, Ee Mfalme wa mataifa. Ni nani asiyekucha, Ee Bwana, na kulitukuza jina lako? Kwa kuwa wewe peke yako u Mtakatifu; kwa maana mataifa yote watakuja na kusujudu mbele zako; kwa kuwa matendo yako ya haki yamekwisha kufunuliwa' ” (Ufu. 15:3, 4, linganisha na Ufu. 19:1, 2).

`Isaya 25:1 inasema, “Ee Bwana, wewe u Mungu wangu; Nitakutukuza na kulihimidi jina lako; Kwa kuwa umetenda mambo ya ajabu, Mashauri ya kale, kwa uaminifu na kweli.” Tunawezaje kujifunza kumsifu Mungu, hata katika nyakati mbaya? Ni kwa njia zipi maisha yako mwenyewe yanaweza kutoa sifa kwa Mungu kwa njia inayoendeleza haki katika eneo lako la ushawishi?`