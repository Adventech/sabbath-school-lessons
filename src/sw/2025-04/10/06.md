---
title:  Yoshua na Sisi
date:  04/12/2025
---

`Yoshua, kama mfano, anaelekeza mbele zaidi ya huduma ya Yesu Kristo kwenye utimilifu katika maisha ya kanisa, mwili wa Kristo. Ni kwa namna gani vita vilivyopambanwa na Israeli chini ya Yoshua vinaonesha mapambano ya kiroho ya kanisa? Kuna tofauti kati ya hayo mapambano? Taz. 1 Tim. 1:18; 2 Tim. 4:7; Efe 6:10-12; 2 Kor. 10:3—5; na Mdo. 20:32.`

Waandishi wa Agano Jipya wanatambua utimilifu wa “kikanisa wa mfano wa Yoshua. Washiriki wa mwili wa Kristo, yaani kanisa, wanahusika kwenye vita ya kiroho dhidi ya nguvu za uovu; hata hivyo, wanafurahia pumziko la neema ya Mungu (Ebr. 4:9-11) na baraka za urithi wa kiroho. 

`Je aya zifuatazo zinasema nini juu ya utimilifu wa mwisho wa mfano wa Yoshua? 1 Pet. 1:4; Kol. 3:24; Ufu. 20:9; Ufu. 21:3.`

Utimilifu wa mwisho uliokamili wa mfano wa Yoshua utakamilishwa wakati wa kuja kwa mara ya pili kwa Yesu Kristo (kipengele cha matukio makuu ya wakati wa mwisho). 

Maisha ya Yoshua yaliakisi tabia ya Mungu sana kiasi ambacho vipengele fulani vya maisha yake vilikuwa na tabia ya kinabii ikiashiria shughuli na nafsi ya Masihi. 

Kwetu leo, Masihi amekwisha kuja. Huduma Yake haihitaji kuoneshwa kama inayokuja baadaye, lakini bado tunayo fadhila ya kuakisi tabia Yake — utukufu ambao Kristo alitamani kushiriki na wanafunzi Wake (Yohana 17:22) na hiyo inaweza kuwa yetu kwa kuzingatia tabia ya Kristo (2 Kor. 3:18). Kadiri tunavyomtafakari Yesu, ndivyo tutakavyozidi kuakisi uzuri wa tabia Yake. Hili ni la msingi sana kwa kile ambacho mwendo wetu wa kila siku pamoja na Kristo unapaswa kutuongoza kwacho. Hii ndiyo sababu muda katika Neno Lake, kila siku, ni jambo muhimu sana. Hii ndiyo sababu pia, inatupasa tutumie muda katika kuyatazama maisha na tabia na mafundisho ya Bwana Yesu. Kwa kutazama, ndiyo, tunabadilishwa. 

`Yoshua, aliye mfano, aliwauliza Waisraeli: “Je! Hata lini mtakuwa walegevu katika kuingia kwenu na kuimiliki hiyo nchi, ambayo yeye Bwana, Mungu wa baba zenu, amewapa?” (Yos. 18:3). Bwana Yesu, aliyekuwa akiwakilishwa kwa mfano wa Yoshua, angewekaje swali hilo leo?`