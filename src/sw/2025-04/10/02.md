---
title:  Uainishi wa Kibiblia
date:  30/11/2025
---

`Jifunze Maandiko yafuatayo yanayorejea kwenye mifano na ujaribu kufasili kuwa huo ni uainishi gani wa kibiblia: Rum. 5:14; 1 Kor. 10:1-13; Ebr. 8:5 na Ebr. 9:23.`

Vifungu hivi vya Biblia vinatumia neno “aina” (kwa Kiyunani, typos) au “mfano” (Kwa Kiyunani, antitypos) kurejelea jinsi mwandishi wa Agano Jipya alivyofafanua uhusiano kati ya andiko la Agano la Kale au tukio, na maana yake katika wakati wake mwenyewe, au katika siku zijazo. 

Uainishi (Taipolojia) ni tafsiri mahususi ya watu, matukio, au taasisi inayomwonesha Yesu au mambo mengine halisi yaliyomo katika injili. Aina hiyo inalingana na kitu halisi kama kielelezo au umbo tupu linaloakisi umbo la asili, hata kama kile kilicho halisi, kinatimiza kikamilifu madhumuni ya ule mfano. Kwa hiyo, aina au mfano wa kibiblia uliundwa kulingana na muundo wa Mungu ambao ulikuwa umekuwepo kwa uthabiti, au kimawazo, katika maoni ya Mungu, na unatumika kuunda nakala za siku zijazo (vilivyo halisi). 

Ni muhimu kuelewa kwamba waandishi wa Agano Jipya hawakuhusisha kwa nasibu maana ya mfano kwa baadhi ya maandiko ya Agano la Kale ili kujenga hoja. Mfano au aina ya Agano la Kale unathibitishwa kila mara katika maandishi ya kinabii kabla ya kupata utimilifu wa kilicho halisi kwenye Agano Jipya. 

`Angalia jinsi Daudi anavyoonekana katika Agano la Kale, na kisha jinsi anavyooneshwa kwenye Agano Jipya. Ni mafundisho gani tunayoweza kujifunza kuhusu jinsi uainishaji unavyofanya kazi kutokana na mfano huu?`

`a. Daudi (Zab. 22:1, 14-18)`

`b. Daudi mpya (Yer. 23:5; Isa. 9:5, 6; Isa. 11 :1-5);`

`c. Daudi halisi (aliyekuwa amewakilishwa awali) (Yohana 19:24):`

Kwa kuangalia aya hizi, tunagundua kwamba Agano la Kale lenyewe linatoa ufunguo wa kutambua na kutumia mifano katika Maandiko. Yaani, waandishi wa Agano Jipya, ambao Maandiko yao yalikuwa lile Agano la Kale, walivuviwa na Roho Mtakatifu kutumia mifano ya Agano la Kale kufunua “ukweli wa leo” (2 Pet. 1:12), hasa kumhusu Yesu na huduma Yake.

