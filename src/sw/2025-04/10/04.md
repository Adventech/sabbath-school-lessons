---
title:  Yoshua, Mfano
date:  02/12/2025
---

`Kwa kuzingatia uainishaji wa kibiblia, kuna umuhimu gani ufananishaji (usambamba) kati ya maisha ya Musa na ya Yoshua? Taz. Kut. 3:1, 2; Yos. 1:1—3; Hes. 13:1, 2; Yos. 2:1; Kut. 3:5; Yos. 5:15.`

Kama tulivyogundua katika juma la kwanza, Yoshua anawasilishwa “Kama Musa mpya ambaye, katika maisha ya kizazi cha pili, anarudia hatua muhimu zaidi za Kutoka Misri. Kama vile Musa alivyokuwa, anaagizwa pale anapokutana yeye binafsi na Bwana. Chini ya uongozi wa wote wawili, umaarufu wa Israeli kati ya mataifa ulichochea hofu. Musa aliongoza Israeli katika kuvuka Bahari ya Shamu, Yoshua anawaongoza Waisraeli katika kuvuka kimuujiza Yordani. Viongozi wote wawili wanakumbushwa juu ya umuhimu wa tohara na umuhimu wa Pasaka. Mana inaanza kunyesha wakati wa Musa, na inaisha na Yoshua. Wote wawili wanaamriwa kuvua viatu vyao. Mkono ulionyooshwa wa wote wawili unaashiria ushindi kwa Israeli. Musa anatoa maagizo ya kugawanywa kwa nchi na kuanzishwa kwa miji ya makimbilio. Yoshua anatimiza maagizo. Wote wawili wanatoa hotuba ya kuaga taifa na kufanya upya agano kwa ajili ya watu mwishoni mwa huduma yao. 

`Soma Kumbukumbu 18:15-19; Kum. 34:10—12; Yohana 1:21; Matendo 3:22-26 na Matendo 7:37. Ni nani anayetimiza unabii wa Musa kuhusu nabii kama yeye? Yoshua anaonekanaje kufaa kuwa ndiye aliyetabiriwa hapa?`

Maisha ya Yoshua yalikuwa sehemu ya utimilifu wa unabii uliofanywa na Musa (Kum. 18:15, 18). Hata hivyo, unabii uliotolewa na Musa haukutimizwa katika maana yake halisi kabisa. Katika maana yake halisi kabisa, unabii ungeweza kutimizwa tu (_au kukamilishwa_) na Masihi. Yeye alimjua Baba kwa karibu sana (Yohana 1:14, 18); Yeye alikuwa wa kweli na alimdhihirisha Baba kwa uaminifu (Luka 10:22; Yohana 14:6; Mathayo 22:16). Kwa kweli Mungu alitia maneno Yake kinywani mwake (Yohana 14:24). Hivyo, maisha ya wote wawili; ya Musa na ya Yoshua yanakuwa mifano ya Masihi aliyekuwa anakuja, Yesu. 

`Ni kwa namna gani Yesu ni kitovu cha kutembea kwako na Bwana? Kwa nini ni lazima kwamba Yesu, na kile ambacho amekufanyia, kiwe ni msingi wa uzoefu wako wote wa Kikristo?`