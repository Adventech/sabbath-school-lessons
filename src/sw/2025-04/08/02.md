---
title:  Uaminifu
date:  16/11/2025
---

`Soma Hesabu 13:6, 30—32; na Yoshua 14:6, 14. Kalebu alikuwa nani? Nafasi yake ilikuwa ipi kati ya watu wa Israeli?`

Jina la Kalebu linatokana na neno la Kiebrania, keleb, mbwa,” ambalo wakati wote linaonekana kwenye Agano la Kale katika muktadha hasi. Hata hivyo, keleb linatumika kwenye nyaraka zilizo nje ya zile za kibiblia pamoja na nyimbo kuelezea juu ya ujasiri, uthabiti na uaminifu wa mtumishi kwa bwana wake. Kwa kuzingatia hili, Kalebu alikuwa mwaminifu kwa jina lake, akidhihirisha katika maisha yake yote uaminifu usioyumba kwa Bwana wake. 

Hii inaonesha nini juu ya Kalebu kwamba alikuwa radhi. kutoa mawazo yake ingawa wapelelezi walio wengi walikuwa na mawazo tofauti kabisa, na watu wa Israeli walitishia kumuua? Tazama Hesabu 14:6—10, 21—25; Hes. 26:65; Hes. 32:12. 

Hebu tafakari juu ya hawa viongozi muhimu wa Waisraeli, waliokuwepo wakati mmoja na Yoshua na Kalebu: _Shamua, Shafati, Igali, Palti, Gadieli, Gadi, Amieli, Sethuri, Nabi na Geueli._ Je, unaweza kuyatambua majina haya kwa haraka? 

Pengine la. 

Kwa nini? Kwa sababu ni majina ya wale wapelelezi wengine kumi waliotumwa na Musa ili kuipeleleza nchi ya Kanaani. Wamesahaulika kwa sababu majina yao hayastahili kukumbukwa. Taarifa waliyoileta ilionesha kwamba ile Nchi ya Ahadi haingewezekana kuitwaa. Hawa walijiona kama panzi wakijilinganisha na majitu waliokuwa wakazi wa sehemu za maeneo ya ile nchi, na mioyo yao iliyeyuka kwa hofu mbele za kuta “zisizoingilika” za miji iliyojengwa kwa ngome pale Kanaani. 

Kalebu, akiwa mwenye umri mkubwa kati ya wale wapelelezi wawili walioleta taarifa chanya, akaongoza katika kuwasilisha uwezekano mwingine: mtazamo wa imani. Alikuwa radhi kunena kile alichojua ni sahihi, licha ya upinzani, hata katika hali ya kukabiliana na uwezekano wa kuuawa: “Lakini mkutano wote wakaamuru wapigwe kwa mawe” (Hes. 14:10). 

`Huwa unafanya nini, pale uonapo kuwa walio wengi wanaokuzunguka wana mtazamo tofauti, wenye mwelekeo kinyume na imani yako ya ndani kabisa?`