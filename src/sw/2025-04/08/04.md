---
title:  Nguvu ya kielelezo
date:  18/11/2025
---

`Soma Yoshua 15:16—19; Waamuzi 1:13 na Waamuzi 3:7-11. Kisa hiki kinakuambia nini juu ya nguvu ya kielelezo? Ni kwa jinsi gani mtazamo wa Kalebu unajidhihirisha katika kizazi cha vijana?`

Kwenye kifungu hiki, Kalebu anaahidi kumtoa binti yake, Aksa, aolewe na yule atakayeushinda mji wa Debiri. Othnieli anaushinda ule mji na hivyo anafaulu kuushika mkono wa Aksa. Kisa hiki ni muhimu, kwa sababu, kwa mara nyingine tena, kinadhihirisha ujasiri, imani na utayari wa Kalebu wa kukabiliana na changamoto. 

Kinaonesha pia Kwamba kizazi kilichofuata cha Waisraeli kilitembea kwenye mfano wa hawa waliokuwa hodari wa imani, Kalebu na Yoshua. Kizazi cha awali kinapofunga huduma yao, kunakuwa na kizazi kipya kinachokuwa tayari kukabiliana na changamoto na kuendelea kutimiliza mpango wa Mungu kwa ajili ya Israeli. 

Kwa namna ambayo si tofauti na ombi la Kalebu kwa Yoshua, “Unipe nchi hii ya milima,” Aksa, akitiwa moyo na mumewe, anaonesha imani hiyo hiyo na maazimio aliyoyaonesha baba yake. Kupitia kwa azma na ujasiri wake, Aksa anaendeleza namna ya mfano wa Kalebu ya utimilizaji wa ahadi ya kuitwaa ile nchi. 

Kwa kweli, ile nchi ni zawadi kutoka kwa Yahweh kwa ajili ya Israeli, lakini Israeli sharti waitwae kwa kudai zile ahadi za Bwana kwa imani na ujasiri. Azma ya Aksa inatangulia uvumilivu wa wale wanawake kwenye vitabu vya Injili ambao hawangeweza kugeuzwa na umati wa watu au wanafunzi na wasingekata tamaa hadi pale walipopokea baraka ya Yesu kwa ajili yao wenyewe na familia zao. 

`Soma Luka 18:1-5. Tunapata fundisho gani hapa?`. 

`Kupitisha mwenge wa imani hadi kwenye kizazi kinachofuata ni jambo muhimu kwa ajili ya ukamilishwaji wa utume ambao Mungu ametukabidhi. Fikiria juu ya changamoto za kuvitisha imani kwenda kwa kizazi kinachofuata, kwa upande mmoja, na juu ya fursa kwa ajili ya vijana kupokea majukumu zaidi kwenye kazi ya Mungu, kwa upande mwingine. Tunaweza kufanya nini kusaidia na kufunza vijana wapate kuchukua uongozi wa kitauwa? 
Mfano wetu katika mchakato huu, ni wa maana kiasi gani?`