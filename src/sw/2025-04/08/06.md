---
title:  Kubadilishwa Kutokana na Kutafakari
date:  20/11/2025
---

Kutafakari mfano wa maisha wa mashujaa wakuu wa imani ni muhimu kwa ajili ya ukuaji wetu kiroho. Wakati huo huo, mfano wetu wa juu kabisa ni Yesu Kristo — maisha Yake na mafundisho Yake. Kudumu kutazama maisha ya Yesu kunatubadilishaje? Taz. Ebr. 12:1, 2; 2 Kor. 3:18. 

Marco lacoboni, mwanasayansi wa neva katika chuo kikuu cha California, Los Angeles, alifanyia utafiti kazi ya nyuroni za kioo. Mizunguko hii midogo ya chembe hai huamshwa wakati tunapofanya kitendo fulani—kama vile kucheka au kukumbatia mtu—na wakati tunapoangalia mtu mwingine akifanya kitendo hicho hicho. Shughuli ya nyuroni hizi inapunguza tofauti kati ya kuona na kutenda. 

Ellen G. White anazungumza juu ya umuhimu wa kuitazama tabia ya Yesu: “Tukimwangalia Yesu tunaweza kupata sura na mng'ao zaidi wa mambo ya Mungu, na kwa kutazama tubadilishwe. Wema, na upendo kwa majirani, vinakuwa kama silika za asili. Tunatengeneza tabia inayofanana kabisa na tabia ya Mungu. "Tunapokuwa katika kufanana naye, tunaongeza uwezo wetu wa kumfahamu Mungu. Tunazidi kuingia katika ushirikiano na ulimwengu wa mbinguni, na siku zote tutakuwa na ongezeko la uwezo wa kupokea utajiri wa ujuzi na hekima ya umilele.” _— Ellen G. White, Lulu za Uzima, uk. 251, 252._ 

`Soma Warumi 12:1, 2. Ni michakato gani miwili inafanya kazi kwa ajili ya makusudi yanayogongana maishani mwetu? Tunawezaje kuwa na uhakika kwamba tunatoa nafasi kwa ajili ya mchakato uliosahihi?`

Kwenye sura iliyowekwa kwa muhtasari ya Waraka kwa Warumi, mtume Paulo anazungumza juu ya nguvu mbili zinazokinzana zikijaribu kutengeneza maisha yetu kulingana na zinavyotaka. Kwa upande mmoja, ulimwengu unaotuzunguka, pamoja na mivuto yake mbalimbali, unajaribu kutulazimisha kila siku ili tuenende kulingana na tabia yake, ukileta athari ya upatanifu ndani yetu unaofanya kazi kutoka nje kwenda ndani. 

Ili kukinzana na athari hii, Roho Mtakatifu anaweza kutubadilisha kutokea ndani kwenda nje kama vile kiwavi kinavyobadilika hadi kuwa kipepeo kizuri. Lakini ili mchakato huo upate kutokea, tunahitaji kujitoa wenyewe kwa Mungu na kumwomba aendeleze kazi njema aliyoianzisha ndani yetu (Flp. 1:6). Mwishoni, inatupasa tufanye uchaguzi wa makusudi, kila wakati, kuenenda katika Roho.

