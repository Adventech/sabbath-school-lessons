---
title:  Nipe Nchi Hii ya Milima
date:  17/11/2025
---

`Soma Yoshua 14:6—14; Hesabu 14:24; Hesabu 32:12; Kum. 1:36 na Luka 6:45. Unaweza kuuelezeaje mtazamo wa Kalebu na Yoshua? Kumfuata Bwana kikamilifu kunamaanisha nini?`

Kamwe Kalebu hakusahau ahadi ambayo Bwana alikuwa amempatia kupitia kwa Musa: kwamba angeingia kwenye nchi ambapo miguu yake ilikuwa imekanyaga (Hes. 14:24). Miaka arobaini baada ya hapo, anarejelea neno lake mwenyewe “kama ilivyokuwa ndani ya moyo wangu” (Yos. 14:7). Msingi wa taarifa yake ulikuwa katika imani kwamba, kwa uongozi na msaada wa Mungu, Israeli wangeweza kuitwaa ile nchi. 

Kwa kulinganisha na taarifa ya wale wapelelezi wengine kumi, waliochochea hofu kati ya Waisraeli, Kalebu alidhihirisha kujitoa na imani kamilifu kwa ahadi ya Bwana. Kirai cha Kiebrania, ambacho kwa kweli kinamaanisha “nilimfuata Bwana, kwa utimilifu” (Yos. 14:8), pengine ni kifupi cha nahau ndefu kidogo: “moyo wangu ulikuwa ukimfuata Bwana kikamilifu,” au “nilijaza moyo wangu ili nitembee nyuma/nikimfuata Bwana.” Kwa kulinganisha na wengine waliotembea wakiifuata miungu migeni na ambao hawakumfuata Bwana kikamilifu, moyo wa Kalebu ulikuwa umetolewa kikamilifu kwa Bwana. 

Kauli hiyo hiyo inarudiwa baadaye mara mbili, ikisisitizia uaminifu wa Kalebu (Yos. 14:9, 14). Ubainishaji wake wa tabia unapatana na kile Bwana Mwenyewe alichokiita “roho nyingine” (Hes. 14:24) iliyomweka Kalebu tofauti na wale wapelelezi wengine kumi. Hata katika umri wa miaka 85, aliendelea kuwa kielelezo cha kile ambacho Bwana anaweza kufanya kupitia kwa watu ambao mioyo yao imejitoa Kwake na kwa kazi Yake. 

Kalebu alielewa kwamba eneo ambalo kila kabila lingepata kumiliki lilikuwa likiwiana moja kwa moja na kiasi ambacho walikuwa na ujasiri kudai ahadi za Bwana na kiasi cha ardhi ambacho walikuwa tayari kuikanyaga kwa imani. 

Ahadi za Mungu hazijitimizi zenyewe, kwa maana kwamba zinatimia tu bila kujali nia zetu. Badala yake, zinahitaji imani inayoambatana na vitendo thabiti. Neno la Kiebrania _'ulay,_ “labda” (Yos. 14:12), linaweza kuonesha hofu na mashaka, lakini kwa kawaida linaonesha matumaini na matarajio kwamba kitu fulani chanya kitatokea (Mwa. 16:2; Hes. 22:6, 11; Hes. 23:3). 

`Ni maridhiano gani, maridhiano “madogo madogo,” ni aina ya mambo yawezayo kutuzuia tusimfuate Bwana kikamilifu?`