---
title:  Shujaa Mnyenyekevu
date:  19/11/2025
---

Orodha ndefu za majina ya maeneo, ambazo zilikuwa alama kwenye mipaka ya maeneo yaliyotengwa kwa makabila ya Israeli, zinafungwa na ripoti ya ugawaji wa ardhi kwa mashujaa wawili, Kalebu na Yoshua, wapelelezi wa kwanza. Kalebu alipokea urithi wake kwanza, wakati Yoshua alipokea urithi wake mwisho. Hadi sasa, Yoshua alikuwa akigawanya ardhi kwa makabila ya Israeli; sasa ni wakati wa watu wa Israeli kumtuza Yoshua urithi wake. 

`Soma Yoshua 19:49—51. Hii inamaanisha nini kwa ukweli kwamba yule kiongozi mkuu wa Israeli aliyeigawa nchi anakuja kupokea urithi wake mwishoni?`

Mji anaoupokea Yoshua ni Timnath—sera, jina linaloundwa na maneno mawili. Kwanza, Timnath, linalotokana na kitenzi (manah) ambacho kinamaanisha kuhesabu au kugawia, na inamaanisha sehemu au eneo. Neno la pili linaweza kuwa linatokea kwenye kitenzi cha Kiebrania (serach), kinachomaanisha ziada au masazo (linganisha na Kut. 26:12). Jina la mji wa Yoshua linaweza kutafsiriwa kama sehemu iliyosazwa au eneo lililobaki. 

Jina la mji ambao Yoshua aliuchagua kutokana sehemu zilizokuwa zimebaki, linashuhudia uungwana wa kitabia wa kiongozi wa pili wa Israeli. Kwanza kabisa, alisubiri hadi watu wote walipokuwa wamepokea sehemu yao. Kisha, Yoshua hakuchagua mojawapo kati ya maeneo yaliyokuwa na wakazi wengi kwenye ile nchi au miji iliyovutia sana kuwa urithi wake, bali mji wa wastani, au pengine mabaki yake, ili kuujenga kwa kazi ngumu (linganisha na Yos. 19:50).

Hata hivyo, Timnath—sera ulikuwa karibu na Shilo, karibu na hema takatifu, jambo linaloonesha vipaumbele vya Yoshua vilipokuwa na ambapo moyo wake ulipofungwa. Bila shaka, baada ya taifa jipya lililozaliwa la Israeli kufikishwa kwenye Nchi ya Ahadi, na, kwa msaada wa Mungu, kuhakikiwa kwa urithi wa kila kabila na jamaa, kusingekuwa na kizuizi kama Yoshua angetaka urithi wa kuvutia. Licha ya hivyo, Yoshua aliridhishwa na maisha ya kawaida au sahili yaliyolenga katika kile kilichokuwa muhimu zaidi, hivyo akijumuisha sala iliyosemwa baadaye na Daudi: “Neno Moja nimelitaka kwa Bwana, Nalo ndilo nitakalolitafuta, Nikae nyumbani mwa Bwana Siku zote za maisha yangu, Niutazame uzuri wa Bwana, Na kutafakari hekaluni mwake” (Zab. 27:4). 

`Ni mafundisho gani uwezayo kupata kwa ajili yako binafsi kuhusu mtazamo wa Yoshua? Unaweza kuyatumiaje kwako binafsi sasa?`