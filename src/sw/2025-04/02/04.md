---
title:  Utii Mpya
date:  07/10/2025
---

`Soma Yoshua 2:12—21 na Kutoka 12:13, 22, 23. Je, Aya za Kutoka zinakusaidiaje kuelewa makubaliano baina ya wapelelezi na Rahabu?`

Maafikiano ya Rahabu yako wazi kabisa: uzima kwa uzima na wema kwa wema: neno _Chesed_ (Yos. 2:12), “rehema”, lina maana yenye kina ambayo ni vigumu kuielezea kwa neno moja katika lugha zingine. 

Kimsingi linarejelea utiifu wa kiagano, lakini pia linachukua wazo la uaminifu, rehema, ukarimu na wema. 

Maneno ya Rahabu pia ni ukumbusho wa Kumbukumbu la Torati 7:12, ambapo Yahweh Mwenyewe aliapa kuidumisha rehema “chesed,” Yake kwa Israeli. “Na itakuwa, kwa sababu mwazisikiliza hukumu hizi, na kuzishika na kuzitenda, basi Bwana, Mungu wako, atakutimilizia agano na rehema [chesed] aliyowaapia baba zako” (Kum. 7:12). 

Jambo la kuvutia zaidi, sura hii hii (Kumbukumbu la Torati 7) inazungumzia katazo (_cherem_) lililowekwa dhidi ya Wakanaani. Sasa hapa tunaye Rahabu, Mkanaani ambaye yuko chini ya katazo lakini licha ya hivyo anadai, kulingana na imani yake inayochipua, ahadi walizopewa Waisraeli. Matokeo yake mama huyu anaokolewa. 

Taswira ya kwanza ambayo haizuiliki kuja mawazoni inayohusiana na mjadala wa wale wapelelezi na Rahabu ni Pasaka katika kipindi cha Kutoka. Pale, ili Waisraeli walindwe, iliwapasa wakae ndani ya nyumba zao na kuweka alama kwenye miimo ya nyumba zao na linta zake kwa damu ya mwanakondoo aliyetolewa kafara. 

“Na ile damu itakuwa ishara kwenu katika zile nyumba mtakazokuwamo; nami nitakapoiona ile damu, nitapita juu yenu, lisiwapate pigo lo lote likawaharibu, nitakapoipiga nchi ya Misri” (Kut. 12:13; tazama pia Kut. 12:22, 23). 

“Kwa utii watu walitakiwa kutoa ushahidi wa imani yao. Hivyo wote wanaotumaini kuokolewa kwa njia ya sifa stahilifu za damu ya Kristo wanapaswa kutambua kuwa wao wenyewe wana jambo la kufanya ili kujipatia wokovu wao. Wakati ambapo ni Kristo pekee awezaye kutukomboa kutoka kwenye adhabu ya uasi, ni lazima tugeuke kutoka dhambini na kuwa watii. Mwanadamu anaokolewa kwa imani, si kwa matendo; hata hivyo lazima imani yake ioneshwe kwa matendo yake.” _—Ellen G. White, Wazee na Manabii, sehemu ya 1, uk. 285-286. _

Kwa namna hiyo, damu ilikuwa ni ishara iliyowaokoa kutokana na malaika wa Mungu aliyekuwa akiangamiza. Kama Mungu alivyookoa maisha ya Waisraeli wakati wa mapigo ya Misri, Waisraeli walikuwa wamwokoe Rahabu na familia yake wakati uangamivu ulipoijia Yeriko. 

`Ni ujumbe gani wenye nguvu tuwezao kuuona kwenye visa hivi viwili? Ni mafundisho gani ya injili tuwezayo kuchukua kutokana na visa hivi?`