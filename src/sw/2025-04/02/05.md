---
title:  Maadili Yanayopingana
date:  08/10/2025
---

`Soma Yoshua 9:1-20. Je, kuna mfanano gani na utofauti gani kati ya kisa cha Rahabu na kile cha Wagibeoni? Kwa nini vina maana sana?`

Sura hii ya Yoshua inaanza kwa kutuarifu kwamba wafalme watano Wakanaani ambao kwa kawaida walitawala maeneo ya miji midogo waliamua kufanya muungano dhidi ya Waisraeli, Kinyume chake, wakazi wa Gibeoni waliamua kuanzisha agano pamoja na Israeli. 

Ili kuwahadaa Waisraeli katika kufanya agano nao, Wagibeoni wakaamua kufanya hila ya kuwa mabalozi kutoka ugenini. Kulingana na Kumbukumbu la Torati 20:10-18, Mungu aliweka tofauti kati ya Wakanaani na watu walioshi nje ya Nchi ya Ahadi.

Neno lililotafsiriwa kama “kwa hila” au “kwa werevu” linaweza kutumiwa likiwa na maana chanya, likionesha busara na hekima (Mit 1:4; Mit. 8:5, 12), au kwa namna hasi, likidokezea kusudio la uhalifu (Kut. 21:14; 1 Sam. 23:22; Zab. 83:3). Katika suala la Wagibeoni, nyuma ya kitendo chao cha udanganyifu kuna kusudio la kujilinda lisilo na madhara makubwa. 

Hotuba ya Wagibeoni inafanana kwa kiasi cha kushangaza na ile ya Rahabu. Wote wanatambua nguvu ya Mungu wa Israeli na wote wanatambua kwamba mafanikio ya Israeli hayatokani tu na tendo kubwa la kibinadamu. Kwa kulinganisha na Wakanaani wengine, hawa hawaasi dhidi ya mpango wa Yahweh wa kuwapatia nchi Waisraeli, na wanakiri kwamba Bwana Mwenyewe ndiye anayeyaondoa mataifa haya mbele za Israeli. Taarifa za ukombozi kutoka Misri, na ushindi dhidi ya Sihoni na Ogu ziliwasukuma Rahabu na pia Wagibeoni kutafuta ushirikiano na Waisraeli. Hata hivyo, badala ya kukiri utayari wao wa kujisalimisha kwa Mungu wa Israeli, kama Rahabu alivyofanya, Wagibeoni wakaamua kwenda kwa njia ya hila. 

Sheria ya Musa ilitoa nafasi kwa ajili ya kujifunza mapenzi ya Mungu katika mazingira kama haya (Hes. 27:16-21). Ilimpasa Yoshua kuulizia mapenzi ya Bwana na hivyo kuepuka udanganyifu wa Wagibeoni.

Wajibu wa msingi wa kiongozi huyu anayewajibika moja kwa moja kwa Mungu, na wa kiongozi mwingine yeyote Mkristo, ni kutafuta mapenzi ya Mungu (1 Nya. 28:9; 2 Nya. 15:2; 2 Nya. 18:4; 2 Nya. 20:4). Kwa kuupuuzia huu, Waisraeli walilazimika ama kuhalifu masharti ya msingi ya kuishinda nchi au kuvunja agano lililofanywa katika jina la Bwana, ambalo lilikuwa likiwafunga pia. 

`Je, ni mara ngapi umejikuta ukipambana kati ya kile kinachoonekana kuwa ni maadili ya namna mbili ya kibiblia yanayokinzana?`