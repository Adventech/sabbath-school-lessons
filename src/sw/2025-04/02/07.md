---
title:  Jifunze zaidi
date:  10/10/2025
---

Soma Ellen G. White, “Kuvuka Yordani,” uk. 122-128 kwenye Wazee na Manabii, sehemu ya 2. 

Baada ya kisa hiki cha Rahabu na wapelelezi, sehemu iliyobaki ya Agano la Kale ipo kimya kumhusu yeye hadi anapoibuka tena kwenye ukoo wa Yesu. Inasemwa kwamba alikuwa mke wa Salmoni, aliyetokea kwenye kabila la Yuda, ambaye hatimaye alikuwa babu wa Boazi, na mama mkwe wa mwanamke mwingine wa pekee anayetajwa kwenye ukoo huo huo, Ruthu (Mt. 1:5; linganisha na Ruthu 4:13, 21). Kwa njia ya imani yake katika Mungu, yule kahaba wa Yeriko, aliyekuwa wa kuhukumiwa na kuangamizwa kabisa, anakuwa kiungo muhimu katika nasaba ya kifalme ya Daudi na mmoja katika uzao wa Masihi. Hiki ndicho awezacho kufanya Mungu kwa njia ya imani, hata kama ingekuwa tu, katika ukubwa wa punje ya haradali (Mt. 17:20; Lk. 17:6). 

"Na uongofu wa Rahabu haukuwa tukio pekee la rehema za Mungu kwa waabudu sanamu waliotambua mamlaka ya Mungu. Katikati ya nchi, watu wengi — Wagibeoni — waliukana upagani na kuungana na Israeli, wakiingia katika kushiriki baraka za agano. 

“Hakuna tofauti kwa sababu ya utaifa, jamii, au tabaka, inayotambuliwa na Mungu. Yeye ndiye Muumbaji wa wanadamu wote. Wanadamu wote ni wa familia moja kwa uumbaji, na wote ni wamoja kwa njia ya ukombozi. Kristo alikuja kubomoa kila ukuta wa utengano, na kufungua kila chumba cha nyua za hekalu, ili kila nafsi ipate uhuru wa kumkaribia Mungu. Upendo Wake ni mpana mno, wa kina mno, umejaa mno kiasi kwamba unapenya kila mahali. Unawainua kutoka katika uwezo wa Shetani wale ambao wamedanganywa na madanganyo yake, na kuwaweka karibu na kiti cha enzi cha Mungu, kiti cha enzi kilichozungukwa na upinde wa mvua wa ahadi. Katika Kristo hakuna Myahudi wala Myunani, mtumwa wala mtu huru” (_—Manabii na Wafalme, sehemu ya 2, uk. 255_). 

**Masawali ya Kujadili**

`1. Jadili swali zima la “nafasi za pili” (na zaidi) na namna inavyotupasa kuzieneza kwa wengine. Wakati huo huo, tunawezaje pia kuwa waangalifu kutotumia dhana hii vibaya? Hebu tafakari kwa mfano, kuhusu mwanamke aliye kwenye uhusiano wenye uonevu, ambamo anashauriwa kuendelea kudumu humo (“neema”), kwa mazingira fulani yanayoruhusu uonevu kuendelea. Tunapataje ulinganifu sahihi hapa?`

`2. Hebu mjadili Rahabu kama kielelezo cha imani. Tunawezaje kuthamini uwazi wa watu wa Mungu hata kama mtindo wao wa maisha u mbali na ule unaotarajiwa kibiblia? Inawezekanaje tukathamini imani yao bila kujifanya kwamba hatuoni desturi zao?`

`3. Yoshua alifaulu kuunganisha haki na neema kwa namna ya kiutendaji ili kutatua hali ngumu iliyosababishwa na udanganyifu wa Wagibeoni, na kupitia kwa uzembe wake mwenyewe wa kutoutafuta ushauri wa Bwana. Fikiria juu ya hali maishani mwako inayohitaji vyote viwili; haki na neema. Ni njia gani za kivitendo zinazoweza kutumika katika kuunganisha hayo mawili?`