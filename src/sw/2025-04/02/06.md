---
title:  Neema ya Kushangaza
date:  09/10/2025
---

`Soma Yoshua 9:21-27. Ufumbuzi wa Yoshua uliunganishaje haki na neema?` 

Hata kama watu wa Israeli wangetaka kuwashambulia Wagibeoni, wasingeruhusiwa kulifanya hilo kwa sababu ya kiapo kilichofanywa na viongozi wa jumuiya hii. Viongozi Waisraeli walitenda kulingana na kanuni kwamba kiapo, alimradi hakihusishi uhalifu au kusudio la namna hiyo (Amu. 11:29-40) ni lazima kiheshimiwe, hata kama kitasababisha maumivu binafsi ya mhusika. 

Kwenye Agano la Kale, kutumia busara kabla ya kula kiapo, na kwa mtu kutunza kile kiapo, vinatazamwa kama sifa nzuri za mcha Mungu (Zab. 15:4; Zab. 24:4; Mhu. 5:2, 6). Kwa sababu kiapo kilifanywa katika jina la Bwana Mungu wa Israeli, viongozi hawakuweza kukibadilisha. 

Kwa kiapo hicho kizito kilichofanywa na viongozi wa Israeli, hatima ya Israeli iliunganishwa na hatima ya Wagibeoni kwa namna isiyotanguka. Kwa kweli, kwa kupewa kazi kama wapasua kuni na watekamaji kwa ajili ya nyumba ya Mungu (Yos. 9:23), Wagibeoni walifanywa kuwa sehemu ya kudumu ya jumuiya ya ibada ya Israeli. Jibu la Yoshua, kulingana na tamko la watawala wa Israeli, ambalo lilitangaza utumwa “kwa ajili ya mkutano wote” (Yos. 9:21), lilibadilisha laana na kuwa uwezekano wa baraka kwa Wagibeoni (linganisha na 2 Sam. 6:11). 

Historia inayofuata ya Wagibeoni inathibitisha faida kubwa ambazo mji ulizipata, pamoja na utiifu wao kwa watu wa Mungu. Kiapo kilichofanywa na Israeli kilidumu hata vizazi kadhaa baadaye, kiasi kwamba wakati Waisraeli waliporejea kutoka kuwa mateka wa Babeli, Wagibeoni walikuwa kati ya wale waliosaidia katika ujenzi mpya wa Yerusalemu (Neh. 7:23) Matendo yao yatakuwa na matokeo ya milele lakini tu kwa sababu ya neema ya Mungu. 

Kungetokea nini ikiwa Wagibeoni wangefichua utambulisho wao mapema na kuomba rehema kama "Rahabu alivyofanya? Hatujui, lakini hatuwezi kutupilia mbali uwezekano kwamba hata kutafuta ushauri wa mapenzi ya Mungu kungeleta matokeo ya kuwasamehe Wagibeoni wasiangamizwe. Kusudio la juu la Mungu si kuwaadhibu wenye dhambi bali kuwaona wakitubu na kuwapatia rehema Yake (linganisha na Eze. 18:23 na Eze. 33:11). Hila ya Wagibeoni yapasa itazamwe kama wito kwa ajili ya rehema ya Mungu, kwa ajili ya tabia Yake ya haki na ya wema. Ilikuwa ni kwa sababu ya Wakanaani kukataa kutubu na ukaidi wao kwa makusudi ya Mungu kulikosababisha uamuzi wa kuangamizwa kwao (Mwa. 15-16) Mungu aliheshimu utambuzi wa Ukuu Wake uliofanywa na Wagibeoni, pamoja na shauku yao ya kufanya mapatano ya amani badala ya uasi, na utayari wao wa kuacha ibada za sanamu na hivyo kumwabudu Mungu pekee wa kweli.

