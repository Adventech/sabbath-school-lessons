---
title:  Kusumbuliwa na Mambo Yaliyopita
date:  09/12/2025
---

`Soma Yoshua 22:13—15 tena, lakini sasa kwa kuzingatia Hesabu 25. Kwa nini Waisraeli wanamchagua Finehasi kuwa mkuu wa wajumbe wa makabila mawili na nusu?`

Kabla ya kutambua kikamilifu uvumi wa kile kinachoweza kuonwa kuwa ni tangazo la uhuru, yale makabila tisa na nusu, yaliyoitwa mara mbili kuwa “wana wa Israeli,” yanatuma wajumbe ili kufafanua kusudio na maana ya madhabahu. Kati ya wajumbe hao walikuwa ni Finehasi, mwana wa Eleazari kuhani mkuu, ambaye angechukua nafasi ya Eleazari baada ya kifo chake (Yos. 24:33). Finehasi tayari amepata kuonekana akiwa kama kuhani aliyekomesha ufisadi wa Israeli katika Baali Peori (Hesabu 25). 

“Naye Finehasi mwana wa Eleazari, mwana wa Haruni kuhani, alipoona jambo hilo, akaondoka hapo katikati ya mkutano, akashika fumo mkononi mwake; akamwandama huyo mtu wa Israeli na kuingia ndani ya hema nyuma yake, naye akawachoma wote wawili kwa fumo lake, yule mume wa Israeli na huyo mwanamke kati ya tumbo lake. Basi pigo likazuiwa kwao wana wa Israeli” (Hes. 25:7, 8). 

Bila shaka Finehasi alikuwa na mvuto fulani. Wajumbe wengine walikuwa wawakilishi wa makabila tisa na nusu magharibi ya Yordani, kila mmoja akiwa kichwa cha familia ya kikabila (kihalisi, “kichwa cha nyumba ya baba yake”), ndani ya koo za Israeli. 

Ujumbe huo unafungua mashitaka ya kufuru na uasi, kwa kanuni rasmi ya kinabii “hivi ndivyo asemavyo.” Tofauti hapa ni kwamba si Bwana anayesema bali ni “mkutano wote wa BWANA” (Yos. 22:16). Wanaanzisha shtaka kwamba Israeli walitenda kosa, usaliti, na uasi. Neno “kosa” ni neno lile lile la Kiebrania ambalo lilitumiwa kufafanua dhambi ya Akani (Yos. 7:1) na laonekana mara kadhaa katika vitabu vitano vya kwanza vya Musa (kwa mfano, Law. 5:15; Law. 6:2; Hes. 5:6, 12). Mifano ya Akani na Baali Peori ni vielelezo: mmoja kwa ajili ya udanganyifu na mwingine kwa ajili ya uasi. Pia yanaonesha hofu ya makabila tisa na nusu kwamba kitendo cha kujenga madhabahu isiyoidhinishwa kitasababisha uasi, ibada ya sanamu, na uasherati, ambayo italeta ghadhabu ya Bwana juu ya taifa zima la Israeli.

`Sote tunao uzoefu mbaya kutoka wakati uliopita ambao utajenga jinsi tunavyoshughulikia matukio kama haya katika siku zijazo. Neema ya Mungu inawezaje kusaidia kuhakikisha kwamba majanga ya wakati wetu uliopita hayaamui jinsi tunavyowatendea majirani zetu wakati huu?`