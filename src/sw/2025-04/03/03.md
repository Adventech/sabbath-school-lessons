---
title:  Mungu Aliye Hai wa Maajabu
date:  13/10/2025
---

`Soma Yoshua 3:6-17. Huku kuvuka Yordani kulikofanyika kwa namna ya muujiza, kunatuambia nini kuhusu tabia ya Mungu tunayemtumikia?`

Kuvuka Mto Yordani kunaelezewa katika Yoshua 3:5 kwa neno la Kiebrania, _niphla’ot_, “miujiza, maajabu,” kwa kawaida hilo linarejea kwa matendo makuu yasiyo ya kawaida ya Mungu na hilo linaonesha hali ya upekee Wake (Zab. 73:18; Zab. 86:10). Baadaye, Waisraeli walitafakari juu ya matendo haya, na matokeo yake, wakamsifu Bwana (Zab. 9:1) na wakamtangaza katika mataifa (Zab. 96:3). Mapigo kule Misri (Kut. 3:20; Mik. 7:1 ), kuivuka Bahari ya Shamu, pamoja na uongozi wa Mungu jangwani (Zab. 78:12-16) yalikumbukwa kama maajabu ya namna hiyo. 

Waandishi wa Biblia walijua na kushuhudia ukweli kwamba Mungu aliyeuumba ulimwengu, kamwe hakuwekewa mipaka na kuzuiwa na uumbaji Wake. Hakuna kisichowezekana (Ebr. “_cha ajabu sana_”) kiasi cha Yeye kutoweza kukikamilisha (Yer. 32:17). Jina Lake na tabia yake ni vya kushangaza (Hes. 13:18), Naye anazidi uwezo wetu wa kuelewa. 

Kwa kulinganisha na miungu ya mataifa mengine, ambayo haiwezi kuokoa (Zab. 96:5; lsa. 44:8), Mungu wa Biblia ni “Mungu Aliye Hai,” atendaye mambo na mwenye uzima, ambaye wafuasi Wake wanaweza kumtumaini wakitarajia kuingilia Kwake kwa niaba yao. 

Nabii Zekaria alitumia neno hilo hilo (_kutoka katika mzizi ule ule wa neno kama lilivyo niphla’ot_) aliweza kuona maisha yaliyokuwa yakija mbele baada ya uhamisho wa Babeli. Aliona ya kwamba Yerusalemu ilikuwa ijengwe mpya kikamilifu tena wazee wakiketi kwenye mitaa ya jiji na wavulana na wasichana wakicheza pale. Kwa wale wakazi wa jiji walioonekana kutokuamini ambao bado walikuwa wakionesha ishara za uangamivu wake, Zekaria alisema: “Bwana wa majeshi asema hivi, Ingawa hili ni neno lililo gumu mbele ya macho ya mabaki ya watu hawa katika siku hizo, je! Liwe neno gumu mbele ya macho yangu? Asema Bwana wa majeshi. Bwana wa majeshi asema hivi, Tazama, nitawaokoa watu wangu toka nchi ya mashariki, na toka nchi ya magharibi; nami nitawaleta, nao watakaa katikati ya Yerusalemu” Zek. 8:6-8).

`Soma Luka 18:18—27. Jibu la Yesu kwa wanafunzi Wake linakutiaje moyo kumtegemea Mungu hata katika yale yaonekanayo kutowezekana?`