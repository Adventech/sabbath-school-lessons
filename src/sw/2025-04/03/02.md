---
title:  Kuvuka Yordani
date:  12/10/2025
---

`Soma Yoshua 3:1-5 na Hesabu 14:41-44. Kwa nini Mungu aliwataka Waisraeli wajiandae kwa namna ya pekee kwa kile kilichokuwa kimekaribia kutokea?` 

Hii ndiyo mara ya kwanza sanduku la agano linatajwa katika kitabu cha Yoshua. Hadi kufikia wakati huu kwenye maelezo ya Agano la Kale, Sanduku la Agano lilikuwa likionekana katika muktadha wa hema takatifu (Kut. 40:21); katika safari ya wana wa Israeli wakitokea Sinai (Hesabu 10:33-36); na kwenye jaribio ambalo halikufanikiwa la kuanza kuitwaa Kanaani (Hes. 14:44). Hiki kilikuwa kitu kilichokuwa kitakatifu zaidi kwenye hema takatifu ya Waisraeli na kilikuwa kikibeba vitu vitatu, kila kimoja kikionesha uhusiano pekee kati ya Israeli na Mungu: _(1)_ Mabamba yaliyokuwa na Amri Kumi; _(2)_ Fimbo ya Haruni, aliyekuwa kuhani mkuu wa kwanza; na _(3)_ Kopo lenye mana (Kut. 16:33; Ebr. 9:4). 

Lile sanduku na yale maandalizi ya kuuvuka Yordani viliwakumbusha Israeli kwamba wasingeingia Kanaani kwa namna yao tu na wakati wao. Ushindi ungepatikana kama tu wangefuata njia ya Mungu na ratiba yake. Mungu — anayeelezewa kama aliyeketi kwenye kiti cha enzi juu ya makerubi yaliyokuwa yakilifunika sanduku la agano (Kut. 25:22; Hes. 7:89), na ambaye matendo Yake yakitambulishwa kwa matendo ya lile sanduku — anaingia Kanaani akiwa mbele ya Waisraeli kama anayeongoza katika ule ushindi. 

Neno lililotafsiriwa “takaseni” (Yos. 3:5) au “_wekeni wakfu_” linarejea kwenye mchakato wa utakasaji uliofanana na kile makuhani walichokuwa wakikifanya kabla ya kuanza huduma yao kwenye hema takatifu (Kut. 28:41; Kut. 29:1) na kile watu wa Israeli walichofanya kabla ya udhihirisho wa Mungu pale Sinai (Kut. 19:10, 14). Huku kujiweka wakfu kulihusisha kutupilia mbali dhambi na kuondoa uchafu mwingine wote wa kikaida. Agizo hilo linaonekana kwenye Hesabu 11:18, likihusianishwa na muujiza wa Mungu uliokuwa umekaribia. Maandalizi ya namna hiyo yalihitajika pia kabla mapambano hayajafanywa kwenye vita (Kum. 23:14), Kabla Mungu hajawapigania Israeli kwenye vita, ilikuwa ni lazima waoneshe utiifu wao Kwake na kumtumainia Yeye kama Kamanda wao. 

Muujiza wa kuvuka Yordani ulikuwa uwahakikishie Waisraeli kwamba ahadi ya Mungu ya kuwasukumia mbali watu hawa waliokuwa kwenye nchi hii ingefaa kuaminiwa. Yeye aliyeweza kuwapatia uhakika wa kupita mahali pakavu ndani ya Yordani angeweza pia kuwapatia zawadi ya ile nchi.

`Mungu hagawanyi maji ya Yordani kila wakati. Namna Zake za kuingilia kati haziko wazi hivyo siku zote. Unadhani tunawezaje kujenga maandalizi ya kiroho ili kupata uzoefu na kutambua kuingilia kati kwa Mungu kwa niaba yetu?`