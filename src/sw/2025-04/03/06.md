---
title:  Ng'ambo ya Yordani
date:  16/10/2025
---

`“Aligeuza bahari ikawa nchi kavu; Katika mto walivuka kwa miguu; Huko ndiko mlikomfurahia” (Zab. 66:6).`

Kuvuka Bahari ya Shamu na kuvuka Yordani zote ni alama za kipindi kipya katika historia ya kibiblia, na matukio yote mawili yana umuhimu wa kiishara (taz. Zab. 66:6; Zab. 114:1-7; na 2 Fal. 2:6-15). Tayari katika Agano la Kale zipo aya zinazounganisha matukio haya mawili ya kuvuka na kutambua maana, kwa namna inayoelekeza mbele zaidi ya mazingira ya awali. Kwenye Zaburi 66:6, mtunga zaburi alishangilia tendo la Mungu la ukombozi maishani mwake (Zab. 66:16—19) kwa kurejea kwenye mifano ya kihistoria ya kuvuka Bahari ya Shamu na pia Yordani, 

Zaburi 114 pia inayafunga matukio hayo mawili pamoja, si kwa sababu mwandishi hakuona tofauti ya nyakati za matukio kati ya moja na lingine, bali kwa sababu ya umuhimu wa kitelolojia ambao haya matukio mawili yote yanao. Kwa namna hiyo, matukio hayo yote mawili yanaonekana yakichangia katika badiliko la hadhi ya Israeli, moja kutoka utumwani hadi kuwa katika uhuru, kisha kutoka katika hali ya kuhamahama bila kuwa na ardhi yao wenyewe hadi katika mkao wa kitaifa. Kwenye zaburi hizi, mifano hii miwili ya kuvuka, inasimama kama vielelezo vya badiliko katika hadhi ya mwandishi kutoka katika hali ya kunyanyaswa, umaskini, kutokujiweza, na kudharaulika hadi kwenye usalama, ustawi, wokovu na heshima. 

Vilevile ni pale kando ya Yordani ambapo kutwaliwa kwa Eliya kunatokea katika muktadha wa muujiza kama ule uliorekodiwa katika kitabu cha Yoshua. Kwa Eliya, kuvuka kwake kulileta hadhi muhimu sana maishani mwake: Alichukuliwa na kwenda mbinguni. Kwa Elisha, badiliko hapa pia liikuwa muhimu: msaidizi wa nabii (1 Fal. 19:21) anakuwa nabii wa taifa (2 Fal 2:22). 

`Soma Mathayo 3:16, 17 na Marko 1:9. Waandishi wa Agano Jipya wanadokezeaje maana ya kiishara, ya kiroho ya Mto Yordani?`

Huduma ya kidunia ya Yesu, Mwakilishi wa Israeli inafuatia kiolezo cha historia ya Israeli ya kale. Yesu anapitia uzoefu wa “Bahari ya Shamu” na wa “Yordani.” Anaitwa kutoka Misri baada ya tangazo la kifo (Mt. 2:14-16), anatumia siku 40 nyikani (Mt. 4:2) kama iliyokuwa miaka 40 ya Israeli ya kale, na kama hatua ya mpito ya kutoka kwenye maisha Yake binafsi hadi kwenye huduma ya jumuiya pana, anabatizwa kwenye mto Yordani (Mt. 3:16, 17; Mk. 1-9) 

Baadaye, Waebrania 3—4 inatambua umuhimu wa kiishara wa kuvuka Yordani na inawasilisha kule kuingia Kanaani kama kivuli kilichotangulia “_pumziko la neema_" ambalo Wakristo wanaliingia kwa njia ya imani.

