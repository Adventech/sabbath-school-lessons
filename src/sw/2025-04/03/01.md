---
title:  Makumbusho ya Neema
date:  11/10/2025
---

### Somo la Juma Hili
Yoshua 3, Hesabu 14:44; Luka 18:18-27; Yoshua 4; Yohana 14:26; Waebrania 4:8-11. 

> <p>Fungu la Kukariri</p>
> “Kwa sababu Bwana, Mungu wenu aliyakausha maji ya Yordani, mbele yenu, hata mlipokwisha kuvuka kama Bwana, Mungu wenu, alivyoitenda Bahari ya Shamu, aliyoikausha mbele yetu hata tulipokwisha kuvuka; watu wote wa duniani wapate kujua mkono wa Bwana, ya kuwa ni mkono wenye uweza, ili wamche Bwana, Mungu wenu, milele” (#Yoshua 4:23, 24#). 

Afisa polisi alitoa ishara. Ilimpasa John kuegesha gari pembeni. Afisa akaomba kuona leseni ya udereva, na wakati huo huo, John akatambua kwamba alikuwa ameacha pochi yake, ikiwa na leseni yake ya udereva, ofisini. John alielezea kilichotokea, na yule afisa akaulizia juu ya kazi ya John. John akamwambia kwamba yeye ni profesa. Yule afisa alipompatia John tiketi, alimwambia asiifikirie kama faini. 

Akasema, “Hii ni ada ya mafundisho. Watu wanapotaka kujifunza kitu fulani, huwa wanalipa ada. Hii ni ada ya mafundisho kwa ajili ya kujifunza kutokusahau leseni unapokwenda kuendesha gari. Uwe na siku njema profesa!” 

Kama wanadamu, huwa tunao mwelekeo wa kusahau vitu ambavyo haviko machoni mwetu wakati wote. Huwa tunasahau kujibu simu tulizopigiwa, kujibu nyaraka pepe, kumwagilia mimea, kutuma salamu za kuwatakia heri wanaoadhimisha sikukuu za kuzaliwa, nakadhalika, Orodha huwa ndefu. Hata hivyo, kusahau juu ya mahitaji yetu ya kiroho, kunaweza kuwa na matokeo ya kutisha zaidi kuliko kupigwa faini, hasa kwa sababu tunashughulikia kile ambacho hasa ni majaliwa yetu ya milele. 

Hebu tujifunze juu ya kuvuka Yordani kulikofanywa na Waebrania na tuone kile tuwezacho kujifunza kutokana na uzoefu wao. 

_Soma somo la juma hili ukijiandaa kwa Sabato, Oktoba 18. _