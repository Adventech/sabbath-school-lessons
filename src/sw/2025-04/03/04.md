---
title:  Kumbuka
date:  14/10/2025
---

`Soma Yoshua 4. Kwa nini Mungu aliwataka Waisraeli wajenge kumbukizi?`

Kusudio la mawe haya ni kuwa “_ishara._” Neno la Kiebrania ’ot hutumika mara kwa mara pamoja na neno “ajabu” na linaweza kuwa likirejea kwenye matendo ya miujiza inayofanywa na Mungu (tazama somo la jana), kama vile mapigo ya Misri (Kut. 7:3; Kum. 4:34). Linaweza pia kumaanisha “alama” au “ishara,” kama ishara ya nje ya ukweli wenye kina upitao ufahamu wa kibinadamu. Kwa mfano, upinde ni “_ishara_" ya agano (Mwa. 9:12, 13); damu kwenye miimo na linta za nyumba za Waisraeli inaitwa pia “_ishara_” (Kut. 12:13); na jambo muhimu zaidi Sabato ni “_ishara_” ya Uumbaji na ya kuwepo kwa Mungu kunakotakasa (Kut. 31:13, 17; Eze. 20:12).

Hapa, ishara inafanya kazi kama ukumbusho, ukikumbusha kila kizazi kinachofuata juu ya muujiza wa kuvuka mto. Neno ukumbusho (zikkaron) linatokana na neno zakar, “_kukumbuka_,” likimaanisha zaidi ya kauli ya kutendwa ya kukumbuka kitu fulani. Linamaanisha kukumbuka kunakofuatiwa na kitendo halisi (Kum. 5:15; Kum. 8:2). Uwekaji wa mawe ya ukumbusho (Mwa. 28:18-22) na kaida zilizoleta maswali (Kut. 12: 26, 27; Kum. 6:20-25) lilikuwa ni jambo la kawaida nyakati za Agano la Kale. Badala ya kurudia miujiza tena na tena, Mungu anaweka mnara wa ukumbusho unaoamsha kumbukumbu ya matendo Yake makuu na hivyo kuchochea majibu yenye maana. Kwa hiyo, ishara hiyo ilipasa iwe hapo “milele,” ikionesha hitaji la kuendelea kudumisha muujiza huu wa Bwana kwenye kumbukumbu za watu Wake bila kukoma. 

Swali lililotarajiwa, la vizazi vilivyokuwa vije mbeleni ni swali muhimu kwa sababu limeundwa kwa namna binafsi: “Ni nini maana yake mawe haya?” Kila kizazi sharti kiweke ndani kabisa ya moyo na kuelewa maana ya mawe haya chenyewe kila mmoja binafsi. Imani katika Mungu atendaye miujiza inaweza kudumishwa ikiwa tu, kila kizazi kitadumu kugundua chenyewe umuhimu wa matendo makuu ya YAHWEH. Imani ya namna hiyo itafanya tofauti kubwa kati ya kuyaishi mapokeo yaliyojengwa katika Biblia, na desturi tu, dini iliyokufa ya kizazi kilichopo kilichonyimwa thamani na ari yake ya awali. Mwishoni, tunahitaji kufanya imani iliyojengwa kwenye Biblia kuwa yetu binafsi. Hakuna hata mmoja, hasa wahenga wetu, awezaye kuamini kwa ajili yetu. 

`Je, ni yapi baadhi ya makumbusho, makumbusho binafsi, toka katika safari yako binafsi na Bwana yanayokusaidia kukumbuka kile ambacho Yeye amekutendea?`