---
title:  Hasira ya Bwana
date:  17/12/2025
---

`Je, tunapaswa kufasiri vipi maelezo ya ghadhabu ya Mungu na haki ya kulipiza kisasi katika Yoshua (Yos 23:15, 16) na mahali pengine katika Maandiko! (Ona pia Hes. 11:33; 2 Nya. 36:16: Ufu 14:10, 19; Ufu. 15:1.)`

Tayari Israeli walikuwa wamepitia hasira ya Bwana wakati wa kutanga jangwani (Hes. 11:33, Hes. 12:9), na vilevile katika Nchi ya Ahadi (Yos. 7:1), na walikuwa wanafahamu kikamilifu matokeo ya kuchokoza hasira ya Yehova kwa kuvunja agano waziwazi. Aya hizi zinawakilisha kilele cha uzito wa kauli ya Yoshua. Inashangaza kusikia kwamba Bwana ataangamiza Israeli, neno hilohilo kama lililotumiwa hapo awali likimaanisha kuangamizwa kwa Wakanaani. Kama vile ahadi za Bwana zilivyokuwa zimetimizwa kwa uaminifu kuhusu baraka za Israeli, laana za agano (Mambo ya Walawi 26, Kumbukumbu la Torati 28) pia zilikuwa zitimie ikiwa Waisraeli wangelikataa agano. Kwa kuzingatia kunyang'anywa  na kuangamizwa kwa Wakanaani, aya hizi zinadhihirisha tena kwamba Yehova ndiye mwamuzi wa dunia yote. Anatangaza vita dhidi ya dhambi, bila kujali pale ilipo. Israeli haikutakaswa, na haikupata sifa maalum, kwa kushiriki katika vita takatifu vilevile kama mataifa ya kipagani yalivyofanya baadaye yalipofanyika kuwa njia ya hukumu ya Yehova dhidi ya taifa teule. 

Ilikuwa ndani ya uwezo wa Israeli kuchagua kufanya uhakika wa utukufu wa wakati uliopita kuwa msingi wa kukabiliana na wakati ujao. 

Kwa mtupo wa jicho, mafundisho ya kibiblia juu ya hasira ya Mungu yanaonekana kutopatana na uthibitisho kwamba Mungu ni upendo (Yohana 3:16, 1 Yohana 4:8). Hata hivyo, ni kwa kuzingatia ghadhabu ya Mungu ambapo fundisho la kibiblia la upendo wa Mungu linakuwa muhimu zaidi. Kwanza, Biblia inamwonesha Mungu kuwa mwenye upendo, mwenye subira, mvumilivu na aliye tayari kusamehe (Kut. 34:6, Mika 7:18). Hata hivyo, katika mazingira ya ulimwengu ulioathiriwa na dhambi, ghadhabu ya Bwana ni mtazamo wa utakatifu Wake na haki inapokabiliana na dhambi na uovu. Ghadhabu Yake kamwe si ya kimhemko, ya kulipiza kisasi, ya mwitiko usiotabirika uliozidi kiasi. Agano Jipya linafundisha kwamba Kristo alifanyika dhambi kwa ajili yetu ( 2 Kor. 5:21), na, kwa kifo Chake, tumepatanishwa na Mungu (Rum. 5:10). Yeyote anayemwamini Yeye hatalazimika kukabiliana na ghadhabu ya Mungu (Yohana 3:36; Efe. 2:3; 1 Thes. 1:10). Dhana ya ghadhabu ya Mungu inamtambulisha Mungu kama hakimu mwadilifu wa ulimwengu na ambaye anashikilia njia ya haki (Zab. 7:11, Zab. 50:6, 2 Tim. 4:8).

