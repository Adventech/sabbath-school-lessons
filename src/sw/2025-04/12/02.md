---
title:  Yakatimia Mambo Yote
date:  14/12/2025
---

`Kwenye Yoshua 21:43-45, kitabu kinatoa taswira gani ya Mungu? Je, maneno haya yanafaa vipi si tu kwa Nchi ya Ahadi ya kihistoria bali pia uhalisia wa wokovu wetu (2 Tim. 2:11-13?)`

Aya. hizi ndiyo kilele cha kitabu na muhtasari wake wa kiteolojia. Aya hizi zinakazia moja ya mawazo makuu ya kitabu kizima uaminifu wa kiagano wa Yahweh, ambaye anashika ahadi Zake na kutimiza viapo vyake. Sehemu hii fupi pia inatoa muhtasari wa maudhui yote ya kitabu mpaka hapo. Yoshua 21:43 inanena juu ya mgawanyo na makazi mapya ya ile nchi (Yoshua Sura za 13-21), wakati Yoshua 21:44 ikirejelea kwenye ushindi uliopatikana dhidi ya maadui na umilikaji wa ile nchi uliokuwa umepatikana (Yoshua sura ya 1-12). Kukumbuka yaliyopita kote huku kunafanyika kupitia kwa mtazamo wa uaminifu wa Mungu. Ni lazima Waisraeli wakumbuke daima ya kwamba kamwe hawataweza kudai ushindi dhidi ya maadui zao au ile nchi kama urithi wao —isipokuwa kupitia kwa uaminifu wa Mungu kwa neno Lake alilolitoa. 

Yeye aliwapatia “nchi hiyo yote” (Yos. 21:43, msisitizo umeongezewa), Yeye “aliwatia adui zao wote mikononi mwao (Yos. 21:44 msisitizo umeongezewa), na sawasawa na hayo yote aliyokuwa amewaapia (Yos. 21:44 msisitizo umeongezewa yalitimia mambo yote. (Yos. 21:45, msisitizo umeongezewa). 

Matumizi yaliyorudiwa rudiwa ya neno kol, “yote,” au “wote,” mara sita kwenye aya tatu (Yos. 21:43—45), yanasisitizia kwa mara nyingine tena ukweli kwamba ile nchi ni zawadi kutoka kwa Yahweh na Israeli hawawezi kujitwalia sifa kwa kuipokea. Ni Bwana aliyeapa “kuwapatia” ile nchi na ambaye “aliwatia” maadui zao mikononi mwao. 

Mafanikio yote ya Israeli yanapaswa kuonwa kuwa ni matokeo kamili ya kuaminika kwa Mungu uanzishwaji uliofanywa na Yeye. Hili ni sahihi pia kuhusu wokovu wetu: “Kwa maana mmeokolewa kwa neema, kwa njia ya imani; ambayo hiyo haikutokani na nafsi zenu, ni kipawa cha Mungu; wala si kwa matendo, mtu awaye yote asije akajisifu” (Efe. 2:8-9). 

Kwa kweli, akisisitizia uaminifu wa Mungu, Mtume Paulo pia aliandika: “Ni neno la kuaminiwa. Kwa maana, Kama tukifa pamoja naye, tutaishi pamoja naye pia; Kama tukistahimili, tutamiliki pamoja naye; Kama tukimkana yeye, yeye naye atatukana sisi; Kama sisi hatuamini, yeye hudumu wa kuaminiwa. Kwa maana hawezi kujikana mwenyewe” (2 Tim. 2:11-13). 

`Uaminifu wa Mungu katika kuzishika ahadi Zake unatupatiaje imani kwamba hakuna hata moja ya ahadi Zake kwa ajili ya wakati ujao ambayo haitatimia? (Taz. 1 Kor. 10:13; 2 Kor. 1:18-20).`