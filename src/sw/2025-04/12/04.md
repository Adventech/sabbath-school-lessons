---
title:  Mipaka Iliyo Bayana
date:  16/12/2025
---

Akitumia maneno yaleyale aliyoambiwa mwanzoni mwa kitabu (Yos. 1:7, 8), Yoshua anasema kwamba kimsingi kazi ambayo Waisraeli walikuwa nayo mbele yao si ya kijeshi. Ni ya kiroho. Inahusiana na utii kwa mapenzi ya Mungu yaliyofunuliwa katika Torati. 

`Unafikiri ni kwa nini Yoshua alichukua msimamo mkali hivyo kuhusu uhusiano wa Israeli na mataifa jirani (Yos. 23:6-8, 12, 13)?`

Hatari iliyoikabili Israeli si tishio la uadui wa mataifa yaliyosalia bali hatari ya urafiki wao. Silaha zao zisingeweza kuashiria changamoto yoyote kwa Israeli; hata hivyo, itikadi na maadili yao (au maadili yanayopingana) yangeweza kuwa na madhara zaidi kuliko nguvu yoyote ya kijeshi. Yoshua anaelekeza fikra za viongozi kwenye ukweli muhimu kwamba mgogoro ambao wamehusika nao, kwanza kabisa ni wa kiroho. Kwa hivyo, inapaswa Israeli idumishe utambulisho wake wa kipekee. 

Katazo la kutaja jina la mungu, kuapa kwa hilo, na kulitumikia au kulisujudia linahusiana na ibada ya sanamu. Katika Mashariki ya Karibu ya kale, jina la mungu liliwakilisha kuwepo kwake na nguvu zake. Kuomba au kutaja majina ya miungu ya kigeni katika salamu za kila siku au shughuli za biashara kulimaanisha kutambua mamlaka yao na hilo likasaidia kuwaongoza Waisraeli kutafuta mamlaka yao wakati wa uhitaji (linganisha na Amu. 2:1-3, 11-13

Hatari ya kuoana na Wakanaani waliobaki ilihusisha mwelekeo wa kupoteza usafi wa kiroho wa Israeli. Kusudi la mawaidha ya Yoshua si kukuza usafi wa rangi au kabila, bali ni kuepuka ibada ya sanamu, ambayo inaweza kusababisha anguko la kiroho la Israeli. Kisa cha Sulemani ni mfano wa kushangaza wa matokeo ya kusikitisha ya kiroho ya kuoana na mataifa mengine (1 Wafalme 3:1, 1 Wafalme 11:1-8); katika Agano Jipya, Wakristo wanaonywa waziwazi dhidi ya kutafuta uhusiano wa ndoa na wasioamini (2 Kor. 6:14), ingawa, katika suala la ndoa zilizokuwepo, Paulo hawashauri talaka kutoka kwa mwenzi asiyeamini bali anawataka waishi maisha ya Kikristo ya kielelezo kwa matumaini ya kumleta mwenzi huyo kwa Bwana (1 Kor. 7:12—16). 

`Onyo la Yoshua dhidi ya ushirika wenye madhara bila shaka linaongoza kwenye swali la uhusiano wa Mkristo na “ulimwengu.” Je, tunawezaje kupata uhusiano wenye ulinganifu sahihi na jamii inayotuzunguka?`