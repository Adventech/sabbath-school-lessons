---
title:  Shahidi wa Nguvu ya Mungu
date:  06/11/2025
---

Kama ambavyo tumejifunza (tazama somo la tano), Mungu alikuwa amewapatia mataifa ya kipagani fursa ya kujua juu Yake na kugeuka kutoka katika njia zao za uovu. Hata hivyo, wao walikuwa wamekataa na hivyo hatimaye walikuwa wakabiliane na hukumu ya Mungu. 

`Soma Yoshua 7:6-9, inayoshughulika na mwitiko wa awali wa Yoshua kwa janga lililokuwa limewaangukia. Hasa hasa tazama kwa karibu Yoshua 7:9. Ni kanuni gani muhimu ya kiteolojia inayoonekana kwenye maneno yake?`

Mwanzoni, Yoshua anasikika kama wana wa Israeli walivyokuwa pale walipokuwa wakipitia matatizo yao baada ya kuondoka Misri, kama vile: 

“ ‘Laiti tungalikufa kwa mkono wa Bwana katika nchi ya Misri, hapo tulipoketi karibu na zile sufuria za nyama, tulipokula vyakula hata kushiba; kwani mmetutoa huko na kututia katika bara hii, ili kutuua kwa njaa kusanyiko hili lote’ ” (Kut. 16:3). 

Hapa ni Yoshua: “Ee Bwana MUNGU, kwa nini umewavusha watu hawa mto wa Yordani, ili kututia katika mikono ya Waamori, na kutuangamiza? Laiti tungelikuwa radhi kukaa ng’ambo ya Yordani” (Yos. 7:7).

Hata hivyo, muda mfupi baada ya hapo, anaonesha kusikitishwa kwake kutokana na madhara ambayo jina na sifa ya Mungu itapata kutokana na kushindwa. Maana Wakanaani na wenyeji wote wa nchi hii watasikia habari hii, nao watatuzingira, na kulifuta jina letu katika nchi. Nawe utafanya nini kwa ajili ya jina lako kuu?” (Yos. 7:9). 

Hii inadhihirisha dhamira na kanuni iliyokuwa kiini cha makusudio ya Mungu na Israeli. Ingawa Yeye alitaka wapagani waliowazunguka waone yale ambayo matendo makuu ya Mungu yangefanya kwa ajili ya watu Wake waliomtii Yeye, wao pia kama Rahabu, wangeweza kujifunza juu ya Mungu wa Israeli kutokana na nguvu ya ushindi wa watu Wake. Kwa upande mwingine, mambo yangekuwa mabaya, kama yalivyokuwa hapa, mataifa wangemwona Mungu wa Israeli kuwa ni mdhaifu na asiyefaa (taz. Hes. 14:16; Kum. 9:28), jambo ambalo lingetia moyo upinzani wa Wakanaani. 

Kwa maneno mengine, hata katika muktadha wa Waebrania kuitwaa ile nchi, masuala makubwa na kanuni vilihusishwa, jambo lililohusisha kuleta heshima na utukufu kwa Mungu, aliyekuwa tumaini la pekee kwa wapagani na Israeli pia.

`Soma Kumbukumbu la Torati 4:5-9. Ni kwa njia gani tunaweza kuona kufanana hapa kati ya Israeli na ushuhuda wao kwa ulimwengu na ushuhuda wetu kama Waadventista wa Sabato leo?`