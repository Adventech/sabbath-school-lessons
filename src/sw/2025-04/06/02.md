---
title:  Uvunjaji wa Agano
date:  02/11/2025
---

`Soma Yoshua 7. Ni zipi zilikuwa sababu kuu mbili za kushindwa kwa Israeli mbele za wakazi wa Ai?` 

Inapendeza kuona kwamba msomaji anajua, kutokea mwanzo, sababu ya hasira ya Yahweh, pamoja na jina la mkosaji. Hivyo, hali ya taharuki ya kisa hiki ya kufunua uovu wa Akani inaoneshwa kwa mvutano kati ya mtazamo wa msomaji na ule wa Yoshua na Waisraeli. Kama zilivyo sura zingine nyingi za Agano la Kale, Yoshua 7 ina muundo wa mpishano. Sehemu ya katikati, sehemu ya kilele, ndani yake yapo majibu ya swali la kwa nini Waisraeli hawakuweza kuishinda Ai kwenye shambulio lao la kwanza. 

Zipo sababu kuu mbili za kushindwa kwa Israeli dhidi ya wakazi wa Ai: Dhambi ya Akani na kujiamini kwa Waisraeli kupita kiasi katika nguvu zao wenyewe. Hali hii ya pili (_ya kujiamini kupita kiasi_) ilileta matokeo ya kupuuzia kutaka ushauri wa mapenzi ya Bwana kabla ya kuishambulia Ai na hali yao ya kushindwa kupima nguvu ya adui. 

Kulingana na Yoshua 7:1, 11-13, tunaweza kuona kwamba, ingawa Akani alikuwa ndiye mhusika wa kitendo cha hiana cha kuvunja ile marufuku iliyokuwa imewekwa, taifa zima linawajibishwa na kuteseka kutokana na kile alichofanya. Mungu anaielezea dhambi ya Akani kwa kuonesha taratibu ukubwa wake kwa njia ya kulimbikiza, kwenye aya ya 11, ya kielezi “tena” (Kieb. Gan). Kwanza, neno lililozoeleka sana la Israeli la dhambi: "Khata.’” Kisha kitendo cha uhalifu kinaelezewa kwa dhambi tano mahususi zinazotambulishwa kwa kielezi gam: _(1)_ ‘abar, pia “kuvuka, kuvuka mpaka,” _(2)_ hata kuchukua (laqakh) kutoka katika vitu vilivyotengwa kwa ajili ya uangamivu (kherem), _(3)_ vilevile kuiba (ganab), _(4)_ pia kudanganya (kakhash), na _(5)_ hata kuweka (sim); kherem iliyoibwa kati ya vitu vyao.

Agano kati ya Yahweh na Israeli lilihusisha watu katika viwango vya mtu mmoja mmoja na jumuiya pia. Kwa kuzingatia lile agano, Israeli inachukuliwa kama umoja usioweza kugawanyika wa taifa teule la Mungu; kwa hiyo, dhambi ya mmoja, au hata baadhi ya watu, kati ya watu wake inaleta hatia kwenye jumuiya yote ya kiagano. Kama Bwana alivyosema, “Israeli wamefanya dhambi, naam, wamelivunja agano langu nililowaagiza” (Yos. 7:11).

`Ni kwa njia gani jamii katika ujumla wao zinaweza kuteseka, na zimeteseka, kutokana na matendo mabaya ya mtu mmoja mmoja kwenye jamii? Ni mifano gani unayoweza kuifikiria, na jamii iliguswa kwa namna gani?`