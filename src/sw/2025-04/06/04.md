---
title:  Chaguzi za Majaaliwa
date:  04/11/2025
---

`Soma Yoshua 7:19â€”21. Je, Yoshua anamwomba Akani afanye nini? Ni nini hasa umuhimu wa ombi hilo? Tunaelewaje ungamo lake?`

Yoshua anamwomba afanye mambo mawili: kwanza, ampe Mungu utukufu na kumheshimu. Pili, akiri kile alichofanya bila kuficha. Akani alipaswa kumpa Mungu utukufu kwa kukiri kile alichofanya. Neno lililotumika hapa (_todah_) linaweza kuhusu kutoa shukrani (Zab. 26:7; Isa. 51:3; Yer. 17:26, lakini pia linahusu pia ungamo la dhambi (Ezra 10:11). 

Jambo la kusikitisha, aya za kibiblia hazioneshi kwamba Akani alionesha dalili yoyote ya toba ya kweli. Alitarajia kuwa asingetambulika hadi mwisho. Mtazamo wake wa kikaidi ulimfanya astahili kuonekana kuwa mkosaji mkubwa, ambaye hapangekuwa na upatanisho kwa ajili yake kulingana na sheria ya Musa (linganisha na Hes. 15:27-31). 

Maneno ya Akani kwenye Yoshua 7:21 yanatukumbusha anguko la Adamu na Hawa. Hawa aliona (_ra'ah_) kwamba mti unafaa (_khamad_) na hatimaye akachukua (_laqakh_) kutoka katika matunda yake (Mwa. 3:6). Katika kukiri kwake, Akani anakubali kwamba aliona (ra'ah) kwenye nyara joho zuri la Shinari, shekeli 200 za fedha, na mche wa dhahabu. Kisha akavitamani (khamad) na kuvichukua (laqakh). Kama ilivyokuwa katika suala la Adamu na Hawa, uchaguzi wa Akani unadhihirisha kwamba dhambi ya tamaa ni dhambi ya kutokuamini. Inamtuhumu Mungu kuwa hataki viumbe Wake wapate kilicho bora kabisa na pia kwamba anawaficha wasipate raha fulani tamu sana, ambazo ni za milki ya Uungu pekee. 

Kando ya dokezo la asili ya anguko la mwanadamu, aya inasisitizia tofauti iliyo wazi kabisa kati ya mwelekeo wa Rahabu (linganisha na Yos. 2:1-13) na ule wa Akani. Mmoja alichukua wapelelezi na kuwaweka darini na kuwaficha askari wasiwaone; na yule mwingine alichukua vitu vilivyopigwa marufuku na kuvificha Yoshua asivione. Mmoja alionesha wema kwa wapelelezi Waisraeli na akawasaidia kupata ushindi; huku mwingine akileta shida katika Israeli kutokana na uroho wake na kusababishia Israeli kushindwa. Mmoja aliweka agano na Waisraeli; mwingine akilivunja agano na Yahweh, Rahabu alijiokoa yeye mwenyewe na familia yake, na wakawa raia walioheshimika katika Israeli; wakati Akani akijiangamiza mwenyewe na familia yake hadi mauti na kuwa mfano wa aibu.

`Tafakari kuhusu dhambi ya tamaa. Tunawezaje kuepuka kushindwa katika hiyo, haidhuru tuwe na vitu kiasi gani au tusiwe navyo? (linganisha na Luka 12:15).`