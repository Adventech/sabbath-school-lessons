---
title:  Dhambi ya Akani
date:  03/11/2025
---

`Soma Yoshua 7:16—19. Utaratibu mzima unatuambia nini kuhusu Mungu na Akani?`

Badala ya kufunua utambulisho wa mkosaji, Mungu anaweka utaratibu unaodhihirisha haki Yake na neema Yake. Baada ya kuelezea sababu ya kushindwa kwa Israeli na kufanya wito wa utakaso kwa watu wale (Yos. 7:13), anaruhusu kipindi kati ya tangazo la utaratibu huo na kutekelezwa kwake, hivyo kumpatia Akani muda wa kufikiria, kutubu na kuungama dhambi yake. Vivyo hivyo, familia yake (ikiwa walijua kilichotokea) wakawa na fursa ya kuamua kama wangependa kuhusishwa katika kulifunika lile kosa au kukataa kuwa washirika wa kosa lile, kama wana wa Kora, walioepuka uangamivu kwa kukataa kuwa upande wa baba yao (linganisha na Hes. 16:23—33; Hes. 26:11). 

Ufumbuzi kwa ajili ya mashaka yale ulikuja kwa namna iliyokuwa na mwelekeo kinyume na jinsi yalivyoingia na kuipiga Israeli: hatia ya jumla inaondolewa na kushushwa kutoka kwa Israeli yote hadi kwenye kabila moja; kutoka kabila hadi kwenye ukoo; kutoka ukoo hadi kwenye kaya au familia; na kutoka familia hadi mtu mmoja mmoja. Kando ya kumdhihirisha mkosaji, mchakato huu wa uchunguzi pia ulimsafisha asiye na hatia. Hiki kilikuwa pia kipengele muhimu cha utaratibu makini cha kisheria, ambapo Mungu wenyewe anatenda kama shahidi kwa matendo ya Akani ambayo hayakuonwa. 

Msomaji anaweza kufikia hatua ya kuhisi mvutano Mungu anaposonga mbele kumwelekea Akani. Ni nani asiyeweza kushangazwa na ukaidi wa huyu mtu akitarajia kwamba kwa namna fulani asingegundulika? Hakuna kinachofichika mbele ya macho ya Bwana yanayopenya (Zab. 139:1-16; 2 Nya. 16:9), ni nani ajuaye kilichojificha moyoni mwa mwanadamu (1 Sam. 16:7; Yer. 17:10; Mit. 5:21).

Ni muhimu kutambua jinsi Yoshua anavyomwambia Akani: “Mwanangu.” Kauli hii inaonesha si tu umri na nafasi ya uongozi ya Yoshua, bali pia inadhihirisha roho ambayo kwa hiyo, huyu mpiganaji mkuu aliikabili haki. Moyo wake ulikuwa umejawa na rehema kwa ajili ya Akani, hata ingawa aliitwa ili atekeleze hukumu kwa mkosaji. Kupitia kwa mtazamo wake huu, Yoshua tena alikuwa akisimama kama kivuli cha wema, kujali na upendo Wake Yeye ambaye “kamwe hakuwa fidhuli, kamwe hakunena neno kali pasipo sababu, kamwe hakusababisha maumivu ya bure kwa nafsi iliyokuwa rahisi kudhurika... Yeye [Yesu] bila hofu alikemea unafiki, kutokuamini, na uovu, lakini machozi yalikuwa kwenye sauti Yake alipokuwa akitamka makaripio haya makali.” `—Ellen G. White, The Desire of Ages, uk. 353. 

`Utambuzi kwamba Mungu anajua yote unayofanya, hata yale yaliyofichika, unaathiri vipi namna unavyoishi? Inapasa iathirije namna unavyoishi?`