---
title:  'Utii wa Kiwango cha Juu Kabisa: Ibada Kwenye Eneo la Vita'
date:  08/11/2025
---

### Somo la Juma Hili
Yos. 5:1—7; Kut. 12:6; 1 Kor. 5:7; Yos 8:30-35: Kum. 8:11, 14; Ebr. 9:11, 12. 

> <p>Fungu la Kukariri</p>
> “Bali utafuteni kwanza ufalme wake, na haki yake; na hayo yote mtazidishiwa” (#Mathayo 6:33#). 

Juma hili tutaangalia baadhi ya nyakati muhimu sana wakati wa kuwepo kwa Israeli kwenye Nchi ya Ahadi, wakati Israeli walipojitoa upya kwa Bwana, nyakati fulani mbele ya hatari iliyokaribia. Yoshua alionekana kuchukua uamuzi ambao ulionekana kutokuwa na mantiki kuwatahiri Waisraeli huku wakiwa kwenye eneo la adui (Yos. 5:1-9); kusherehekea Pasaka huku wakiwa wanakabiliana na hatari iliyokuwa karibu nao kabisa (Yos. 5:10-12); kujenga madhabahu na kumwabudu Bwana wakati pambano likiwa limepamba moto (Yos. 8:30-35); na kusimika hema takatifu la Bwana wakati makabila saba ya Israeli yakiwa hayajapokea urithi wao (Yos. 18: 1, 2). 

Katikati ya maisha yetu yenye shughuli nyingi, huwa tunakuwa na mwelekeo wa kuyazingatia mambo yaonekanayo kuwa yenye umuhimu sana ambayo maisha hutupatia. Mara kwa mara huwa tunapuuzia kutenga muda wa maana kufanya upya ahadi yetu kwa Mungu na kutulia na kuonesha shukrani zetu kwa kile alichotenda na anachoendelea kutenda kila siku kwa ajili yetu. Ibada ya asubuhi na ya jioni pamoja na madhabahu ya familia, vinaonekana kuwa kama vilivyopitwa sana na wakati maisha yakionekana kuwa yamezidiwa kwa mengi, yakiendeshwa kwa namna ya kuepuka shida, na kwa kutaka kuona mafanikio. Bado, ndani kabisa ya mioyo yetu, sote tunajua kwamba muda uliotumiwa na Mungu pamoja na wapendwa wetu ndiyo uwekezaji ulio bora zaidi wa muda wetu wenye kikomo, 

_Soma somo la juma hili ukijiandaa kwa Sabato, Novemba 15. _