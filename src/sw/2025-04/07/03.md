---
title:  Pasaka
date:  10/11/2025
---

`Kwa nini ni muhimu kwamba Yoshua alichagua kusherehekea Pasaka licha ya kazi kubwa na iliyoshinikiza ya kuitwaa Nchi ya Ahadi? Soma Yoshua 5:10; Kut. 12:6; Law. 23:5; Hes. 28:16; Kum. 16:4, 6.`

Shughuli ya pili muhimu inayotangulia ushindi wa kuitwaa nchi ni sherehe ya Pasaka. Hii inafanyika jioni ya siku ya kumi na nne ya mwezi, kwa kufuata kwa makini maagizo yaliyotolewa na Mungu. Umuhimu wa kiishara wa Pasaka unasisitizwa: matukio katika Yoshua yanakumbusha yale ya Kutoka. Pasaka inakumbusha usiku wa pigo la kumi (Kutoka 12), wakati malaika wa Bwana alipowaua wazaliwa wa kwanza wote nchini Misri na kuwaokoa Waisraeli. Hii inafuatiwa na uzoefu wa Kutoka Misri, kuvuka Bahari ya Shamu, na safari ya kupita jangwani. 

Kwa upande mwingine, kisa cha kizazi cha pili kinaanzia kwenye jangwa, kikiendelea na kuvuka Mto Yordani, kinahusisha tohara na sherehe ya Pasaka, kisha kinaelekea kwenye wakati muhimu ambapo kuna tarajio la Bwana kuingilia kati kimuujiza dhidi ya maadui wa Israeli, wakazi wa Kanaani. Pamoja na matendo yote yaliyotangulia, sherehe ya Pasaka inaashiria mwanzo wa kipindi kipya katika historia ya Israeli. 

Vilevile, kupitia ishara ya mwana-kondoo wa sadaka, Sikukuu ya Pasaka ilirejea nyuma kwa ukombozi wa Waisraeli kutoka utumwa wa Misri. Lakini pia ilielekeza mbele pale katika kutimilizwa kwa mfano wake katika Mwana-Kondoo wa Mungu (Yohana 1:29, 36; 1 Wakorintho 5:7; 1 Petro 1:18, 19), ambaye alitukomboa kutoka katika utumwa wa dhambi. Kwenye Meza ya Bwana, kabla ya kujitolea Yeye Mwenyewe kama sadaka ya mwisho, Yesu aligeuza Pasaka kuwa ukumbusho wa kifo Chake (Mt. 26:26-29, I Kor. 11:23-26). 

Hata hivyo, Pasaka na Meza ya Bwana vinaashiria ukweli wenye utukufu zaidi: ule wa umati wa waliokombolewa wakiingia Kanaani ya mbinguni. Yohana wa Ufunuo anaonesha tukio hili halisi la “kuvuka” likiwa tukio la wale 144,000 wakitembea juu ya bahari ya kioo, ikiwa ni utimilifu wa mfano uliooneshwa na uzoefu wa Bahari ya Shamu na mto Yordani, mbele ya kiti cha enzi cha Mungu (Ufu. 4:6; Ufu. 7:9, 10) na wanasherehekea Pasaka na Meza ya Bwana katika karamu ya harusi ya Mwanakondoo (Mathayo 26:29, Ufunuo 19:9).

`Tunaweza kwa namna gani, hata wakati tukiwa hatusherehekei Meza ya Bwana, kudumisha ukweli wa Msalaba mbele yetu?`