---
title:  Kuwa na Shauku ya Kuwepo Kwake
date:  13/11/2025
---

`Soma Yoshua 18:1, 2. Kulikuwa na shughuli gani ambayo kwa hiyo, Yoshua aliingilia mchakato wa kuigawa nchi?`

Baada ya maelezo juu ya maeneo yaliyokuwa yametengwa kwa ajili ya makabila makubwa zaidi mawili upande wa magharibi ya Yordani na kwa nusu ya kabila la Manase, kifungu hiki cha Maandiko kinaonesha kusanyiko la mkutano pale Shilo, ambapo nchi inagawanywa kwa makabila madogo madogo saba yaliyokuwa yamesalia. 

Kuwekwa kwa hema takatifu, “Maskani yangu,” kunawakilisha utimilifu wa ahadi ya Mungu ya kuishi kati ya watu Wake (Kut 25:8; Law. 26:11, 12) na kunafunua wazo kuu la kitabu: Kuwepo kwa Mungu katikati ya Israeli kumefanya iwezekane umiliki wa nchi na kutaendelea kuwa chimbuko la kudumu la baraka kwa Israeli na kwa kupitia kwao, kwa dunia yote (Mwa. 12:3). Ibada ya Mungu inachukua nafasi ya muhimu sana, hata kuliko kuishinda na kuigawa ile nchi! Kuwepo kwa hema takatifu, na baadaye Hekalu, ingepasa daima kusaidie wale watu kutambua kuwepo kwa Mungu kati yao na wajibu wao kulifuata agano. 

`Soma Waebrania 6:19, 20; Waebrania 9:11, 12; na Waebrania 10:19-23. Sisi kama Wakristo tusio na hekalu la hapa duniani linalohifadhi kwa uhalisia kuwepo kwa Mungu kati yetu, tunaweza kujifunza nini kutoka kwa Yoshua?`

Mwonekano wa hema takatifu haupaswi kutujia kama jambo la kushtukiza, kwa sababu wazo kuu la hema takatifu limekuwepo kwenye maelezo ya Yoshua kupitia kwa sanduku la agano. Hii ilikuwa ndiyo samani iliyokuwa na umuhimu zaidi kwenye Patakatifu pa Patakatifu, na ilikuwa ishara ya sehemu mbili za kitabu hiki cha Yoshua: kuvuka na kushinda. Sasa, kwa kusimika hema takatifu kwenye eneo muhimu la kugawa ile nchi, Yoshua anaonesha kwamba maisha yote ya Israeli yalikuwa na kiini chake kwenye hema takatifu, makao makuu ya kidunia ya Yahweh. 

Ni muhimu zaidi kwetu, kama Wakristo tunaoishi katika Siku halisi ya Upatanisho, kukaza macho yetu kwenye hema takatifu ya mbinguni tunapoendelea na majitu ya kisasa (au ya wakati wa maendeleo) yanayotoa changamoto kwa imani yetu, matumaini yetu na urithi wa kiroho. Tunapodumu kuitegemea kazi ya Kristo iliyokamilishwa kwenye Msalaba na kwenye hema takatifu ya mbinguni, tunaweza kutazama mbele kwa imani kwa ule wakati ambapo Mungu kwa mara nyingine, atakaa kati ya watu Wake, lakini safari hii, itakuwa milele (linganisha na Ufu. 21:3)

