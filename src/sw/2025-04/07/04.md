---
title:  Madhabahu ya Kuanza Upya
date:  11/11/2025
---

`Ni kitu gani kilichokuwa motisha ya Yoshua ya kumjengea Bwana madhabahu? Soma Yos. 8:30, 31; linganisha na Kum. 11:26-30; Kum. 27:2-10.`

Katika wakati wa wazee wa imani, madhabahu yalikuwa alama za safari yao na yakawa uwakilishi wa hoja yao ya kudai nchi waliyoahidiwa na Mungu. Sasa, kwa kujenga madhabahu, Waisraeli walishuhudia kutimizwa kwa ahadi zilizotolewa kwa mababu zao. Katika suala hili, ujenzi wa madhabahu ni kutimizwa moja kwa moja kwa maagizo yaliyotolewa na Musa (Kum. 1 1:26-30, Kum. 27:2—10).

Yoshua 8:30—35 ina nafasi muhimu katika kuunda ujumbe mzima wa kimaandiko wa kile kitabu. Kwa kuunganisha moja ya visa vya ghasia kabisa (vita) na kitu kilicho tofauti kabisa —tukio la kuimarisha upya agano (ibada)—Yoshua anaturudisha nyuma kwenye moja ya mada muhimu zaidi za kimaandiko zilizoanzishwa kwenye kitabu mwanzoni: Yoshua analo jukumu la kuongoza Israeli katika maisha ya utii wa agano (Yos. 1:7). Hii pia ni picha ya Yoshua mwishoni mwa kitabu (Yoshua 24). 

Licha ya umuhimu wa vita na ushindi, kuna kitu muhimu zaidi: uwajibikaji wa matakwa ya sheria ya Mungu. Ushindi ni hatua moja tu katika kutimiza mpango wa Mungu kwa Israeli na urejeshwaji wa ubinadamu wote. Uaminifu kwa kanuni za Torati ndilo suala muhimu katika hatima ya ubinadamu. Yoshua anaandika nakala ya sheria kwenye mawe makubwa yaliyopakwa chokaa, tofauti na mawe ya madhabahu (Linganisha na Kum. 27:2—8). Hivyo, mawe hayo, ambayo pengine yalikuwa na Amri Kumi, yalikuwa kumbukumbu tofauti karibu na madhabahu, ikidumu kuwakumbusha Waisraeli mara kwa mara kuhusu fadhila na wajibu vinavyoashiriwa kuwemo katika agano. 

Yoshua anakuwa ni ishara ya baadaye ya Yehoshua (Yesu) wa Agano Jipya, ambaye utume wake ulikuwa, kati ya mambo mengine, kuongoza wanadamu warejee katika kumtii Mungu. Ili kufanikisha lengo hili, ilimpasa kushiriki kwenye mgogoro na nguvu za uovu. Lengo lake kubwa lilikuwa kutimiza mahitaji ya agano kwa niaba yetu: “Maana ahadi zote za Mungu zilizopo katika yeye ni Ndiyo; tena kwa hiyo katika yeye ni Amin; Mungu apate kutukuzwa kwa sisi” (2 Kor. 1:20). 

`Ni mazoea gani ya kiroho tunayoweza kufanya sasa ambayo yanaweza kuwa na utendaji kazi sawa na kujenga madhabahu kulivyokuwa katika nyakati za kale?`