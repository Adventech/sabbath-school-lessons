---
title:  Vuka! Twaa! Gawa! Tumika!
date:  29/09/2025
---

`Soma Yoshua 1. Tunaweza kujifunza nini kuhusu muundo wa kitabu kutokana na mwanzo huu wa sura?`

Sura ya kwanza ya Yoshua inatumika kama utangulizi wa kitabu kizima. Inazo hotuba nne zinazopelekana na sehemu kuu nne za kitabu: kuvuka (Yos. 1:2-9); kushinda (Yos. 1:10,11); kugawa nchi (Yos. 1:12-15); na kutumika kwa kuwa mtiifu kwa ile sheria (Yos. 1:16-18). 

Kitabu cha Yoshua kinaweza kuonekana kama mfuatano wa maamuzi ya kimbingu. Katika kila uamuzi, Mungu anampa Yoshua kazi mahususi zinazohusiana na ushindi wa Kanaani, na kila moja inatambuliwa baadaye katika kitabu baada ya ukamilishwaji wake kufanikiwa.

Mwishoni, ahadi za Mungu kuhusu umiliki wa ile nchi zingetimizwa. Kuanzia hapo na kuendelea, wajibu wa kuitunza nchi unakuwa mikononi mwa Waisraeli na ungeweza kukamilishwa tu na imani ya kweli na kwa huo utii ambao imani hiyo daima inausababisha.

Maamuzi ya Mungu, yanayoelezewa kwa vitenzi vitatu — “vuka,” “twaa,” na “gawa” — yanapokea majibu sahihi katika utiifu wa watu, unaotokana na uamuzi wa mwisho: huduma. 

Kwa mara nyingine, kitabu cha Yoshua kina sehemu kuu nne, kila moja ikijulikana kwa dhana mahususi inayoelezewa kupitia kwa kuwepo kunakotawala kwa neno la Kiebrania: 

1) Vuka (Yos. 1:1-5:12) 

2) Twaa (Yos. 5:13-12:24) 

3) Gawa (Yos. 13:1-21:45) 

4) Tumikia (Yos. 22:1-24:33) 

Hivyo, muundo wenyewe wa kitabu unaonesha ujumbe wake mkuu: maamuzi ya Mungu hayakamilishwi kwa kujiendesha yenyewe, Badala yake, yanahitaji mwitiko wa uaminifu wa watu Wake. Yaani, pamoja na yale yote ambayo Mungu ametenda kwa ajili yetu — ukihusisha yale yote ambayo ametenda kwa ajili yetu ambayo hatuwezi kujifanyia — sasa tunaitwa kufanya kile tuwezacho kufanya kwa ajili yetu wenyewe, ambacho ni kutii kile ambacho Mungu ametuamuru tufanye. Hivi ndivyo imekuwa katika historia yote takatifu, na inasalia kuwa hivyo leo. Kwa mfano, maelezo juu ya watu wa Mungu wa mwisho wa wakati kwenye Ufunuo 14:12 yanawasilisha wazo hilo hilo: imani katika kile ambacho Mungu ametutendea, jambo linaloongoza hadi kwenye utiifu. 

`Hebu fikiria juu ya baadhi ya ahadi za Neno la Mungu ambazo ni za thamani sana kwako. Ni mwitiko wa namna gani ambao unatakiwa kwa upande wako ili hizo ahadi ziwe halisi?`