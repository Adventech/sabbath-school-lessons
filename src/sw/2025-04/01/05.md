---
title:  Uwe Hodari!
date:  01/10/2025
---

`Soma Yoshua 1:7-9. Kwa nini Bwana alihitaji kumsisitizia Yoshua mara mbili kwamba ilimpasa awe hodari na moyo wa ushujaa?`

Kazi iliyowekwa mbele za Yoshua ilionekana kuhusisha changamoto zilizozidi kiasi. Kuta za miji ya Kanaani zilionekana kutoshambulika, na wakazi wa nchi walifunzwa vita. Kwa kulinganisha, Waisraeli, wahama-hamaji sahili, hawakuwa hata na nyenzo za vita za kizamani kwa ajili ya kukabiliana na kuta zilizoimarishwa dhidi ya maadui. Historia inatuambia kwamba hata Misri, dola iliyokuwa na nguvu sana wakati ule, isingeweza kutwaa hata unyayo mmoja wa Kanaani.

Licha ya hivyo, wito wa kuwa hodari na moyo wa ushujaa hauhusishwi hapa na hamasa ya vita tu au mikakati ya vita. Ushujaa au ujasiri na nguvu vinahitajika katika kudumu katika uaminifu kwa Torati na matakwa yake mahususi, ambayo iliyobainisha agano la Israeli na YAHWEH. 

`Soma Waefeso 6:10-18. Japokuwa leo hatuhitajiki kushiriki kwenye mapambano ya kivita, tunawezaje kutumia maneno haya yanayotia moyo aliyopewa Yoshua katika mapambano yetu ya kiroho ya kila siku?`

Leo, katika kukamilisha utume walioaminiwa na Kristo, Wakristo wanakabiliana na changamoto kama zile zile za Yoshua; yaani; wanatakiwa kufanya vita dhidi ya mielekeo yao ya uovu, dhidi ya falme, mamlaka na wakuu wa giza hili na dhidi ya majeshi ya uovu. Kama Yoshua, wao pia wanayo ahadi inayothibitisha yakuwepo kwa Kristo: “Mimi nipo pamoja nanyi siku zote, hata ukamilifu wa dahari” (Mt. 28:20). Kama ambavyo kuwepo kwa Bwana kulikowatia moyo kulivyotosha kufukuzia mbali hofu za Yoshua, vivyo hivyo, yapasa kutoshe katika kuondoa mashaka na fadhaa zetu leo. 

Changamoto kwetu ni kumjua Bwana vema kiasi cha kutosha kumtumainia Yeye na ahadi Zake kwetu. Hii ndiyo sababu, zaidi ya jambo lingine lolote, tunahitaji uhusiano huo binafsi na Yeye. 

`Swali muhimu sana kwetu leo halina tofauti na kile alichokabiliana nacho Yoshua, Tunawezaje kudumu kuwa waaminifu kwa kile ambacho Neno la Mungu linakisema hata pale ambapo hakionekani kupendwa na watu au kufaa kufanyika hivyo?`