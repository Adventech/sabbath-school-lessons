---
title:  Kufanikiwa na Kustawi
date:  02/10/2025
---

`Soma Yoshua 1:7—9 pamoja na Mwanzo 24:40, Isaya 53:10, na Zaburi 1:1-3. Kulingana na aya hizi, inamaanisha nini kufanikiwa na kustawi?`

Neno la Kiebrania tsalakh, “fanikiwa” (Yoshua 1:8), linamaanisha kutimiza kwa kiasi cha kuridhisha kile kilichopangwa, au hali ya mazingira ya kufaa. 

Neno sakal, “kuwa na hekima” (Yoshua 1:8), linaweza kutafsiriwa kama “fanikiwa” au “kuwa na mafanikio.” Lakini pia linaweza kumaanisha “kuwa na busara,” au “kutenda kwa hekima,” Linapatikana mara kwa mara katika Ayubu, Mithali na Zaburi, ambapo wazo la ustawi linahusiana kwa karibu na kutenda kwa hekima kwa kumcha Mungu na kutii Neno Lake. 

Kulingana na ufahamu huu, ustawi haufasiriwi tu kama mafanikio ya kifedha, ingawa haukosi hayo. Mafanikio yanapaswa kuangaliwa kama hali ya muafaka na maadili na kanuni za kiroho zinazojitokeza katika dunia aliyoiumba Mungu na ambazo zinajitokeza katika sheria Yake. 

Kwa kweli, amini ahadi za Mungu, hasa ahadi ya wokovu kwa imani pekee na utii kwa sheria Yake, hazipingani. Zinawakilisha pande mbili za sarafu moja. 

`Soma Warumi 3:31. Aya hii inasemaje kuhusu uhusiano kati ya sheria na imani?`

Kuweka imani katika kifo cha ukombozi na dhabihu ya Yesu kwa ajili yetu dhidi ya utiifu kwa sheria ya Mungu ni kuweka mgawanyiko wa uongo na wa hatari. Sheria na neema daima huenda pamoja. Ufahamu wa juu juu tu wa jukumu la sheria ndiyo unaoweza kupelekea kuona “sheria” na “neema’ kama zinazokinzana. 

Waandishi wa Agano la Kale walithamini sana sheria na waliiona kuwa ni chanzo cha furaha (Zab. 1:2; Zab. 119:70, 77, 174). Ikiwa itazingatiwa na kutumika vizuri, sheria itapelekea kuelewa kwa kina zaidi hali ya dhambi ya mtu mwenyewe (Rum. 7:7) na hitaji la haki ya Kristo (Gal. 3:24). 

`Kwa neema ya Mungu iwe unajaribu kwa kiasi gani kuitii sheria Yake, uzoefu wako binafsi umekuonesha vipi hitaji lako la haki ya Kristo inayofunika?`