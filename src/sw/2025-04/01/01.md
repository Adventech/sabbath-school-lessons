---
title:  Mbinu kwa Ajili ya Mafanikio
date:  27/09/2025
---

### Somo la Juma Hili
Kum. 18:15-22; Yoshua 1; Ebr. 6:17,18; Efe. 6:10-18; Zab. 1:1-3; Rum. 3:31. 

> <p>Fungu la Kukariri</p>
> “Uwe hodari tu na ushujaa mwingi, uangalie kutenda sawasawa na sheria yote aliyokuamuru Musa mtumishi wangu; usiiache, kwenda mkono wa kuume, au wa kushoto, upate kufanikiwa sana kila uendako” (#Yoshua 1:7#). 

Benjamin Zander, kiongozi wa muziki wa Okestra ya vyombo vya muziki ya Boston, alifundisha kwenye darasa la kufasiri muziki. Aliweza kutambua fadhaa ya wanafunzi walipofika hatua ya kukabiliana na tathmini ya upigaji muziki wao. Ili kuwaweka wanafunzi katika utulivu na kuwasaidia kutenda kwa uwezo wote walio nao, siku ya kwanza ya darasa alitangaza kwamba kila mtu angepata “A.” Hii “A” aikuwa matarajio ambayo iliwapasa waishi wakiwa nayo, “bali uwezekano ambao walipaswa kulenga maisha yao katika huo.” Sharti pekee lilikuwa kwamba wanafanzi waandike barua katika majuma mawili ya kwanza ya muhula lakini waiwekee tarehe ya wakati wa mwisho wa darasa. Barua ilipaswa ielezee kwa nini walistahili kuipata alama ya juu kiasi hicho. 

Kitabu cha Yoshua kinahusu uwezekano mpya. Musa, aliyekuwa ametawala katika miaka 40 ya historia ya Israeli, sasa alikuwa ni wa wakati uliopita. Uzoefu wa Kutoka Misri na kutangatanga jangwani, kwa hali ya kusikitisha ukiwa umetawaliwa na uasi na ukaidi, ulikuwa umefikia mwisho. Kizazi kipya, kikiwa tayari kumtii Mungu, kilikuwa tayari kuingia kwenye Nchi ya Ahadi, si kama jambo la kutarajiwa kufikiwa, bali kama uwezekano wa kuishi ndani yake. 

Hebu tujifunze jinsi Mungu alivyofungua sura mpya katika maisha ya Israeli na jinsi awezavyo kufanya vivyo hivyo maishani mwetu pia. 

_Jifunze somo la juma hili ukijiandaa kwa Sabato, Oktoba 4._