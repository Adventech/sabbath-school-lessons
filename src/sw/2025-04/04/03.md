---
title:  Vita Mbinguni
date:  20/10/2025
---

`Yoshua alielewa kwamba pambano alilokuwa nalo lilikuwa ni sehemu tu ya pambano kubwa zaidi. Tunajua nini kuhusu pambano ambalo Mungu Mwenyewe alihusika? Soma Ufu. 12:7-9; Isa. 14:12-14; Eze. 28:11-19; na Dan. 10:12-14.`

Mungu aliujaza ulimwengu kwa viumbe wanaowajibika aliowapatia uhuru wa nia, sharti muhimu linalowawezesha kupenda. Wanaweza kuchagua kutenda kulingana au kinyume na mapenzi ya Mungu. Mmoja kati ya malaika wenye uwezo sana, Lusifa, aliasi dhidi ya Mungu, kisha kuchukua malaika wengi kuwa pamoja naye. 

Isaya na Ezekieli wanazungumzia pambano hilo, ingawa baadhi ya watoa maoni wanajaribu kuzuia maana ya Isaya 14 na Ezekieli 28 katika muktadha wa mfalme wa Babeli na mtawala wa Tiro tu. Hata hivyo, kuna ishara zilizo wazi kabisa kwenye maandiko ya kibiblia zinazoonesha ukweli upitao mazingira ya kibinadamu. Mfalme wa Babeli anawasilishwa kama aliyewahi kuwa mbinguni kwenye kiti cha enzi cha Mungu (Isa. 14:12, 13), mfalme wa Tiro anatajwa kuishi katika Edeni kama kerubi alindaye kwenye mlima mtakatifu wa Mungu (Eze. 28: 12 - 15). Hakuna hata moja kati ya taarifa hizi iliyo ya kweli kuhusu wafalme wa Babeli na wa Tiro.

Isaya anawasilisha “fumbo” (Kiebrania, mashal) linalowasilisha maana iliyo zaidi ya muktadha wa karibu wa kihistoria. Katika suala hili, mfalme wa Babeli anakuwa kielelezo cha uasi, hali ya ridhaa binafsi na kiburi. Kwa namna hiyo hiyo, Ezekieli anaonesha tofauti kati ya mkuu wa Tiro (Eze. 28:2) na mfalme wa Tiro (Eze. 28:11, 13), ambapo mkuu, akiwa mtendaji katika mazingira ya kidunia, anakuwa ni ishara ya mfalme anayetenda katika mazingira ya kimbingu. 

Kulingana na Danieli 10:12-14, hawa walioasi mbinguni wanazuia utimilizwaji wa makusudi ya Mungu duniani. Ni kwa kuzingatia uhusiano huu kati ya mbingu na dunia ndipo tunaweza kuelewa vita za Israeli zilizoidhinishwa na mbingu. Inatupasa tuzitambue kama udhihirisho wa kidunia wa pambano kuu kati ya Mungu na Shetani, na kati ya wema na uovu — zote hatimaye zikiwa na kusudio la kurejesha haki na upendo wa Mungu kwenye dunia iliyoanguka dhambini. 

`Ni njia zipi tunaweza kuona, katika ulimwengu unaotuzunguka na maishani mwetu binafsi, uhalisia wa pambano hili la ulimwengu kati ya wema na uovu?`