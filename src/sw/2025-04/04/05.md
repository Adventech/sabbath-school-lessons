---
title:  Bwana Atawapigania Ninyi
date:  22/10/2025
---

`Kulingana na Kutoka 14:13, 14, 25, mpango wa Mungu wa awali na mkamilifu ulikuwa ni upi kuhusu kuhusishwa kwa Waisraeli katika mambo ya vita?`

Katika wakati ule wa zahama, wakati watu wa Israeli walipolazimishwa kuingia katika njia isiyo na pa kutokea, “Musa akawaambia watu, ‘Msiogope, simameni tu, mkauone wokovu wa Bwana atakaowafanyia leo; kwa maana hao Wamisri mliowaona leo hamtawaona tena milele. Bwana atawapigania ninyi, nanyi mtanyamaza kimya” (Kut. 14:13, 14). Kulingana na kisa hiki cha kibiblia, hata Wamisri wenyewe walielewa uhalisia huo: “Na tukimbie mbele ya Israeli; kwa kuwa Bwana anawapigania, kinyume cha Wamisri” (Kut 14:25). 

Kuingilia kati kwa Mungu kwa ajili ya Waisraeli wasiojiweza, wasio na mafunzo katika mbinu za kijeshi, kinakuwa ni kiolezo. Kutoka inawasilisha mfano, kielelezo cha uingiliaji wa Mungu kwa niaba ya Israeli. Hapa, si kwamba tu vita inapiganwa na Yahweh, bali pia Israeli wanatakiwa wasipigane (Kut. 14:14). Mungu ndiye mpiganaji; uwezo wa kuanzisha upo Kwake. Yeye anaunda mkakati, kisha anaelezea njia, na kuendesha shambulio. Kama Yahweh asipopigana kwa ajili ya Israeli, hawana uwezekano wa kufanikiwa. 

Ellen G. White anafafanua hili kama dhihirisho la ukweli kwamba Mungu “hakukusudia kwamba waitwae nchi ya ahadi kivita, bali kwa njia ya kujisalimisha na utii usio na masharti kwa maagizo Yake.” _— Ellen G. White, The Signs of the Times, Septemba 2 1880._ Kama ilivyokuwa katika ukombozi wao kutoka Misri, Mungu angepigana vita vyao kwa ajili yao. Kile tu walichopaswa kufanya ni kutulia na kushuhudia uingiliaji Wake mkuu. 

Historia inaonesha kwamba wakati wowote Israeli ilipomtumaini Mungu kiasi cha kutosha, hawakuhitaji kupigana (taz. 2 Fal. 19; 2 Nya. 32; Isa. 37). 

Katika mpango bora kabisa wa Mungu, kamwe Israeli hawakuhitaji kujipigania. Yalikuwa ni matokeo ya kutokuamini kwao, kulikooneshwa baada ya Kutoka, yaliyosababisha Mungu awaruhusu kuwa na sehemu katika vita vilivyopiganwa dhidi ya Wakanaani. Kwa namna ile ile ambayo hawakuhitaji kuinua upanga hata mmoja dhidi ya Wamisri wakati wa uzoefu wa Kutoka; isingekuwa muhimu kwao kupigana katika kuitwaa Kanaani (Kum. 7:17-19).

`“Kama wana wa Israeli wasingenung’unika dhidi ya Bwana, asingewaruhusu maadui zao wapigane vita dhidi yao.” — Ellen G. White, The Story of Redemption, uk. 134, Ni kwa jinsi gani manung’uniko yanaweza kuathiri maisha yetu leo?`