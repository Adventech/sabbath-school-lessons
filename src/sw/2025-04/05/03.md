---
title:  Jaji wa Juu Kabisa
date:  27/10/2025
---

`Soma Mwanzo 18:25; Zaburi 7:11; Zaburi 50:6; Zaburi 82:1; Zaburi 96:10; na 2 Timotheo 4:1, 8. Aya hizi zinatuambia nini kuhusu tabia ya kimaadili ya Mungu? Nafasi ya Mungu kama jaji wa ulimwengu inatusaidiaje kuelewa suala la vita vya kiungu?`

Utakatifu wa tabia ya Mungu unamaanisha kwamba hawezi kuikubali dhambi. Yeye ni mvumilivu. Hata hivyo, ni lazima dhambi ivune matokeo yake ya mwisho, ambayo ni mauti (Rum. 6:23). Yahweh alitangaza vita dhidi ya dhambi, bila kujali kwamba ilikuwa wapi, iwe ni katika Israeli au kati ya Wakanaaani. Israeli haikutakaswa kwa njia ya kushiriki kwenye vita vitakatifu na vilevile hakuna mataifa mengine yoyote yaliyotakaswa hivyo (Kum. 9:4, 5; Kum. 12:29, 30) hata wakati walipokuwa njia ya hukumu ya Yahweh dhidi ya taifa Lake teule. Tofauti na watu wengine wa kale wa Mashariki ya Karibu, Waisraeli walipata uzoefu ulio kinyume na vita vitakatifu, pale ambapo Mungu hakupigana kwa ajili yao bali dhidi yao, akiruhusu maadui wao wawakandamize (linganisha na Yoshua 7). 

Dhana nzima ya vita vitakatifu inaweza kueleweka tu ikiwa itaonekana kwa kuzingatia shughuli ya Mungu kama jaji au hakimu. Vikitazamwa kwa namna hii, vita vya Israeli vya ushindi vinachukua sifa nyingine kabisa. Kwa kulinganisha na vita vya kiimla vya kujitukuza, vilivyokuwa vikitawala kwenye ulimwengu wa kale (na hata wa kwetu leo), vita vya Israeli havikukusudiwa kuleta utukufu kwao wenyewe bali kuthibitisha haki na amani ya Mungu kwenye nchi. Hivyo, katika kiini cha uelewa wa dhana ya vita vitakatifu, imesimama dhana ya utawala na ukuu wa Mungu, ambavyo vinawekwa rehani kwenye taswira ya Mungu kama mpiganaji, kama ilivyo katika taswira ya Mungu kama mfalme na hakimu. 

Yahweh kama mpiganaji ndiye ambaye, kama hakimu, anawajibika katika kutekeleza, kudhibiti na kudumisha utawala wa sheria, ambao unaakisi tabia Yake. Picha ya Mungu kama mpiganaji, ikifanana na ile ya Mungu kama hakimu na mfalme, inatangaza kwamba Yahweh hatavumilia milele uasi dhidi ya utaratibu Wake uliothibitishwa. Hivyo, mtu anaweza kuthibitisha kwamba lengo la shughuli ya Yahweh kamwe si vita vyenyewe, au ushindi wenyewe, bali urejeshwaji na uthibitishwaji wa haki na amani. Hatimaye, kuhukumu na kuanzisha vita, au kutenda haki, ni kitu kile kile ikiwa Mungu ndiye mhusika wa kitendo hicho husika. 

`Mtafakari Mungu kama hakimu mwenye haki asiyeweza kupokea rushwa wala kuathiriwa na upendeleo. Huyu Mungu ambaye hatadumu kuvumilia dhambi, ukandamizwaji, kuteseka kwa wasio na hatia, na unyonyaji wa waliokandamizwa anakuwaje sehemu ya injili?`