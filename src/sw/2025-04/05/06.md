---
title:  Mfalme wa Amani
date:  30/10/2025
---

`Je, aya zifuatazo zinaelezeaje wakati ujao ambao Mungu alikuwa akiwawazia watu Wake? Isa. 9:6; Isa. 11:1—5; Isa. 60:17; Hos. 2:18; Mik. 4:3.`

Ingawa suala linalotazamwa sana kwenye somo la juma hili limehusisha vita vilivyoungwa mkono na kusaidiwa na Mungu, vya Agano la Kale, yatupasa tutaje mada nyingine yenye umuhimu sawa na hiyo ya maandiko ya kinabii ya Agano la Kale: njozi ya wakati ujao ya kipindi cha amani cha Kimasihi. Masihi anaelezewa kama “Mfalme wa Amani” (Isa. 9:6). Atakaribisha ufalme utakaotawaliwa na amani, ambapo simba na mwanakondoo watachunga pamoja (Isa. 11:1-8), ambapo hapatakuwa na uangamivu au kudhuriana (Isa. 11:9), ambapo amani itatawala (Isa. 60:17) na kutiririka kama mto (Isa. 66:12). 

`Soma 2 Fal. 6:16—23. Ni habari gani za undani ambazo kisa hiki kinatupatia kufikia kwenye makusudio ya ndani zaidi ya Mungu kwa ajili ya watu Wake na jamii ya wanadamu?`

Fikiria kisa cha kulishwa kwa jeshi la Washami kutokana na kile alichokianzisha Elisha. Badala ya kuwaua (2 Fal. 6:22), aliwaonesha mpango wa juu zaidi, amani, ambayo daima imekuwa ni shauku ya Mungu kwa ajili ya watu Wake. Inapendeza kuona kwamba Elisha anatambua kikamilifu juu ya ubora wa jeshi lisiloonekana linalowazunguka maadui (2 Fal. 6:17). Kadiri Mungu anavyohusika kwenye pambano la ulimwengu wote ambalo pia limeiathiri sayari yetu, lengo la mwisho la ukombozi si pambano linalodumu au hata hali ya kutiisha adui milele katika hadhi ya utumwa, bali badala yake, amani ya milele. Vurugu zikiendelea kuzaa vurugu (Mt. 26:52), amani huleta amani. Kisa kinahitimishwa kwa kusema, “Basi akawaandalia chakula tele; nao walipokwisha kula na kunywa, akawaacha, wakaenda zao kwa bwana wao. Na vikosi vya Shamu havikuja tena katika nchi ya Israeli” (2 Fal. 6:23). 

`Fikiria kuhusu njia zote tunazoweza kuwa mawakala wa amani, kwa kutafuta kumfuatisha Yesu. Vipi kuhusu maisha yako mwenyewe sasa hivi? Ni kwa njia gani, katika pambano lolote unaloweza kuwa unakabiliana nalo, unaweza kuwa wakala wa amani badala ya wakala wa vita?`