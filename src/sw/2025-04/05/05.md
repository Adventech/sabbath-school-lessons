---
title:  Uchaguzi Huru
date:  29/10/2025
---

`Soma Kumbukumbu la Torati 20:10, 15-18; Kumbukumbu la Torati 13:12—18; na Yoshua 10:40. Je, sheria ya kivita na utaratibu dhidi ya mji wenye kuabudu sanamu katika Israeli, inayoelezewa kwenye Kumbukumbu la Torati, inatusaidiaje kuelewa mipaka ya uangamivu mkamilifu kwenye vita ambavyo Israeli ilishiriki?`

Maandiko ya Kiebrania, yanatumia neno la kipekee katika kuelezea uangamivu wa watu vitani: _cherem._ Neno hili linahusiana na kile “kilichopigwa marufuku,” “kilicholaaniwa,” au “kilichotolewa kwa ajili ya uharibifu.” Mara nyingi, linamaanisha kuwekwa kwa watu kusikoweza pingwa, wanyama, au vitu visivyo na uhai katika eneo la pekee la Mungu, ambapo katika vita, mara nyingi pia, ilikuwa ni kwa uharibifu wao. Dhana na matumizi ya cherem kama uondoaji wa jumla wa watu katika vita yanahitaji kueleweka kulingana na pambano la Yahweh dhidi ya nguvu za uovu za ulimwengu, ambapo tabia na sifa Yake ziko hatarini. 

Tena, tangu dhambi ilipoibuka duniani, hakuna upande wa kati: mtu anakuwa ama upande wa Mungu au yuko kinyume Chake. Upande mmoja unaongoza kwenda uzimani, uzima wa milele, na upande mwingine katika mauti, mauti ya milele. 

Kitendo cha kuharibu kabisa kinaelezea hukumu ya haki ya Mungu dhidi ya dhambi na uovu. Kwa namna ya pekee, Mungu aliagiza utekelezaji wa sehemu ya hukumu Yake kwa taifa Lake alilolichagua, Israeli ya kale. Bidii ya kufanya uangamivu ilikuwa chini ya utawala wake wa kiungu, jambo lililokuwa na ukomo wa muda katika historia, kuitwaa nchi, na kwenye eneo lililoelezewa vizuri kijiografia, Kanaani ya kale. Kama tulivyoona katika somo la jana, wale waliokuja chini ya zuio la uharibifu kwa kawaida waliasi dhidi ya makusudi ya Mungu na kuyakataa, pia bila kutubu kamwe. Kwa hiyo, uamuzi wa Mungu wa kuwaangamiza haukuwa wa kiholela wala wa kizalendo. 

Aidha, Israeli wangeweza kutarajia kutendewa vivyo hivyo ikiwa wangeamua kupokea mtindo huo wa maisha kama Wakanaani (linganisha na Kumbukumbu la Torati 13). Hata kama inaonekana kwamba vikundi vilivyoko kila upande wa vita vya kiungu vimejulikana mapema (_Waisraeli wanapaswa kurithi nchi na Wakanaani wanapaswa kuangamizwa_), kuna uwezekano wa kuhama kutoka upande mmoja hadi mwingine, kama tutakavyoona katika masuala ya Rahabu, Akani na Wagibeoni. 

Watu hawakupata ulinzi kiholela au kuwekwa katika hali ya kupigwa marufuku. Wale walionufaishwa na uhusiano na Yahweh wangeweza kupoteza hadhi yao ya kipekee kwa sababu ya uasi, na wale walio katika hali ya kupigwa marufuku, wangeweza kujisalimisha kwa mamlaka ya Yahweh na kuishi.

`Ukaidi wa Wakanaani dhidi ya Mungu unamaanisha nini kiroho katika muktadha wetu leo? Yaani, ni nini matokeo ya uchaguzi wetu huru kwa ajili yetu binafsi?`