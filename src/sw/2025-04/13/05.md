---
title:  Hatari za Ibada ya Sanamu
date:  24/12/2025
---

`Soma Yoshua 24:22-24. Kwa nini ilimpasa Yoshua arudie wito wake kwa Waisraeli wa kuondoa miungu yao?`

Tishio la ibada ya sanamu si la kinadharia. Hapo awali, kwenye tambarare za Moabu, katika muktadha kama huu, Musa aliomba uamuzi kama huo (Kum. 30:19, 20). Miungu iliyokuwa ikionekana sasa si ile ya Misri au ile iliyo ng'ambo ya mto, bali iliyokuwa ikipatikana “kati yao.” Kwa hiyo, Yoshua anawasihi watu wake waelekeze mioyo yao kwa Bwana. Neno la Kiebrania linalotumiwa hapa, natah, linamaanisha “kunyoosha,” “kupinda” au “kuinama.” Linaelezea juu ya Mungu anayetarajiwa kuinama na kusikiliza maombi (2 Wafalme 19:16; Zab. 31:2, 3; Dan. 9:18), na pia ni mtazamo ambao baadaye manabii wanataka Israeli wawe nao (Isa. 55:3, Yer. 7:24). (imetumiwa kuonesha uasi wa Sulemani wakati moyo wake ulipoelekea miungu ya kigeni (7 Wafalme 11:2, 4, 9). Moyo wa mwanadamu mwenye dhambi hauna mwelekeo wa asili wa kuinama na kusikiliza sauti ya Mungu. Maamuzi ya kudhamiria yanapaswa kufanyika kwa upande wetu ili kuuelekeza katika kutimiza mapenzi ya Mungu. 

Jibu la Waisraeli linasema hivi kwa namna halisi: “sauti yake ndiyo tutakayoitii.” Usemi huu unasisitiza kipengele cha uhusiano wa utii. Israeli haiombwi kufuata mara kwa mara sheria zisizo na uhai. Agano linahusu uhusiano hai na Bwana, ambao hauwezi kuoneshwa kikamilifu kwa kanuni tu. Dini ya Israeli haikukusudiwa kamwe kuwa ya kisheria; bali ilipaswa kuwa mazungumzo ya kudumu katika imani na upendo pamoja na Mwokozi mtakatifu na mwenye huruma. 

Hata baada ya ahadi ya watu mara tatu ya kumtumikia Bwana, ambayo hudokeza, kama Yoshua alivyoamuru, kuondolewa kwa miungu ya kigeni kutoka miongoni mwao, hakuna ripoti kwamba jambo hilo lilitukia. Katika kitabu chote, ikawa desturi kutoa taarifa ya kutimizwa kwa amri za Yoshua (au zile za Musa) kama vielelezo vya utii. Kutokuwepo kwake sasa mwishoni mwa kitabu kunaacha ombi la Yoshua likiwa wazi. Wito mkuu wa kitabu wa kumtumikia Bwana si tu kwa kizazi cha Yoshua bali pia kwa kila kizazi kipya cha watu wa Mungu ambao wangesoma au kusikia ujumbe huu. 

`Ni mara ngapi umemwahidi Bwana utafanya jambo lakini hukufanya? Kwa nini hukufanya? Jibu lako linakuambia nini kuhusu neema?`