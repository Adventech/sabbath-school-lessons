---
title:  Jubilii
date:  26/11/2025
---

Nchi ilikuwa muhimu sana kwa uwepo wa Israeli kama watu wa Mungu kiasi ambacho haikuweza kugawanywa kwa ujumla. Ilibidi igawanywe kwa makabila, koo na familia (Hes. 34:13-18) ili kuizuia kuwa milki ya viongozi wachache wenye uwezo. 

`Soma Mambo ya Walawi 25:1-5, 8-13. Kulikuwa na kusudi gani la kuwa na mwaka wa Sabato na mwaka wa Jubilii?` 

Kinyume na Misri, ambako mara kwa mara raia walipoteza ardhi yao na kuwa watumishi wa Farao, kusudi la Mungu kwa Waisraeli lilikuwa kwamba hawangenyimwa haki yao milele. Hakuna mtu, nje ya ukoo na familia ambayo ilikuwa imegawiwa awali, angeweza kumiliki ile ardhi. Kwa kweli, kulingana na mpango wa Mungu, ardhi isingeweza kuuzwa kamwe; ingeweza tu kukodishwa kulingana na thamani yake iliyowekwa na idadi ya miaka iliyosalia hadi Jubilii iliyofuata. Kwa hiyo, jamaa za mtu ambaye alilazimika “kuuza” ardhi ya babu zake walikuwa na wajibu wa kuikomboa hata kabla ya Jubilii (Law. 25:25). 

Ugawaji wa ardhi unakuwa dirisha kufikia moyo wa Mungu. Kama Baba yetu wa mbinguni, anataka watoto Wake wawe wakarimu kwa wale wenye uhitaji na kuruhusu ardhi yao kuwalisha kila mwaka wa saba. Mwaka wa Sabato ulitumia kanuni ya amri ya Sabato kwa kiwango kikubwa zaidi. Kando ya kuthamini na kuhimiza ufanyaji kazi kwa bidii, umiliki wa ardhi pia ulidai heshima na fadhili kwa wale waliokabiliwa na changamoto za kifedha. 

Sheria ya umiliki wa ardhi ilimpa kila Mwisraeli fursa ya kuachiliwa kutoka kwa hali zenye kukandamiza alizorithi au kujiletea mwenyewe na kuwa na mwanzo mpya maishani. 

Kimsingi, hili ndilo kusudi kuu la injili: kufuta tofauti kati ya tajiri na maskini, mwajiri na mwajiriwa, waliofadhiliwa na wasio na uwezo, kutuweka sote kwenye usawa kwa kutambua hitaji letu kamili la neema ya Mungu. 

Cha kusikitisha, Israeli walipuuza kushika kiwango kilichowekwa na Mungu na, baada ya karne nyingi, maonyo ya kunyang'anywa mali yalitimizwa (2 Nya. 36:20, 21).

`Je, kanuni za ugawaji wa ardhi wa Waisraeli na za Sabato zinawezaje kutukumbusha kwamba, machoni pa Mungu, sisi sote ni sawa? Je, Sabato inawezaje kutusaidia kusema “hapana” kwa mizunguko mibaya ya ulaji ambayo inakumba jamii nyingi?`