---
title:  Nchi Kama Zawadi
date:  24/11/2025
---

`Soma Kutoka 3:8; Mambo Walawi 20:22; 25:23; Hesabu 13:27; Kum. 4:1, 25, 26; . 6:3 na Zaburi 24:1. Kulikuwa na uhusiano gani maalum kati ya Mungu, Israeli na ile Nchi ya Ahadi?`

Katika wango cha msingi kabisa, ardhi huwa inatoa utambulisho wa taifa. Kwa kuonesha mahali pa taifa, hiyo pia ilionesha shughuli na mtindo wa maisha wa taifa hilo. Watumwa hawakuwa na mizizi na hawakuwa na kwao; mtu mwingine ndiye aliyenufaika na matokeo ya kazi yao. Kuwa na nchi kulimaanisha kuwa huru. Utambulisho wa watu walioteuliwa uliunganishwa kwa uthabiti kabisa na nchi waliyoikaa.

Kulikuwa na uhusiano maalum kati ya Mungu, Israeli na ile nchi. Israeli iliipokea ile nchi kutoka kwa Mungu kama zawadi, si kama haki isiyoweza kuondolewa. Ilimradi watu hawa walioteuliwa wangedumu kuwa katika uhusiano wa kiagano na Yahweh na kuheshimu kanuni za agano, wangedumu kuimiliki ile nchi. Kwa maneno mengine, wasingekuwa na ile nchi na baraka zake bila kuwa na baraka ya Mungu.

Wakati huo huo, ni kweli kwamba ile nchi ilitoa kioo ambacho kupitia kwa hicho, Israeli wangeweza kumwelewa Mungu kwa 

ubora zaidi. Kuishi kwenye ile nchi kungewakumbusha daima  juu ya Mungu aliye mwaminifu, anayezitunza ahadi Zake na mwenye kutegemewa. Iwe ni ile nchi au Israeli, hakuna ambacho kingekuwepo bila kuanzishwa na Mungu, aliyekuwa chimbuko na msingi wa kuwepo kwao. Waisraeli walipokuwa kule Misri, mto Nile na mfumo wa umwagiliaji, vikiunganika na kazi ngumu, vilitoa mazao waliyoyahitaji kwa ajili ya kujikimu. Kaanani ilikuwa tofauti. Walitegemea mvua kwa ajili ya wingi wa mavuno, na ni Mungu peke Yake ambaye angetawala hiyo hali ya hewa. Hivyo, nchi iliwakumbusha Waisraeli juu ya hali yao ya kudumu kumtegemea Mungu.

Hata kama Israeli ilipokea nchi kama zawadi kutoka kwa Yahweh, kwa maana ya juu kabisa, Mungu Mwenyewe alisalia kuwa ndiye mmiliki. Yeye akiwa mmiliki wa kweli wa dunia yote (Zab. 24:1), Yahweh Anayo haki ya kuwagawia Israeli ile nchi au kuichukua kutoka kwao. Kama Mungu ndiye mmiliki wa ile nchi, Waisraeli, na kwa upana zaidi, wanadamu wote ni wageni na wapitaji, au katika maneno ya kisasa, sisi sote tu wageni wa kipindi kirefu kwenye ardhi Yake/dunia Yake. 

`Kwa kuzingatia 1 Petro 2:11 na Waebrania 11:9-13, inamaanisha nini kwako binafsi kuishi kama mgeni na mpitaji ukilitazamia lile jiji ambalo mwenye kulibuni na kulijenga ni Mungu Mwenyewe?`