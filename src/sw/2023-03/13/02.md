---
title:  'Kanisa: Jeshi Lenye Umoja'
date:  17/09/2023
---

`Soma Waefeso 6:10-20. Paulo anasema nini kuhusu aina ya vita ambayo kanisa linapigana? Je, Paulo kimsingi anaelezea tu vita ya kiroho ya muumini mmoja mmoja dhidi ya uovu, au vita ya kanisa zima dhidi ya uovu?`

Ushindi katika vita vya Wayunani na Warumi ulitegemea ushirikiano wa askari katika kikosi cha kijeshi na hasa katika kusaidiana wao kwa wao wakati wa vita kali. Ubinafsi katika vita ulichukuliwa kama tabia ya wanajeshi wa kishenzi, na kuwafanya washindwe. 

Kuna sababu muhimu za kuunga mkono wazo kwamba Paulo, sambamba na ufahamu huu wa kawaida wa kijeshi, kimsingi anazungumzia vita ya pamoja ya kanisa dhidi ya uovu katika Waefeso 6:10-20:

1. Kifungu hiki ni kilele cha waraka unaolihusu kanisa. Ingekuwa ajabu kwa Paulo kumalizia waraka wake kwa taswira ya shujaa Mkristo aliye peke yake akipigana na adui wa giza;
2. Mwishoni mwa kifungu hiki, Paulo anaangazia ushirika wa Kikristo katika wito wake wa kuwaombea “watakatifu wote” (Efe. 6:18-20);
3. Jambo muhimu zaidi kuliko yote, mapema katika waraka wa Paulo anapozungumzia mamlaka za uovu, anaziweka dhidi ya kanisa, na si muumini mmoja mmoja: “Ili sasa, kwa njia ya kanisa, hekima ya Mungu iliyo ya namna nyingi ijulikane na falme na mamlaka katika ulimwengu wa roho” (Efe. 3:10). 

Hivyo, Waefeso 6:10-20 haielezei mwanajeshi aliyejitenga, aliye peke yake, anayekabili uovu. Badala yake, Paulo kwa ujumla analihutubia kanisa kama jeshi. Anatuita tuvae silaha zetu zote na, kama jeshi moja, tunapigana vita kwa nguvu na kwa umoja. Paulo anachagua kuhitimisha msisitizo wake wa kina kwa kanisa, ambao umejumuisha maelezo endelevu ya kanisa kama mwili wa Kristo (Efe. 1:22, 23; Efe. 4:1-16), jengo/hekalu la Mungu (Efe. 2:19-22) na bibi arusi wa Kristo (Efe. 5:21-33), pamoja na sitiari ya mwisho, kanisa kama jeshi la Mungu aliye hai. Kwa kuwa tunaikaribia “siku ya uovu” (Efe. 6:13), hatua za mwisho za pambano la muda mrefu dhidi ya uovu, si wakati wa kuwa kutokuwa dhahiri kuhusu kujitoa kwetu kwa Mungu au uaminifu wetu sisi kwa sisi kama askari wenza wa Kristo. 

`Ni kwa njia zipi sisi, kama mwili mmoja, tunaweza kufanya kazi pamoja katika pambano kuu, ili kusaidiana katika mapambano yetu dhidi ya uovu, kwa namna yoyote ile linavyokuja?`