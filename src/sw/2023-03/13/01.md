---
title:  Kuendeleza Amani
date:  16/09/2023
---

### Somo la Juma Hili
Efe. 6:10-20; 1 Pet. 4:1; 1 Pet. 5:8; Isa. 59:17; Isa. 52:8-10; 1 The. 5:16-18.

> <p>Fungu la Kukariri</p>
> “Zaidi ya yote mkiitwaa ngao ya imani, ambayo kwa hiyo mtaweza kuizima mishale yote yenye moto ya yule mwovu. Tena ipokeeni chapeo ya wokovu, na upanga wa Roho ambao ni neno la Mungu” (Waefeso 6:16, 17). 

Katika maandishi ya kitabu bora cha ibada cha John Bunyan, The Pilgrim’s Progress, kilichoandikwa alipokuwa gerezani, Christian anasindikizwa kwenda ndani ya ghala la silaha la jumba la kifalme na kuoneshwa “kila namna ya samani [silaha], ambazo Bwana wao alikuwa akiwapatia mahujaji, kama upanga, na ngao, na chapeo, na dirii, na sala zote, na viatu visivyoweza kuchakaa. Na hapa palikuwa na watu wengi kiasi cha kutosha kwa ajili ya utumishi wa Bwana, kama nyota za mbinguni kwa wingi.” Kabla Christian hajaondoka, anasindikizwa tena hadi kwenye ghala la silaha ambamo “wakamvika kutoka kichwani hadi kwenye nyayo kitu kisichopenyeka, yumkini asije akakutana na mashambulio njiani.” 

Maandishi ya Bunyan mnamo mwaka wa 1678, yanakumbusha waraka ulioandikwa miaka 1,600 hivi kabla na mtume Paulo, Waraka kwa Waefeso, ulioandikwa pia gerezani. Ndani yake mtume mkubwa mmisionari anafikiria jeshi kubwa, kanisa, likitembelea ghala la silaha za Mungu na kuvaa _panoplia,_ neno la Kiyunani linalomaanisha silaha kamili, zinazovaliwa mwili wote. Ghala la silaha la Mungu lina silaha bora zaidi za kutosha kwa kila askari katika jeshi Lake “kuvikwa chuma cha kaskazini kutoka kichwani hadi kwenye nyayo,” wanapojiandaa kuendeleza amani katika jina Lake. 

_Jifunze somo la juma hili kwa maandalizi ya Sabato ya Septemba 23._