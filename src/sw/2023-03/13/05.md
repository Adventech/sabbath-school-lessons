---
title:  Ngao, Chapeo, na Upanga
date:  20/09/2023
---

`Ni wakati gani na kwa namna gani waumini kama wapiganaji katika pambano kuu wanapaswa kutumia ngao, chapeo, na upanga? Efe. 6:16, 17.`

Ngao ya Paulo ni ngao kubwa, ya mstatili ya mwanajeshi wa kirumi. Imetengenezwa kwa mbao na kufunikwa kwa ngozi, kingo zake zimekunjwa kwa ndani ili kulinda dhidi ya mashambulizi kutoka pembeni. Zilipolowekwa ndani ya maji, ngao “ziliweza kuizima mishale yote yenye moto,” ikizima mishale iliyotumbukizwa kwenye lami na kuwashwa moto. Maelezo ya Paulo ya “_ngao ya imani_” yanaakisi matumizi ya Agano la Kale ya ngao kama ishara ya Mungu, anayewalinda watu wake (Mwa. 15: 1, Zab. 3: 3). Kuitwaa “ngao ya imani” (Efe. 6:16) ni kuingia Katika vita ya kiulimwengu kwa imani katika Mungu, ambaye anapigana kwa niaba ya waumini (Efe. 6:10), anatoa silaha bora zaidi (Efe. 6:11, 13), na ambaye anahakikisha ushindi. 

Wakati huo huo, chapeo ya vita ya Kirumi ilitengenezwa kwa chuma au shaba. Katika bakuli lililolinda kichwa kuliongezwa bamba kwa nyuma ili kulinda shingo, vilinda masikio, ukingo wa paji la uso, na bamba zenye bawaba ili kulinda mashavu. Kutokana na ulinzi muhimu uliotolewa na chapeo, “chapeo ya wokovu” (Efe. 6:17) inaashiria wokovu wa sasa ambao waumini wanapata uzoefu wake katika mshikamano na Kristo aliyefufuka, kupaa, na kutukuzwa (Efe. 2:6-10). Kuvaa “chapeo ya wokovu” kunamaanisha kukataa woga wa nguvu za kiroho zilizoenea sana wakati huo na, badala yake, kutumainia uweza mkuu wa Kristo (linganisha Efe. 1:15-23, Efe. 2: 1-10). 

Silaha ya mwisho ni “upanga wa Roho, ambao ni neno la Mungu” (Efe. 6:17), ikimaanisha upanga mfupi wa mwanajeshi wa Kirumi wenye makali kuwili. Mbinu ya kawaida ya vita ilikuwa ni kurusha mikuki miwili (haikutajwa na Paulo) na kisha kuchomoa upanga na kushambulia, kwa kutumia upanga mfupi kwa mwendo wa kuchoma kwa nguvu. Upanga wa waumini ni “_upanga wa Roho_” kwa kuwa unatolewa na Roho, silaha inayotambulishwa kama “_neno la Mungu._” Paulo anasonga mbele kama jenerali na kutoa wito wa kuvaa silaha, akitoa ahadi za matumaini na ushindi kutoka kwa Amiri Jeshi Mkuu. Ni ahadi hizi, zilizotolewa katika Waefeso 6:10-20, ambazo zinaunda “neno la Mungu” kama silaha kuu katika vita dhidi ya uovu. “Neno la Mungu,” basi, linarejelea ahadi pana za injili tunazozipata katika Biblia. 

`Hata kama hatuwezi kupenda mifano mingi ya kijeshi, taswira hii inapaswa kutufundisha nini kuhusu jinsi pambano kuu lilivyo halisi na jinsi tunavyopaswa kulichukulia kwa uzito?`