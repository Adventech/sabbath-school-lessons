---
title:  Kufanya Maombi ya Uwanja wa Vita
date:  21/09/2023
---

Katika kuhitimisha himizo lake la vita, Paulo anawahimiza waumini kama askari kushiriki katika maombi muhimu, endelevu “kwa ajili ya watakatifu wote” (Efe. 6:18) na kwa ajili yake kama balozi aliye kifungoni (Efe. 6:19, 20). Wito huu wa maombi unaweza kuonekana kama upanuzi wa taswira ya kijeshi, kwa kuwa kumwita Mungu (_au kwa miungu_) katika maombi ilikuwa desturi ya kawaida katika uwanja wa vita wa kale. Ili kutaja mfano wa kibiblia: kufuatia mausia ya vita ya Yahazieli, Yehoshafati anawaongoza “ Yuda wote na wakaao Yerusalemu” katika kuanguka chini “mbele za BWANA, na kumsujudia BWANA” (2 Nya. 20:18). Ingawa maombi si silaha ya saba, ni sehemu muhimu ya mausia ya Paulo ya vita na sitiari ya kijeshi. 

Katika jambo la kwanza kati ya mawili ya kuombea, Paulo anawataka waandikiwa kushiriki katika maombi ya bidii, ya haraka na ya kudumu “kwa ajili ya watakatifu wote” (Efe. 6:18). Ili kanisa lifanikiwe katika vita yake dhidi ya nguvu za uovu, litahitaji kujizoeza kumtegemea Mungu kupitia maombi yanayoongozwa na Roho. 

Jambo la pili la kuombea la Paulo ni kwa ajili yake mwenyewe: “na kwa ajili yangu pia” (Efe. 6:19). Anataka aombewe ili Mungu ampe ujumbe ufaao (“_ili apewe usemi_”), kwa wakati ufaao (“_kwa kufumbua kinywa changu_”), ukitolewa kwa namna ifaayo (“_kuhubiri kwa ujasiri_”), na kushughulikia mada muhimu zaidi, “_siri ya Injili_” (Efe. 6:19). Kirai hiki cha mwisho kinarejelea kile tunachoweza kukiita “siri iliyo wazi” ya kuingilia kati kwa Mungu katika Kristo kuwakomboa Wamataifa pamoja na Wayahudi (tazama Efe. 3:1-13), kuunda “mtu mpya mmoja” (Efe. 2:15, tazama pia Waefeso 2:11-22) kama ishara ya mpango mkuu “kuunganisha vitu vyote” katika Kristo (Efe. 1:10). 

`Pitia “miito kwa ajili ya maombi” ifuatayo katika Agano Jipya. Ni upi unakuvutia zaidi? Kwa nini? Luka 18:1-8, Flp. 4:6, Kol. 4:2, 1 The. 5:16-18.`

Kwa nini waumini mara nyingi wanahimizwa kushiriki katika maombi ya bidii na ya kudumu? Sitiari ya kijeshi ya Paulo inadokeza Majibu mawili: _(1)_ tisho la vita ya kiroho dhidi ya majeshi ya maadui wa kiroho ni kubwa sana na halisi; _(2)_ Ahadi za Mungu za nguvu za kiroho na ushindi zinadhihirishwa kupitia taswira ya kijeshi ya Paulo (Efe. 6:10-17). Maombi ya dhati na ya kudumu yanatoa fursa kwetu kusikiliza kwa makini ahadi hizi, kuzisherehekea, na kumshukuru Mungu kwa ajili ya raslimali za neema Yake.