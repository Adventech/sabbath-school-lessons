---
title:  Mshipi na Dirii
date:  18/09/2023
---

`Paulo anawafikiriaje waumini wakianza maandalizi yao kwa ajili ya vita dhidi ya uovu? Efe. 6:14; tazama pia 1 Pet. 4:1; 1 Pet. 5:8; Rum. 8:37-39.`

Onyo la Paulo la vita vikali (Efe. 6:13) linawaandaa wasomaji kwa ajili ya wito wake wa mwisho wa kusimama (wito wake wa nne, linganisha na Efe. 6:11, 13) na ni wito wa kina wa kuvaa silaha (Efe. 6:14-17). Paulo anaelezea kitendo cha “mtu kujifunga kiunoni” (linganisha Isa. 11:5). Nguo za kale, zilizolegea zilihitaji kufungwa kiunoni kabla ya kazi au vita (linganisha Luka 12:35, 37; Luka 17:8), Paulo anamfikiria muumini akijivika silaha kama askari wa jeshi la Kirumi, akianza na mshipi wa ngozi wa kijeshi na bamba na bakoli zake zinazopamba. Kwenye mkanda zilining’inia kamba kadhaa za ngozi zilizofunikwa na visahani vya chuma, pamoja zikitengeneza “kimori (aproni)” inayovaliwa kama beji ya cheo kwa ajili ya kuonekana. Ilifanya kazi muhimu ya kufunga nguo na kushikilia vitu vingine mahali pake. 

Kweli si ya Waumini; ni kipawa cha Mungu (linganisha wokovu katika Efe. 2:8). Hata hivyo, haipaswi kubaki kuwa ya kuwazika tu, kitu kilicho mbali bila athari yoyote ibadilishayo maishani mwao. Wanapaswa “kujifunga” kweli ya Mungu, ili kupata uzoefu na kutumia kipawa hiki cha kiungu. Hawaimiliki sana kweli ya Mungu kama kweli ya Mungu inavyowamiliki na kuwalinda. 

Kisha Paulo anawahimiza waumini kuvaa “ dirii ya haki kifuani” (linganisha 1 Thes. 5:8). Kama mshipi wa kweli, ina asili ya kiungu, ikiwa ni sehemu ya silaha za Yahweh katika wajibu Wake kama shujaa wa kiungu (Isa. 59:17). Vazi la kujihami lililotumiwa na askari katika siku za Paulo ilitengenezwa kwa deraya (_pete ndogo za chuma zilizosokotwa_), vazi la gamba (_magamba madogo ya shaba au chuma yanayopishana_), au nyugwe za chuma zinazopishana zilizofungwa pamoja. Vazi hili la kujihami au deraya ya kifua lililinda sehemu muhimu za mwili kutokana na mapigo na mashambulio ya adui. Kwa namna ya kufanana, waumini wanapaswa kupata ulinzi wa kiroho unaotolewa na kipawa cha ulinzi wa Mungu cha haki. Katika Waefeso, Paulo anahusianisha haki na utakatifu, wema, na kweli (Efe. 4:24, Efe. 5:9), akiifikiria kama tabia ya kuwatendea wengine kwa haki na vizuri, hasa washiriki wenzetu wa kanisa. 

`Ni kwa njia gani umepata wazo kwamba wema, utakatifu, na kweli vinaweza kuwa ulinzi?`