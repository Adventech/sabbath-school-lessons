---
title:  'Viatu: Kanisa Linaendeleza Amani'
date:  19/09/2023
---

Askari wa Kirumi, akijiandaa kwa vita, alifunga jozi ya viatu vya kijeshi vilivyo imara. Soli iliyo na tabaka nyingi yenye njumu zinazoparuza, ikimsaidia askari kudumu kuwa thabiti na “kusimama” (Efe. 6:11, 13, 14). Paulo anaelezea viatu vya kijeshi kwa lugha kutoka Isaya 52:7, inayosherehekea wakati ambapo mjumbe analeta habari kwamba vita vya Yehova kwa niaba ya watu wake vimeshinda (Isa. 52:8-10) na amani inatawala sasa: “Jinsi ilivyo mizuri juu ya milima Miguu yake aletaye habari njema, Yeye aitangazaye amani” (Isa. 52:7). 

`Pitia mara nane Paulo anapoangazia amani katika Waefeso. Kwa nini anatumia sitiari ya kina ya kijeshi wakati anapojikita sana katika amani? Efe. 1:2; Efe. 2:14, 15, 17; Efe. 4:3; Efe. 6:15, 23.`

Paulo anasherehekea amani kama kazi ya Kristo, “amani yetu,” Yeye aitangazaye amani “kwenu ninyi mliokuwa mbali, na amani kwa wale waliokuwa karibu” (Efe. 2:14-17), akiwaleta pamoja Myahudi na Myunani katika “mtu mpya mmoja” (Efe. 2:15). Kwa kuhifadhi hai kisa cha injili ya ukombozi wa Kristo na kazi Yake ya uumbaji ya amani, kwa kusherehekea ushindi Wake uliopita na kutazamia kelele za ushindi katika siku zijazo, waumini walivaa viatu vyao na kusimama tayari kwa vita. Kama mjumbe katika Isaya 52:7, waumini ni wajumbe wanaotangaza ushindi wa Kristo na amani yake. 

Paulo, hata hivyo, hataki tuelewe wito wake wa kuvaa silaha kama wito wa kuchukua silaha za kijeshi dhidi ya adui zetu. Ndiyo maana anawaelezea waumini kama wanaotangaza “injili ya amani” (Efe. 6:15). Wala hataki waamini wawe wapambanaji katika uhusiano wao na wengine, kwa kuwa amekuwa akisisitiza umoja, usemi wenye kujenga, na upole (tazama hasa Efe. 4:25-5:2). Kanisa linapaswa “_kuendeleza amani_” kwa kutumia silaha za injili za sifa njema za Kikristo (_unyenyekevu, subira, msamaha, n.k._) na desturi (_sala, ibada_). Vitendo kama hivyo ni vya kimkakati, vinavyoelekeza katika mpango mkuu wa Mungu wa kuunganisha vitu vyote katika Kristo (Efe. 1:9, 10).

`Nukuu ifuatayo inatusaidiaje kuelewa kile taswira ya kijeshi ya Paulo inachopaswa kumaanisha katika maisha yetu kama waumini? “Mungu anatuita tuvae silaha. Hatutaki silaha za Sauli, bali silaha zote za Mungu. Kisha tunaweza kwenda kazini kwa mioyo iliyojaa upole, huruma, na upendo kama wa Kristo.” — Ellen G. White, [Australasian] Union Conference Record, Julai 28, 1899`