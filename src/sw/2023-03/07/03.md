---
title:  Pamoja Kama Wamoja Katika Mmoja
date:  07/08/2023
---

`Ni “Moja” saba zipi ambazo Paulo anazitaja kuunga mkono mada yake ya umoja wa kanisa? Ni jambo gani analotaka kulithibitisha kwa orodha hii? (Efe. 4:4-6).`

Orodha ya Paulo ya “moja” saba ina hisia ya kishairi na inaweza kutoa mwangwi wa wimbo wa uthibitisho uliotumika Efeso. Orodha inaanza kwa Kutaja “moja” mbili pamoja: “Mwili mmoja” (ikirejelea kanisa kama mwili wa Kristo, Efe. 4:12, 16; Efe. 1:23; Efe. 5:23, 29, 30) na “Roho mmoja” (Efe. 4:4). Moja ya tatu ni “tumaini moja la wito wenu” (Efe. 4:4; linganisha Efe. 4:1). 

Kisha orodha inatoa vipengele vitatu zaidi, “Bwana mmoja” (_kumrejelea Kristo_), “imani moja” (ikimaanisha maudhui ya kile ambacho Wakristo wanaamini, Efe 4:13; Kol. 1:23; Kol. 2:7; Gal. 1:23; 1 Tim. 4:1, 6), na “ubatizo mmoja” (linganisha Efe. 5:26) kabla ya kumalizia kwa maelezo marefu ya Mungu kama “Mungu mmoja naye ni Baba wa wote, aliye juu ya yote na katika yote na ndani ya yote” (Efe. 4:6). 

Paulo anawasilisha ujumbe gani kwa kumwelezea Mungu Baba kwa lugha hii ya ushairi? Kwa sababu ya kuwa Kwake “Baba wa wote,” Mungu ndiye Muumbaji. Sehemu iliyobaki ya sentensi inaelezea jinsi ambavyo, mara baada ya ulimwengu kuumbwa, Mungu anahusiana na “_vitu vyote,_” na kila kitu alichokiumba. Paulo hajishughulishi na uasi wa kwamba Mungu yuko ndani ya kila kitu (ambayo inahusianisha asili na Mungu), au imani kwamba Mungu ni mkuu kuliko ulimwengu unaojumuishwa ndani yake, ingawa Mungu anauzidi ulimwengu. Badala yake anatangaza kuzidi sana uwezo wa kibinadamu (“aliye juu ya yote’), utawala tendaji (katika yote) na kuwepo kila mahali daima (“aliye ... ndani ya yote”) kwa Mungu. 

Angalia kwa makini mawazo mawili kuhusu umoja wa kanisa (Efe. 4:1-6). Kwanza, umoja ni ukweli wa kiroho, wenye chimbuko lake katika “moja” hizi saba, ukweli unaopaswa kuadhimishwa (Efe. 4:4-6). Pili, umoja huu unahitaji bidii yetu kuulea na kuukuza (Efe. 4:3). Mara nyingi kutakuwa na sababu ya kulia kwa kushindwa kwetu katika kufanikisha umoja huu. Hata hivyo, bila kujali mapungufu yetu, tunapaswa kufurahia kazi ya Mungu—katika—Kristo katika kuliunganisha kanisa, tukifurahia ukweli wa kiteolojia wa “_umoja wa Roho_” (Efe. 4:3). Kufanya hivyo kutatuwezesha kurudi katika kazi ngumu ya kuendeleza umoja huu, lakini kwa usadikisho mpya kwamba kwa kufanya hivyo tunatimiza kazi ya Mungu Mwenyewe.

`Soma tena Waefeso 4:4-6. Inakufanya ujisikieje? Inapaswa kukufanya ujisikieje, ukijua kile inachosema kuhusu umoja wetu ndani ya na pamoja na Mungu kupitia Kristo?`