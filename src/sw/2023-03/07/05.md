---
title:  Vipawa vya Yesu Aliyetukuzwa
date:  09/08/2023
---

Akitumia Zaburi 68:18, Paulo ametoka tu kumwelezea Yesu aliyefufuka, aliyetukuzwa, na anayeshinda kama anayewapa watu wake vipawa toka mbinguni. Ni “vipawa” gani ambavyo Yesu aliyetukuzwa anatoa, na kwa kusudi gani? Efe. 4:11-13. 

Paulo anabainisha makundi manne ya watu “wenye vipawa” kama sehemu ya hazina ya Yesu aliyetukuzwa anayolipatia kanisa lake: 

1. mitume; 
2. manabii; 
3. wainjilisti; 
4. wachungaji na walimu (muundo wa kirai cha Kiyunani unapendekeza kuwa hawa ni kundi moja). 

Kristo anatoa vipawa hivi ili kutimiza kazi muhimu: “kuwakamilisha watakatifu, hata kazi ya huduma itendeke, hata mwili wa Kristo ujengwe” (Efe. 4:12) na “hata na sisi sote tutakapoufikia umoja wa imani na kumfahamu sana Mwana wa Mungu, hata kuwa mtu mkamilifu, hata kufika kwenye cheo cha kimo cha utimilifu wa Kristo” (Efe. 4:13). 

Jambo hili la mwisho lilikuwa la umuhimu wa pekee kwa Waadventista wa awali, waliokuwa wakitafakari juu ya karama za Roho za Ellen G. White. Je, Biblia inathibitisha kazi ya karama ya unabii katika kanisa wakati wa mitume pekee? Au karama inaendelea hadi wakati wa kurudi kwa Kristo? Waadventista wa awali walipata jibu lao katika Waefeso 4:13 na kulisimulia kupitia kisa kuhusu nahodha wa meli aliyelazimika kufuata maelekezo yaliyotolewa kwa ajili ya safari. Meli ilipokaribia bandari, nahodha aligundua kwamba maelekezo yalimjulisha kwamba rubani angeingia ili kusaidia kuongoza meli. Ili kudumu kuwa mwaminifu kwa maelekezo ya awali, ni lazima amruhusu rubani apande na kutii mwongozo zaidi unaotolewa. “Ni nani sasa anayetii kitabu hicho cha awali cha maelekezo? Wale wanaomkataa rubani, au wale wanaompokea, kama vile kitabu hicho kinavyowaelekeza? Amueni ninyi.” —Uriah Smith, _—“Do We Discard the Bible by Endorsing the Visions?” Review and Herald, Januari 13, 1863, uk. 52._

Tunapaswa kuwa waangalifu tunapotambulisha “wachungaji,” “walimu,” na “wainjilisti,” kwa kuwa tunazifikiria nafasi hizi ndani ya muktadha na wakati wetu. Kwa kadiri tunavyoweza kujua, katika siku za Paulo hawa wote walikuwa viongozi walei waliokuwa wakihudumia makanisa ya nyumbani ya Efeso (linganisha 1 Pet. 2:9, Mdo. 2:46, Mdo. 12:12). 

`Soma Isaya 5:4: “Je! Ni kazi gani iliyoweza kutendeka ndani ya shamba langu la mizabibu nisiyoitenda?” Litafakari fungu hili katika muktadha wa kile Mungu alichotupatia katika huduma ya Ellen G. White. Inatumikaje?`