---
title:  Umoja wa Roho
date:  06/08/2023
---

`Soma Waefeso 4:1-16. Paulo anawahimizaje waumini kukuza umoja wa kanisa?`

Paulo anaanza nusu ya pili ya Waefeso (sura 4-6) kwa wito wa kusisimua wa umoja, lakini katika sehemu kuu mbili. _Kwanza,_ katika Waefeso 4:1-6 anawataka waumini kuuhifadhi “_umoja wa Roho_” kwa kudhihirisha maadili yanayojenga umoja (Efe. 4:1-3) wito anaouunga mkono kwa orodha ya kishairi ya “moja” saba. (Efe. 4:4-6). _Pili,_ katika Waefeso 4:7-16, Paulo anamtambulisha Yesu mshindi, aliyetukuzwa kama Chanzo cha neema ndani ya watu wanaoongoza katika kuisambaza injili (Efe. 4:7-10) na kuelezea jinsi wao, pamoja na washiriki wote wa kanisa, wanavyochangia afya, ukuaji, na umoja wa mwili wa Kristo (Efe.4:11-16). 

Sura inapoanza, Paulo anawataka Wakristo “kuenenda kama inavyostahili wito wao walioitiwa” (Efe. 4:1). Alitumia kitenzi kutembea katika maana ya kisitiari ya kutenda, au kuishi (tazama Efe. 2:2, 10; Efe. 4:17; Efe. 5:2, 8, 15). Paulo anaporejelea wito wao, anarejelea wito wa imani ya Kikristo (Efe. 1:18; Efe. 2:4-6, 13). Paulo anawahimiza waumini kujizoeza tabia ya kuwa wamoja inayoakisi mpango mkuu wa Mungu (Efe. 4:9, 10). Anaanza msisitizo huo hapa kwa wito wake wa kutenda wema unaoelekeza kwenye umoja (Efe. 4:1-3), kama vile unyenyekevu, upole, na uvumilivu. 

Hebu tutazame kila neno. 

Paulo mahali pengine anafafanua neno unyenyekevu, katika Waefeso 4:2 (_kujishusha chini katika toleo la NKJV_), kwa kuongezea wazo la “mtu kumhesabu mwenziwe kuwa bora kuliko nafsi yake” (Flp. 2:3). Kwa hiyo, unyenyekevu unaweza kueleweka si kama sifa mbaya ya kujidharau (tazama Kol. 2:18, 23) bali kama jambo chanya la kuwathamini na kuwatumikia wengine. 

Upole (Efe. 4:2) linaweza kufafanuliwa kama “sifa ya kutovutiwa kupita kiasi na hisia ya kujikweza” na pia linamaanisha “adabu, kuwaonea huruma wengine, upole.” _—Frederick Danker, mhariri. , Greek-English Lexicon of the New Testament and Other Early Christian Literature, 3rd ed. (Chicago: Chuo Kikuu cha Chicago Press, 2000), uk. 861. _

Hatimaye, uvumilivu (linganisha ustahimilivu, katika toleo la NKJV) ni kuweza kustahimili maudhi/uchokozi au majaribu. 

Sifa hizi, basi, zote zinajenga mada ya kuacha kujikweza na, badala yake, kukazia thamani ya wengine. 

`Unyenyekevu, upole, uvumilivu. Fikiria jinsi ambavyo sifa hizi zingesaidia kutuunganisha kama watu. Tunajifunzaje kujenga hizi sifa njema?`