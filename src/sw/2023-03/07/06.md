---
title:  Kukua Kumfikia Kristo
date:  10/08/2023
---

`Ni hatari gani inayotishia ukuaji kama wa Kristo wa kanisa? Efe. 4:14.`

Paulo anatambua mazingira ambayo si tofauti na yetu ambapo dhana mbalimbali, kama vile “kila upepo wa elimu” na “njia za udanganyifu,” zinawasonga waumini. Anatumia mifano mitatu kuelezea hatari za teolojia potovu: _(1)_ uchanga wa utotoni, “ili tusiwe tena watoto;” _(2)_ hatari katika bahari kuu, “ tukitupwa huku na huku, na kuchukuliwa na kila upepo wa elimu;” _(3)_ kudanganywa na watu werevu ambao, kama wacheza kamari, wanafanya mazingaombwe. Paulo anatumia kwa njia ya mfano neno la Kiyunani kubeia (“kucheza dadu/dhumna”) kumaanisha “ujanja” au “udanganyifu/ulaghai.” 

Paulo anaamini kuwa mgawanyiko ni dalili muhimu ya makosa: Kile kinachorutubisha na kuukuza mwili na kuusaidia kushikana ni kizuri na kile kinachoharibu na kuugawanya ni kiovu. Kwa kuacha mafundisho yenye kuleta mgawanyiko na kugeukia yale ya walimu waliojaribiwa na kuaminiwa (Efe. 4:11), watakua kufikia ukomavu wa kweli wa Kikristo na kutimiza wajibu wenye matokeo yanayotarajiwa katika mwili wa Kristo (Efe. 4:12, 13; linganisha Efe. 4:15, 16). 

Ni kwa njia zipi kanisa lenye afya linafanya kazi kama mwili wenye afya? Efe. 4:15, 16. 

Katika Waefeso 4:1-16, Paulo anatetea umoja wa kanisa na kuwahimiza wasomaji ili kuukuza kwa bidii. Ingawa umoja ni uhakika wa kiteolojia (Efe. 4:4-6), unahitaji bidii yetu (Efe. 4:3). Njia moja tunayokuza umoja ni kwa kuwa “viungo” hai vya mwili wa Kristo (Efe. 4:7-16). Kila mmoja wetu ni kiungo cha mwili na anapaswa kuchangia katika afya na ukuaji wake (Efe. 4:7, 16). Sote tunapaswa pia kufaidika na kazi ya mitume, manabii, wainjilisti, na wachungaji—walimu (Efe. 4:11). Hawa, kama kano, mishipa, na “kila kiungo” (Efe. 4:16), wana kazi ya kuunganisha, kutusaidia kukua pamoja katika Kristo, ambaye ni kichwa cha mwili (Efe. 4:13, 15).

`Zipi ni baadhi ya “pepo za elimu” zinazovuma katika kanisa letu leo, na tunawezaje kusimama imara dhidi yake? Leta jibu lako darasani siku ya Sabato.`