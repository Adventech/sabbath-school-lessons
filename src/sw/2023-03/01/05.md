---
title:  Waefeso Katika Wakati Wake
date:  28/06/2023
---

`Paulo anauanzaje na kuuhitimishaje waraka wake kwa waumini wa Efeso? Tunajifunza nini kuhusu matamanio yake ya kina kabisa kwao ? Tazama Efe. 1:1, 2; Efe. 6:21-24.`

Mwanzoni mwa waraka, Paulo anajitambulisha kama mwandishi (Efe. 1:1). Karibu na katikati ya waraka, Paulo anajitambulisha tena kwa jina, akijiita “mfungwa wake Kristo Yesu kwa ajili yenu ninyi Mataifa” (Efe. 3:1), inayotambulisha fikra binafsi juu ya kazi yake kama mtume (Efe. 3:1-13). Karibu na mwisho wa barua, anarejelea tena kifungo chake (Efe. 6:20) na anahitimisha kwa maneno binafsi (Efe. 6:21, 22). Ingawa wanazuoni wengine wanapinga kwamba waraka uliandikwa na Paulo, ni muhimu kutambua kwamba waraka unaweka dai waziwazi kwa Paulo kama mwandishi wake. Wakristo wengi wanakubali, na ndivyo ilivyo, Paulo kama mwandishi. 

`Je, Paulo ana wasiwasi gani kuhusu matokeo ya kufungwa kwake gerezani kwa waumini wa Efeso? Tazama Efe. 3:13.`

Waefeso wanaonekana kuwa katika majira na hali ya mambo kwa ujumla sawa na nyaraka zingine ambazo Paulo anaandika kutokea gerezani, Wakolosai (tazama hasa. Kol. 4:7, 8) na Filemoni. Pia, muda mwingi unaonekana kuwa umepita tangu huduma ya Paulo huko Efeso (Efe. 1:15; Efe. 3:1, 2). Huenda Paulo aliandika Waefeso akiwa gerezani huko Rumi karibu mwaka wa 62 B.K. 

Katika waraka kwa Waefeso, Paulo anatoa maelezo machache kuhusu hali ya wasomaji wake huko Efeso. Mawanda ya nadhari yake ni mapana. Anashughulika na kipindi kirefu cha wakati, kinachoanza na maamuzi ya Mungu yaliyofanywa “kabla ya kuwekwa misingi ya ulimwengu” (Efe1:4), na kutafakari kwa upana mada kuu za wokovu wa Mungu unaotolewa katika Kristo. Kwa kufanya hivyo, waraka unaonesha mtindo uliotukuka, wa kifasihi, wenye sentensi ndefu, virai vinavyojirudia-rudia, na sitiari zinazokuzwa. Paulo anaweza kutumia mtindo kama huo mahali pengine (mf, Rum. 8:31-39), lakini umejikita zaidi katika Waefeso, wenye sehemu nyingi muhimu za, sifa, maombi, na lugha ya ibada (Efe. 1:3-14, Efe. 1:15-23, Efe. 3:14-21) na kutoa vifungu vilivyotungwa kwa uangalifu, vyenye ufasaha mkubwa (k.m., Efe. 4:1-16, Efe. 5:21-33, Efe. 6:10-20).