---
title:  Ghasia Katika Uwanja wa Michezo
date:  26/06/2023
---

`Soma Matendo 19:21—20:1. Ni masomo gani tunaweza kupata kutokana na simulizi hii?`

Ushuhuda wa Paulo katika mji mkubwa na wa kisasa wa Efeso ulikuwa wenye manufaa sana kiasi kwamba uliathiri injini muhimu ya uchumi wa mji huo, utalii uliolenga Hekalu la Artemi. Na lilikuwa hekalu lililoje! Jengo hili zuri lilijengwa kwa sehemu kwa nguzo 127, kila moja ikiwa na urefu wa futi 60, ya marumaru nzuri, marumaru nyeupe sana, isiyo na dosari iliyothaminiwa sana kwa ajili ya vinyago. Nguzo thelathini na sita kati ya hizo zilichongwa na kufunikwa kwa dhahabu, na kulipatia hekalu sifa yake ya kuwa mojawapo ya Maajabu Saba ya Ulimwengu wa Kale. 

Akiwa na wasiwasi kwamba umbuji wa Paulo wa kupinga ibada ya sanamu ulikuwa ukikomesha msaada wa kifedha kutoka hekaluni (Mdo 19:27), Demetrio mfua fedha aliwachochea mafundi wenzake katika hali ya wazimu. Umati uliokuwa ukiongezeka kwa kasi na wenye nguvu nyingi ulisogea kutoka sokoni hadi kwenye uwanja mkubwa wa michezo, ambao uliketisha watu wapatao 25,000. Hapo ghasia iliendelea, ikiwa na saa mbili mfululizo za kupiga kelele “ ‘Artemi wa Waefeso ni mkuu!’ ” (Mdo 19:34). Baada ya umati wa watu kutawanywa na karani wa mji, Paulo anakutana na waumini na kuondoka mjini. 

`Mwishoni mwa safari yake ya tatu ya kimisionari, Paulo anakutana na wazee wa kanisa la Efeso. Ungewezaje kufupisha mambo ambayo Paulo alikuwa anashughulika nayo? (Tazama Mdo 20:17-38.)`

Pendekezo la mpangilio wa matukio yaliyohusiana na Paulo na Efeso:

*Mwaka 52 B.K.: Ziara fupi ya kwanza ya Paulo huko Efeso (Mdo. 18:18-21). *Mwaka 53-56 B.K.: Huduma ya miaka mitatu ya Paulo huko Efeso (Mdo. 19:1-20:1). Anaandika waraka wa kwanza kwa Wakorintho karibu na mwisho wa kukaa kwake huko (1 Kor. 16:5-9). *Mwaka 57 B.K.: Akiwa Mileto, Paulo anakutana na wazee kutoka Efeso (Mdo. 20:17-38). *Mwaka 62 B.K.: Paulo anaandika waraka wake kwa Waefeso, yumkini akiwa kifungoni huko Rumi.

`“Kwa hiyo kesheni, mkikumbuka ya kwamba miaka mitatu, usiku na mchana, sikuacha kumwonya kila mtu kwa machozi,” alisema Paulo (Mdo 20:31). Unafikiri Paulo angelionya kanisa letu kuhusu nini leo, na kwa nini?`