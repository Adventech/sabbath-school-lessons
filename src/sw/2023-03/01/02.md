---
title:  Paulo, Mwinjilisti Huko Efeso
date:  25/06/2023
---

`Paulo anafanya nini katika ziara yake ya kwanza huko Efeso, mwishoni mwa safari yake ya pili ya kimisionari? (Mdo. 18:18-21).`

Efeso ulikuwa moja ya miji mikubwa kabisa ya Himaya ya Kirumi, yenye wakazi wapatao laki mbili na nusu. Ulikuwa mji mkuu wa mojawapo ya majimbo tajiri zaidi ya Milki hiyo, jimbo la Asia, ambalo lilichukua sehemu kubwa ya ile tunayoifahamu leo kama Asia Ndogo. Katika siku za Paulo, jimbo hilo lilikuwa katika ukuaji na ustawi. Mji wa bandari, Efeso pia ulikuwa kwenye makutano ya barabara muhimu za nchi kavu. Ingawa watu waliabudu miungu mingi katika mji huo, Artemi, aliyechukuliwa kuwa mungu mke mlinzi wa mji huo, alikuwa mkuu zaidi. Ibada yake ndiyo ilikuwa lengo la sherehe za kiraia, michezo ya riadha, na sherehe za kila mwaka. (Artemi aliitwa Diana na Warumi tazama Mdo 19:24, 35) 

Baadaye Paulo anarudi Efeso katika safari yake ya tatu ya umisionari (Mdo 19:1—12), na kubaki huko “kwa miaka mitatu” (Mdo 20:31). Mtume anatoa muda muhimu kwa Efeso, kwa kusudi la kuanzisha Ukristo huko. 

`Ni tukio gani la ajabu linalosababisha kicho kuenea sana kwa “Bwana Yesu” huko Efeso? (Mdo 19:13—20).`

Luka anasimulia kisa cha ajabu cha Wayahudi saba wapunga pepo, wenye kuzunguka zunguka katika mji. Kuchanganya majina ya Yesu na Paulo katika uchawi wao kunathibitisha kuwa ni jambo lisilofaa kwa hawa wapunga pepo. Habari zinapoenea katika mitaa ya mji, “hofu ikawaingia wote; na jina la Bwana Yesu likatukuzwa” (Matendo 19:17). Tukio hilo pia lilikuwa na athari kubwa kwa baadhi ya wale ambao tayari walikuwa waumini, ambao walichoma hadharani vitabu vyao vya gharama kubwa vya sanaa za kichawi, zenye thamani ya “fedha hamsini elfu” (Matendo 19:19). Pamoja na wakazi wengi zaidi wa mji huo, waumini wanajifunza kwamba ibada ya Yesu haipaswi kuchanganywa na ibada ya kitu chochote au mtu mwingine yeyote.

`Kuchoma vitabu vyao wenyewe kulimaanisha nini, hata kwa gharama hiyo kwao wenyewe? Hilo linasema nini kuhusu kujitoa kikamilifu kwa Bwana?`