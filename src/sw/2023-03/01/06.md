---
title:  'Waefeso: Waraka Uliojaa Kristo'
date:  29/06/2023
---

`Paulo anatangazaje mada ya waraka wake? Efe. 1:9, 10.`

Ujumbe wa waraka kwa Waefeso unawezaje kufanyiwa muhtasari? Kutokea gerezani, Paulo anaelezea njozi ya mpango wa Mungu uliojikita kwa Kristo kwa utimilifu wa wakati na jukumu la kanisa ndani yake. Mungu ametenda kazi katika Kristo ili kuanzisha mpango Wake “atavijumlisha vitu vyote katika Kristo, vitu vya mbinguni na vitu vya duniani pia” (Efe. 1:10), na alifanya hivyo kwa kuanzisha kanisa kama chombo kinachojumuisha jamii mpya moja ya watu Wayahudi na Wayunani (Efe. 2:14). Waumini wameitwa kutenda kwa kupatana na mpango huu wa kiungu, wakiziashiria nguvu za uovu kwamba kusudi kuu la Mungu linaendelea (Efe. 3:10). 

Kama Waefeso 1:9, 10 inavyotangaza, umoja ambao Mungu anaufikiria unamtegemea Kristo. Kwa hiyo haishangazi kugundua kwamba Waefeso ni waraka uliojaa Kristo ambao kila mahali unasifu matendo ya Mungu katika Kristo na kusherehekea ufikaji wa waumini katika rasilimali za kiroho zinazotolewa kwao katika Kristo. Paulo anatumia kirai “_katika Kristo_” na virai kama hivyo zaidi ya mara thelathini, na kila mahali humwinua Yesu. Unaposoma waraka, tazama virai hivi na ubaini njia nyingi ambazo kwazo Paulo anamzungumzia Yesu. 

Paulo anataka kuamsha upya kujitoa kiroho kwa waumini wa Efeso kwa kuwakumbusha kwamba wao ni sehemu ya kanisa, ambalo liko katika kiini cha mpango wa Mungu wa kuunganisha vitu vyote katika Kristo. Anapotumia neno “_kanisa_” (_Kiyunani, ekklésia_) katika waraka, anamaanisha kanisa “_la ulimwengu wote_” au kanisa kwa ujumla (_badala ya kutaniko/kanisa mahalia_). 

Mkakati mkuu anaoutumia ni kuzungumza juu ya kanisa, na anafanya hivyo kwa kutumia sitiari zilizo dhahiri, nne kati yake anazikuza kwa kina: 

1. Kanisa kama mwili (Efe. 1:22, 23; Efe. 2:16; Efe. 3:6; Efe. 4:1-16, 25; Efe. 5:23, 29, 30). 
2. Kanisa kama jengo/hekalu (Efe. 2:19-22). 
3. Kanisa kama bibi arusi (Efe. 5:22-27).
4. Kanisa kama jeshi (Efe. 6:10-20). 

Kila moja ya mifano hii, kwa namna yake yenyewe, unafunua kusudi na nia ya Mungu kwa kanisa lake. 

`Katika kanisa ambalo wewe ni sehemu yake, Kanisa la Waadventista wa Sabato, Mungu anakusanya jumuiya ya kimataifa, ya lugha nyingi, ya rangi mbalimbali, yenye tamaduni mbalimbali (Ufu. 14:6, 7) ambayo inaelekeza njia ya utimilifu wa mpango Wake wa kuunganisha vitu vyote katika Yesu (Efe. 1:9, 10). Je, tunawezaje kufanya kazi kwa kupatana na mpango mkuu wa Mungu?`