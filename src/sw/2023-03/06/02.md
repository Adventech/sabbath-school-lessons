---
title:  'Paulo: Mtume Mfungwa kwa Wamataifa'
date:  30/07/2023
---

`Soma Waefeso 3. Unapofanya hivyo, tambua mada kuu moja au mbili. Ni hoja gani kuu ambazo Paulo anazitoa?`

Waefeso 3 inaonesha muundo wa kuvutia. Paulo anaanza sura hii kwa maneno haya: “Kwa sababu hiyo mimi Paulo ni mfungwa wake Kristo Yesu kwa ajili yenu ninyi Mataifa” (Efe. 3:1). Kisha, anakatiza kwa ajili ya kile kinachogeuka kuwa kutoka nje ya mada kwa muda kulikojikita juu ya kazi yake kama mtume kwa Mataifa (Efe. 3:2-13), Baada ya mchepuko, anaonesha kurudi katika mfuatano wake wa awali wa mawazo kwa kurudia kirai, “Kwa hiyo” (Efe. 3:14), na mafungu ya 14-21 yakitoa taarifa yake ya maombi iliyokatizwa. 

Katika Waefeso 3:1, Paulo anajitambulisha kama “mfungwa wa Kristo Yesu,” njia yake ya kutoa hoja kwamba ingawa anaweza kuishi katika utumwa wa Kirumi na kuonekana kuwa chini ya mamlaka ya Dola ya Kirumi, kuna kusudi la kina zaidi, la kiungu linatekelezwa katika maisha yake. Yeye si mfungwa wa Rumi bali “mfungwa wa Kristo Yesu”! (linganisha Efe. 4:1). 

Kutaja kwa Paulo “mateso” yake (Efe. 3:13), na baadaye kutaja kwake minyororo yake (Efe. 6:20) kunadokeza kwamba hayuko chini ya kifungo cha nyumbani cha kustarehesha (linganisha Mdo. 28:16) lakini yuko gerezani. Kuwa gerezani katika karne ya kwanza na katika gereza la Kirumi kulikuwa jambo gumu sana. Dola ya Kirumi haikuendesha magereza yaliyopangiliwa vizuri yenye vifaa vya usafi na huduma ya chakula ya kila siku. Kwa kweli, ufalme huo ulikuwa na uhitaji mdogo wa magereza kwani kufungwa gerezani hakukutumika kama njia ya adhabu. Watu waliwekwa gerezani wakati tu wakingojea kesi au kuuawa. Wafungwa walitarajiwa kujipatia mahitaji wenyewe na waliwategemea jamaa na marafiki kuwapatia chakula na mahitaji mengine.

Wasiwasi wa Paulo labda unahusu athari ya kihisia ya kufungwa kwake kwa waumini, kwa kuwa kuwa mfungwa kulikuwa fedheha kubwa ya kijamii katika muktadha wa utamaduni wa heshima — aibu. Anaweza kuogopa kwamba wengine watauliza, “Paulo anawezaje kuwa mtume na mjumbe wa Kristo aliyetukuzwa na kuwa mfungwa aliyedharauliwa?” Kwa hiyo anaelezea kifungo chake kwa namna tofauti, akiwasaidia waumini kuona kuwa ni sehemu ya mpango wa Mungu. Anateseka kwa ajili yao (“dhiki kwa ajili yenu,”) na kile kinachoonekana kama chanzo cha aibu kwa hakika kitageuka kuwa kwa ajili ya “utukufu” wao (Efe. 3:13). 

`Je, tunawezaje kujifunza kumwamini Mungu na njia Zake katikati ya kile kinachoweza kuwa hali ngumu sana?`