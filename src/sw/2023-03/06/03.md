---
title:  Siri ya Injili Iliyofichwa kwa Muda Mrefu
date:  31/07/2023
---

`Je, ni siri gani ambayo amekabidhiwa Paulo? Efe. 3:1-6.`

Unapojifunza Waefeso 3:1-6, tambua yafuatayo: 

Kwanza, Paulo anaandika sehemu hii ya barua hasa kwa waumini wa Mataifa katika makanisa ya nyumbani ya Efeso (Efe. 3:1). 

Pili, Paulo anadai kuwa mpokeaji wa kitu anachokiita “uwakili wa neema ya Mungu,” aliopewa “kwa ajili yenu,” kwa ajili ya waumini wa Mataifa (Efe. 3:2). Uwakili huu, au huduma hii ya neema, ni njia ya Paulo ya kuelezea kazi aliyopewa kuhubiri injili (“neema ya Mungu”) kwa Mataifa (linganisha Efe. 3:7, 8). 

Tatu, Paulo anadai kwamba siri imefunuliwa kwake, mada ambayo tayari ameandika juu yake katika waraka (tazama hasa Efe. 1:9, 10; Efe. 2:11-22), “siri ya Kristo” (Efe. 3:3, 4). Paulo hataki kueleweka kama mvumbuzi wa injili, lakini anaweka dai la huduma aliyopewa na Mungu ili kuitangaza. 

Nne, Paulo hayuko peke yake katika kupokea ufunuo wa hali ya juu kuhusu siri hii, kwani Roho pia ameifunua kwa “mitume watakatifu na manabii” wa Kristo kwa namna ipitayo ufunuo wa mpango wa Mungu kwa vizazi vilivyotangulia (Efe. 3:5). Neno manabii hapa pengine linarejelea wale wenye na wanaotumia karama ya unabii miongoni mwa makanisa ya awali ya Kikristo ya nyumbani badala ya manabii wa Agano la Kale. Siri, ambayo hapo awali ilifichwa, sasa imekuwa kile tunachoweza kuiita “siri iliyo wazi.” 

Hatimaye, anatangaza hii siri: “ya kwamba Mataifa ni warithi pamoja nasi wa urithi mmoja, na wa mwili mmoja, na washiriki pamoja nasi wa ahadi yake iliyo katika Kristo Yesu kwa njia ya Injili” (Efe. 3:6). 

Paulo ana shauku juu ya injili na hasa kuhusu jinsi inavyodhihirishwa katika kanisa, ambalo linajumuisha Wayahudi na Wamataifa. Makundi haya mawili yamekuwa matofali ya ujenzi wa jumuiya mpya ya Mungu, rajamu Yake mpya ya jamii ya wanadamu, kanisa (tazama Efe. 2:14-16). Tunaweza kusema sasa wamebadilishwa kutoka kuwa adui hadi kuwa “warithi wenza,” “walio katika mwili moja” (_waliojumuishwa katika mwili mmoja, mwili wa Kristo_), na “washirika wenza” wa ahadi ya injili (tazama Efe. 3:6). 

`Ni mitazamo gani, kama ipo, huenda hata iliyojificha, ambayo Inapingana na umoja unaofundishwa na injili? Ni kwa namna gani unaiondoa?`