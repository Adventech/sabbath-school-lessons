---
title:  Kristo, Anakaa Moyoni Mwako
date:  02/08/2023
---

`Linganisha ombi la awali la Paulo, Waefeso 1:16-19, na ombi lake kwa ajili ya waumini katika Waefeso 3:14-19. Ni kwa namna gani maombi haya mawili yanafanana?`

Nyuma ya tafsiri za Kiingereza za Waefeso 3:14, 15 kuna matumizi muhimu ya maneno. Paulo anaposema kwamba anampigia magoti “Baba, ambaye kwa jina Lake ubaba wote wa mbinguni na wa duniani unaitwa,” anatumia uhusiano wa kifonetiki kati ya neno la Kiyunani linalomaanisha Baba, _patér,_ na neno la Kiyunani linalomaanisha familia, _patria._ Katika Waefeso, Paulo anaisifu asili pana ya mpango wa Mungu wa wokovu, ambao unahusisha mambo yote (Efe. 1:9, 10) kwa wakati wote (Efe. 1:21). Na hapa anadai kwamba “kila familia ya mbinguni na ya duniani” ni ya “Baba.” Kila familia (_patria_) inachukua jina lake kutoka kwa Baba (_patér_). Hii ni habari njema sana! 

Tafakari wazo hili: Familia yako, licha ya mapungufu na udhaifu wake, ni ya Mungu. Familia yako haiko katika nguvu dhalimu ya majaliwa, bali katika mikono inayotunza ya Mungu. Mungu anapenda familia ambazo hazina ukamilifu. Wanalo jina la Mungu. Wanabeba alama ya umiliki Wake. 

Katika Waefeso 3:16-19, Paulo anamwomba Mungu awape waumini uzoefu tele wa kiroho wenye nguvu za ndani kupitia uwepo wa Roho (Efe. 3:16), ukaribu na Kristo, ambaye pia anaelezewa kama anayekaa moyoni (Efe. 3:17), na utambulisho tulivu na salama wa kiroho (“wenye shina na msingi katika upendo,” Efe. 3:17). 

Paulo anapotafuta kutoa sifa kwa Mungu kwa ajili ya ufikaji mpana wa baraka zinazotolewa kwa waumini, hajumuishi vipimo vitatu tu, bali vinne —“upana na urefu na kimo na kina” (Efe. 3:18). Hatambulishi kwa wazi kile vipimo hivi vinachohusika nacho, ingawa ni wazi vinaelezea ukubwa wa kipimo cha kitu muhimu. Hilo linaacha fumbo lenye kuvutia kwa wanafunzi wa Biblia. Je, vipimo hivi vinaelezea hekima ya Mungu (linganisha Ayubu 11:5-9, inayotumia vipimo vinne), nguvu za Mungu (linganisha Efe. 3:16, 17), au, pengine, hekalu la kiroho la Waefeso 2:19-22 (linganisha Eze. 43:13-16, ambalo linatumia vipimo vinne; Amosi 7:7, 8; Ufu. 11:1, 2)? Inaweza kufaa zaidi kuona mambo hayo manne yanafafanua ukubwa wa “upendo wa Kristo” (Efe. 3:19), tukitazama kirai “kufahamu ... upana na urefu na kimo na kina” (Efe. 3:18) kama kinachofanana na kirai kinachofuata, “kujua upendo wa Kristo” (Efe. 3:19, linganisha Rum. 8:35-39). Hata hivyo tunayaona maneno yake, ni habari njema.