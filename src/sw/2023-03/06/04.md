---
title:  'Kanisa: Mfunuaji wa Hekima ya Mungu'
date:  01/08/2023
---

`Paulo anasema nini kuhusu Mungu na matendo ya Mungu katika Waefeso 3:7-13?`

Paulo tena anaweka madai ya kuwa “mhudumu” kupitia “_kipawa cha neema ya Mungu_” (Efe. 3:7, linganisha Efe. 3:1, 2). Kipawa hiki, kama ilivyo injili, hakitolewi kwa sababu ya wema wa/kufaa kwa mpokeaji, bali kwa neema ya Mungu. Paulo anasisitiza jambo hili kwa kujieleza mwenyewe kama “aliye mdogo kuliko yeye aliye mdogo wa watakatifu wote” (Efe. 3:8). 

Kuna mwendelezo wa kuvutia katika uelewa binafsi wa Paulo unaoonekana tunapopitia nyaraka za Paulo kwa mpangilio zilipoandikwa. Mwanzoni, anadai hadhi yake kama mtume aliyeteuliwa na Mungu (Gal. 1:1). Ingawa, baadaye anajitambulisha kama “_mdogo katika mitume_” na “asiyestahili kuitwa mtume” (1 Kor. 15:9). Hapa katika Waefeso anajiona kuwa “aliye mdogo kuliko yeye aliye mdogo wa watakatifu wote” (Efe. 3:8). Hatimaye, anajieleza kama “mkuu” au “mbaya zaidi” wa wenye dhambi (1 Tim. 1:15). 

Labda mwelekeo huu wa kufikiri hapa wa Paulo unaweza kusaidia kueleza nukuu hii maarufu ya Ellen G. White: “Kadiri unavyomkaribia Yesu, ndivyo utakavyoonekana kuwa mwenye makosa zaidi machoni pako; kwa maana uoni wako utakuwa wazi zaidi, na kutokamilika kwako kutaonekana kwa upana na dhahiri kabisa tofauti na asili Yake kamilifu.” — Steps to Christ, uk. 64. _

Kisha Paulo anaendelea. Katika Waefeso 3:10, anaandika: “ili sasa, kwa njia ya Kanisa, hekima ya Mungu iliyo ya namna nyingi ijulikane na falme na mamlaka katika ulimwengu wa roho.” “Falme na mamlaka katika ulimwengu wa roho” wanaotajwa hapa ni akina nani? Kanisa linatangazaje “hekima iliyo ya namna nyingi” ya Mungu kwao? Ingawa Waefeso 3:10 haielezi asili ya mamlaka hizo, inaonekana kuwa bora zaidi kuzichukulia kama zile za uovu zinazoelezewa kwa undani zaidi katika Waefeso 6:11, 12. Ikiwa ndivyo, muunganiko wa kanisa, unaounganisha Wayahudi na Wamataifa kama sehemu zilizokuwa zimegawanyika sana za jamii ya wanadamu, unakuwa tangazo kubwa kwa hizi “falme na mamlaka—za kishetani katika ulimwengu wa roho” kuhusu mpango wa Mungu wa wakati ujao, “kuviunganisha vitu vyote katika Yeye [Kristo], vitu vya mbinguni na vitu vya duniani pia” (Efe. 1:10). Wanajulishwa kwamba mpango wa Mungu unaendelea na maangamizo yao ni hakika. Jinsi hasa ya kanisa lilivyounganika inaashiria kushindwa kwao kabisa.

`Ikiwa kanisa lako lingechukulia kwa uzito “maelezo ya kazi” ya Paulo ya kanisa katika Waefeso 3:10, hiyo ingewezaje kubadilisha jinsi wewe na washiriki wenzako wa kanisa mnavyohusiana?`