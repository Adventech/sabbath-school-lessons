---
title:  Utukufu Katika Kanisa na Katika Kristo Yesu
date:  03/08/2023
---

`Paulo anahitimisha taarifa yake ya maombi kwa maneno ya kumsifu Mungu, maelezo mafupi ya kishairi ya sifa kwa Mungu. Anamsifu Mungu kwa ajili ya nini? Efe. 3:20, 21.`

Paulo amekuwa akiandika maombi yake kwa ajili ya waumini (Efe. 3:14-19). Sasa anaomba moja kwa moja na kwa nguvu. Maneno ya Paulo ya sifa kwa Mungu yanaibua maswali mawili: 

1. Je, kifungu hiki kinaliinua kanisa isivyofaa, na kuliweka sawa na Kristo, katika kirai “atukuzwe katika Kanisa na katika Kristo Yesu” (Efe. 3:21)? Ingawa Paulo anavutiwa sana na kanisa la Waefeso, ni wazi kwamba Kristo ndiye Mwokozi wa kanisa kwani ni Kristo anayekaa ndani ya mioyo ya waumini (Efe. 3:17). Katika maneno ya sifa, Paulo anamsifu Mungu kwa wokovu unaotolewa kwa kanisa kupitia Kristo Yesu. 
2. Je, kirai “hata vizazi vyote vya milele na milele” (Efe. 3:21) kinaelezea wakati ujao usio na mwisho, wa kanisa duniani, huku kurudi kwa Kristo kukiwa kumesubirishwa? Waraka kwa Waefeso unathibitisha matarajio thabiti ya siku zijazo. Kwa mfano, Waefeso 4:30 inatazamia “siku ya ukombozi.” Pia, waumini watapata uzoefu wa uweza mkuu wa Kristo usio na kikomo, katika “ulimwengu ule ujao” (Efe. 1:21). Maneno ya Paulo ya sifa yanapaswa kusomwa kama kutukuza uweza usiokoma wa Kristo unaotumiwa kwa niaba ya waumini. 

Tukitazama nyuma katika taarifa ya pili ya maombi ya Paulo (Efe. 3:14-21; linganisha Efe. 1:15-23), tunaona Paulo akipata nguvu katika mawanda ya kiulimwengu wa utunzaji wa Baba (Efe. 3:14, 15) uwepo tayari wa Roho Mtakatifu (Efe. 3:16), ushirika wa Kristo Mwenyewe (Efe. 3:17), na kutopimika kwa upendo usio na kikomo wa Kristo (Efe. 3:18, 19). Hii ni kweli kiasi kwamba anawawazia waamini kujazwa “na utimilifu wote wa Mungu” (Efe. 3:19) na kuadhimisha mambo haya ya kiroho katika sifa, tena akistaajabia wingi wa uweza wa Mungu unaotolewa kwa watakatifu (Efe. 3:20, 21). 

Wakati wowote tunapohisi kubanwa na matatizo, majaribu, au mashaka, tunaweza kugeukia simulizi hii ya kusisimua ya maombi ya Paulo. Mtume aliyefungwa anainua uoni wetu hadi upeo wa juu wa makusudi ya Mungu na neema, akitukumbusha kwamba, haidhuru mazingira yetu ya sasa yaweje, sisi ni washiriki katika mpango mkuu wa Mungu (Efe. 1:9, 10), na uweza wake unatenda kazi ndani yetu.

`Ni baraka zipi toka kwa Mungu ambazo ni za thamani sana kwako? Jizoeze kutunga ombi la sifa ili kumsifu Mungu kwazo.`