---
title:  Sasa Tumebarikiwa Milele kwa Neema
date:  19/07/2023
---

`Linganisha mpango wa Mungu kwa ajili ya wokovu katika Waefeso 1:3, 4 na matokeo ya milele ya mpango huo yanayoelezewa katika Waefeso 2:7. Ni vipengele gani ni muhimu na malengo ya “mpango wa Mungu wa wokovu”?`

Sherehe za mahafali ni sherehe nzuri sana, iwe kwa chekechea au shahada ya uzamivu. Mahafali ni alama ya mafanikio muhimu, kuhamia hatua tofauti ya maisha au kazi. Ni muhimu kwetu kama waumini kuelewa ukweli wa kina wa injili: hatuhitimu kamwe katika neema. Kamwe hakuna sherehe kwamba tumepata shahada yetu ya uzamivu katika neema au kuhitimu katika uhitaji wetu wa neema. 

Paulo anathibitisha ukweli huu katika Waefeso 2:7, akisisitiza kwa wendo mpana. Mungu alitenda wakati uliopita katika Kristo ili kutukomboa, hivyo kutuhusianisha na Mwanawe, Yesu Kristo, kwamba sasa tu washiriki pamoja naye katika ufufuo, kupaa, na kutukuzwa kwake (Efe. 2:4-6). Mpango wa Mungu, hata hivyo, hauishii wakati uliopita uliojaa neema na wakati wa sasa uliojaa rehema. Mpango wa Mungu, wenye chimbuko lake katika mabaraza ya kiungu kabla ya kuwekwa misingi ya ulimwengu (Efe. 1:4), unaenea milele hadi wakati ujao. Unajumuisha “zamani(zama) zinazokuja” (Efe. 2:7). Mpango wake wa wakati ujao wa milele umejengwa juu ya kanuni zile zile kama matendo Yake wakati uliopita na ya sasa kanuni ya neema. “Zamani (zama) zinazokuja,” Mungu anatazamia kudhihirisha “wingi wa neema yake upitao kiasi kwa wema wake kwetu sisi katika Kristo Yesu” (Efe. 2:7). 

Paulo anaifikiria neema ya Mungu kama hazina au mafanikio ya thamani isiyoweza kupimika (linganisha Efe. 1:7, Efe. 3:8) ambayo waumini wanaweza kukaribia ili kukidhi hitaji lolote. Ukarimu huu mkuu wa Mungu kwetu unakuwa uthibitisho fasaha, wa kudumu, na wa ulimwengu mzima wa neema Yake. 

“Kwa kuja kukaa nasi, Yesu alikuja kumfunua Mungu kwa wanadamu na kwa malaika. . . . Ufunuo huu haukutolewa kwa wanadamu waliozaliwa katika dunia tu. Dunia yetu ndogo ndicho kitabu kidogo cha kusomwa na walimwengu. Kusudi la kipekee la neema ya Mungu, siri ya upendo wa ukombozi, ni mada ambayo ‘malaika wanatamani kuichunguza,’ na wataichunguza milele zote. Wote waliokombolewa na wale viumbe ambao hawakuanguka watapata katika msalaba wa Kristo elimu yao na wimbo wao. Itaonekana kwamba utukufu unaong’aa usoni mwa Yesu ni utukufu wa upendo wa kujitoa kafara.” _–Ellen G. White, The Desire of Ages, uk. 19, 20. _