---
title:  Sasa Tumeokolewa na Mungu
date:  20/07/2023
---

`Pitia tena Waefeso 2:1-10, ukijikita zaidi katika hitimisho la Paulo katika fungu la 8-10. Je, Ni mambo gani anaangazia anapohitimisha kifungu hiki?`

Katika Waefeso 2:1-3, Paulo anaandika kwamba wokovu wa waumini wa Efeso hautokei kwa sababu ya tabia zao nzuri au sifa za kuvutia. Kisa kinapoanza, wamekufa kiroho. Hakuna dalili ya uhai au thamani ndani yao (Efe. 2:1). Wameshindwa kabisa na dhambi (Efe. 2:1). Hawaoneshi kuchukua hatua binafsi bali wanaongozwa na Shetani mwenyewe na tamaa zao mbaya na udanganyifu wa akili (Efe. 2:2, 3). 

Bila kujua, wako katika hali mbaya zaidi kuliko kutokuwa na uhai wa kiroho au wema. Wakiwa pamoja na wanadamu wote, wao ni adui za Mungu wa kweli na wanaelekea katika siku ya hatima na hukumu ya Mungu. Wao ni “watoto wa hasira, kama na hao wengine” (Efe. 2:3). 

Badala ya kutegemea sifa zao wenyewe, wokovu wao unatokana na upendo wa Mungu usioelezeka—upendo ambao hauwezi kuelezewa kwa msingi wa thamani yoyote ya mpokeaji wa upendo huo. Kwa rehema na upendo, Mungu anachukua hatua kwa niaba yao katika Kristo Yesu (Efe. 2:4), akiwafufua kutoka katika kifo cha kiroho. Kwa sababu ya kuingilia kati kwa Mungu, wanapitia njia ya ajabu inayofuata mapito ya Yesu Mwenyewe. Kutoka kwenye kina kirefu cha kifo cha kiroho kabisa na utumwa unaolemea, wanafufuliwa na kupelekwa katika “ulimwengu wa roho” na kuketishwa pamoja na Kristo kwenye kiti cha enzi cha ulimwengu (Efe. 2:5, 6). Uingiliaji kati huu wa haraka, wa kiungu, hata hivyo, si tukio la mara moja, linalopita upesi. Una uwezo halisi unaodumu, kudumu milele, kwa sababu Mungu anakusudia kudhihirisha neema yake kwao katika Kristo Yesu katika umilele wote (Efe. 2:7). 

Katika hitimisho lake kwa Waefeso 2:1-10, fungu la 8-10, Paulo anarudi nyuma katika eneo hili, akitaka kuhakikisha kwamba hoja yake inaeleweka: wokovu wa waumini ni kazi ya kiungu, si ya kibinadamu. Hautoki ndani yetu bali katika kipawa cha Mungu. Hakuna mwanadamu anayeweza kujivunia kuwa ameuanzisha (Efe. 2:8, 9). Tukisimama katika neema ya Mungu, sisi waumini ni udhihirisho wa neema yake, na wa neema yake tu. Sisi ni kazi zake bora, tulioumbwa na Mungu “katika Kristo Yesu” (Efe. 2:10). 

`Kwa nini ni muhimu sana kwetu kuelewa kwamba wokovu wetu unatoka kwa Mungu na hautokani na kustahili kwetu au jitihada zetu wenyewe?`