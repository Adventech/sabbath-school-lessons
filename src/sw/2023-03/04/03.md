---
title:  Tuliwahi Kudanganywa na Tamaa Zetu Wenyewe
date:  17/07/2023
---

“Ambao zamani, sisi sote nasi tulienenda kati yao, katika tamaa za miili yetu, tulipoyatimiza mapenzi ya mwili na ya nia, tukawa kwa tabia yetu watoto wa hasira kama na hao wengine” (Efe. 2:3). 

Mbali na uingiliaji kati wa Mungu, uwepo wa mwanadamu unatawaliwa sio tu na nguvu za nje zilizotajwa katika Waefeso 2:2, lakini pia na za ndani: “tamaa za miili yetu, tulipoyatimiza mapenzi ya mwili na ya nia” (Efe. 2:3, linganisha Yak. 1:14, 15; 1 Pet. 1:14). 

`Paulo anamaanisha nini kwa kusema kwamba wasikilizaji wake waliwahi kuwa “kwa tabia yao watoto wa hasira kama na hao wengine” (Efe. 2:3)? Linganisha Waefeso 2:3 na Waefeso 5:6.`

Uhalisi wa sasa wa maisha ya upotevu unafadhaisha sana, lakini matokeo yake kwa siku za mwisho bado yanatisha zaidi. Wanadamu, wakiwa “ kwa tabia yao watoto wa hasira kama na hao wengine” (Efe. 2: 3) wanasimama chini ya tishio la hukumu ya Mungu mwishoni mwa wakati. 

Maneno “kwa tabia watoto wa hasira” yanaelekeza kwenye uhalisi mwingine wenye kuogopesha pia. Tukiwa bado tuna sura ya Mungu, tumeelewa kwamba kuna kitu kibaya sana ndani yetu. Kuishi maisha ya Kikristo, basi, si suala la kushinda tu tabia moja mbaya au mbili, au kushinda “makosa na dhambi” zozote zinazotisha kwa sasa. Hatushindani na dhambi mbalimbali tu bali na dhambi. Tuna mwelekeo wa kumwasi Mungu na kujiangamiza wenyewe. Wanadamu, kwa kawaida, wamenaswa katika mtindo wa tabia ya kujiangamiza, ya dhambi, kufuata maagizo ya Shetani (Efe. 2:2) na tamaa zetu za asili za dhambi (Efe. 2:3). Wakati fulani waamini walikuwa “kwa asili watoto wa ghadhabu.” 

Ni muhimu kutambua kwamba Paulo anatumia wakati uliopita sisi “kwa asili tulikuwa wana wa ghadhabu” (Efe. 2:3). Hii haimaanishi kwamba mwelekeo wa asili kuelekea maovu haupo tena kwa waumini. Paulo anatumia sehemu kubwa ya barua yake, Waefeso 4:17-5:21, akionya kwamba matendo ya dhambi, yaliyokita mizizi katika asili ya dhambi, yanasalia kuwa tisho kwa Wakristo. Hata hivyo, inamaanisha kwamba huu “utu wa kale” hauhitaji tena kumtawala mwamini, ambaye kupitia nguvu za Kristo anaweza ‘kuuvua utu wake wa kale’ na ‘kuvaa utu mpya, ulioumbwa kwa namna ya Mungu katika uadilifu wa kweli. na utakatifu” (Efe. 4:22–24).

`Ni nani ambaye hajapitia uzoefu wa jinsi asili yetu ilivyoharibika, hata baada ya kujitoa kwa Yesu? Je, hii inapaswa kutufundisha nini kuhusu jinsi ilivyo muhimu kwetu kushikamana Naye kila dakika ya maisha yetu?`