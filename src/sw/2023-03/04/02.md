---
title:  Mliokuwa Wafu na Kudanganywa na Shetani
date:  16/07/2023
---

`Soma Waefeso 2:1-10. Ni wazo gani kuu ambalo Paulo anatupatia hapa kuhusu kile ambacho Yesu ametufanyia?`

Paulo tayari ameelezea wokovu waliopewa Wakristo (Efe. 1:3-14, 15-23) na kueleza, kwa ufupi, kisa cha waumini wa Efeso (Efe. 1:13), Katika Waefeso 2:1-10, Paulo sasa atasimulia kisa chao cha uongofu kwa undani zaidi, kwa msisitizo binafsi zaidi. Analinganisha maisha yao ya zamani, ya dhambi (Efe. 2:1-3) na baraka za wokovu wa Mungu, ambazo anazielezea kama kushiriki katika ufufuo, kupaa, na kutukuzwa kwa Kristo (Efe. 2:4-7), na anaadhimisha msingi wa wokovu huo katika neema na kazi ya uumbaji wa Mungu (Efe. 2:8—10). 

Sehemu hizi tatu za kifungu hiki zimefupishwa kwa ustadi katika virai vya Waefeso 2:5 _(1)_ “tulikuwa wafu kwa sababu ya makosa yetu”; _(2)_ [Mungu] “alituhuisha pamoja na Kristo”; _(3)_ “mmeokolewa kwa neema.” 

Katika Waefeso 2:1, 2, Paulo anasisitiza ukweli wa kuhuzunisha wa kuwepo kwa wakati kabla ya kuongoka kwa wasomaji wake kwa kubainisha kwamba walikuwa wafu kiroho, wakitenda makosa na dhambi kama mtindo wao wa kawaida wa maisha (Efe. 2:1) na walitawaliwa na Shetani (Efe. 2:2). Kwa kuwa Paulo anawaandikia watu walio hai, anawarejelea kama “waliokuwa wa kufa” kwa namna ya sitiari (linganisha Efe. 5:14). Hata hivyo, hali yao mbaya ilikuwa ya kweli na ya kutisha sana kwa kuwa walikuwa wametengwa na Mungu chanzo cha uzima (linganisha Kol. 2:13, Rum. 5:17, Rum. 6:23

Akitafakari maisha ya zamani ya wasikilizaji wake, Paulo anataja aina mbili za nguvu za nje zilizowatawala. Ya kwanza kati ya hizi ni “kawaida ya ulimwengu huu” (Efe. 2:2) — desturi na tabia katika jamii pana ya Efeso zilizoharibu maisha ya mwanadamu kuwa katika uasi dhidi ya Mungu. 

Shetani anaelezewa kwa namna mbili kama nguvu ya pili ya nje ambayo ilitawala maisha yao hapo awali. Yeye ni “mfalme wa uwezo wa anga” (Efe. 2:2) kwa kuwa “anga” (au “ulimwengu wa roho”) linatambulishwa kama mahali pa nguvu zisizo za kibinadamu, ikiwa ni pamoja na zile za uovu (linganisha Efe. 1:3, Efe. 3:10, Efe. 6:12). Pia, anatenda kazi duniani kwa kuwa yeye ndiye “roho ambaye sasa anatenda kazi ndani ya wana wa kuasi” (Efe. 2:2).

`Mafungu haya yanafundisha nini kuhusu uhalisia wa pambano kuu? Wakati huo huo, tunawezaje kupata faraja na tumaini katika ufahamu kwamba Yesu amekuwa mshindi na kwamba tunaweza kushiriki ushindi Wake sasa?`