---
title:  Sasa Tumefufuliwa, Kupaa, na Kutukuzwa Pamoja na Kristo
date:  18/07/2023
---

“Lakini Mungu, ambaye ni mwingi wa rehema, kwa ajili ya upendo wake mkuu aliotupenda sisi” (Efe. 2:4). Hapa, kwa maneno mawili yenye nguvu, “Lakini Mungu,” Paulo anatoka Kwenye taswira yake ya uchungu ya maisha ya zamani ya wasikilizaji wake (Efe. 2:1-3) hadi kwenye mambo mapya, yaliyojaa tumaini ambayo yanaashiria maisha yao kama waamini (Efe. 2:4—10). 

`Ni kwa maana gani waumini wanashiriki katika ufufuo, kupaa, na kutukuzwa kwa Kristo? Je, Ushiriki huu hutokea wakati gani? Efe. 2:6, 7.`

Tumeona kwamba Waefeso ni waraka uliojaa Kristo ukiangazia mshikamano wa waumini na Kristo. Katika Waefeso 2:5 , 6, Paulo anapanua mada hii kwa kutumia vitenzi vitatu ambatano ili kufunua ukweli wa kushangaza kwamba, Kupitia mipango ya Mungu, waumini wenyewe wanashiriki katika matukio muhimu ya historia ya wokovu ambayo kiini chake ni Masihi, Yesu. 

Waumini ni: _(1)_ wamefufuliwa pamoja na Kristo; _(2)_ wameinuliwa pamoja na Kristo (ambayo pengine Paulo anatumia kuonyesha ushiriki wa waumini katika kupaa kwa Kristo mbinguni); _(3)_ wameketi pamoja na Kristo “katika ulimwengu wa roho,” kumaanisha kwamba waumini wanashiriki katika “kuketi” kwa Kristo katika kiti cha enzi cha ulimwengu. Wametukuzwa pamoja na Yesu. 

Ili kufahamu nguvu ya hoja ya Paulo, ni lazima tutazame nyuma katika Waefeso 1:19-23 na kukumbuka kwamba katika kifo, ufufuo, kupaa, na kutukuzwa kwake, Kristo anapata ushindi dhidi ya nguvu zote za uovu na za roho, zile zile zilizowahi kutawala maisha ya waumini. Katika ufufuo, kupaa, na kutukuzwa kwa Yesu, nguvu hizi—ingawa bado zinafanya kazi na kutishia maisha ya wanadamu—nafasi yake imechukuliwa kabisa. Ulimwengu umehama. Uhalisia umebadilika. Waumini sio watazamaji tu wa matukio haya lakini wanahusika nayo binafsi na kwa karibu zaidi. Kwamba tumefufuliwa, kupaa, na kutukuzwa pamoja na Yesu kunafungua mpangilio mpya Kabisa wa matarajio kwa ajili yetu. Tuna haki ya kugeuka kutoka katika maisha yanayotawaliwa na mapepo hadi maisha ya ustawi kiroho na nguvu katika Kristo (2 Tim. 1:7).

`“Maana Mungu hakutupa roho ya woga, bali ya nguvu na ya upendo na ya moyo wa kiasi” (2 Tim. 1:7). Ni kwa namna gani mafungu tuliyotazama leo yanatusaidia kuelewa kile ambacho Paulo anaandika hapa?`