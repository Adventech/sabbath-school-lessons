---
title:  Mzunguko wa Dhambi Unaoshuka
date:  13/08/2023
---

`Linganisha Waefeso 4:17-32 na Wakolosai 3:1-17. Paulo anahimizaje waumini kuishi kwa namna inayohimiza umoja wa kanisa?`

Katika sehemu iliyotangulia, Waefeso 4:1-16, mada ya Paulo ilikuwa umoja wa kanisa. Tunapolinganisha Waefeso 4:1 na Waefeso 4:17, tunaona jinsi mashauri haya mawili yanavyofanana kuhusu jinsi ya kuenenda au kuishi. Kufanana huku kunaashiria kwamba Paulo anazungumza mada ile ile—umoja na mtindo wa maisha unaouunga mkono—lakini kutokana na mtazamo mpya na hasi kabisa. 

Katika Waefeso 4:17-24, Paulo anatofautisha mtindo wa maisha wa Wamataifa, ambao anauchukulia kama unadhoofisha umoja (Efe. 4:17-19), na mitindo ya kweli ya maisha ya Kikristo inayoustawisha (Efe. 4:20-24). Tunaposoma ukosoaji mkali wa Paulo wa maisha potovu, ya Wamataifa, tunapaswa kukumbuka usadikisho wake kwamba watu wa Mataifa wamekombolewa na Mungu kupitia Kristo na kupewa ushirika kamili katika watu wa Mungu (Efe. 2:11-22, Efe. 3:1-13). Kisha, katika Waefeso 4:17-19, anatoa maelezo yenye mipaka na hasi ya “watu wa Mataifa kwa jinsi ya mwili” (Efe. 2:11). 

Paulo hajishughulishi na dhambi au tabia maalum zinazodhihirishwa na watu wa Mataifa. Anashughulika na mtindo wa tabia wanaoudhihirisha, mwelekeo unaoelekea chini wa kuishi katika kifungo cha dhambi. Kiini cha Waefeso 4:17-19 ni taswira ya hali ya kiroho iliyokufa ganzi: “katika ubatili wa nia zao; akili zao zimetiwa giza, nao wamefarikishwa na uzima wa Mungu” (Efe. 4:17, 18). Hali hii sugu ya kiroho iliyokufa ganzi ndiyo chanzo cha ufahamu uliotiwa giza ulioangaziwa mwanzoni mwa kifungu (“kwa sababu ya ujinga uliomo ndani yao, kwa sababu ya ugumu wa mioyo yao. Wamekufa ganzi,” Efe. 4:18, 19) na mwenendo potovu wa ngono uliosisitizwa mwishoni mwake (“wanajitia katika mambo ya ufisadi wapate kufanyiza kila namna ya uchafu kwa kutamani,” Efe. 4:19). Wakiwa wamefarakishwa na Mungu, hawajui —jinsi ya kuishi, na, wakiwa wametengwa na neema Yake iokoayo, wanaendelea katika mzunguko unaoshuka wa dhambi na upotovu.

`Uzoefu wako mwenyewe umekuwaje na nguvu ya dhambi kuendelea kumvuta mtu kushuka dhambini zaidi?`