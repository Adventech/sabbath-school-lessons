---
title:  Jifunze zaidi
date:  18/08/2023
---

“Hebu mazungumzo yenu yawe ya namna ambayo hamtakuwa na haja ya kutubu. ‘Wala msimhuzunishe yule Roho Mtakatifu wa Mungu, ambaye kwa yeye mlitiwa muhuri hata siku ya ukombozi. .... Ikiwa una upendo moyoni mwako, utatafuta kumtia nguvu na kumjenga ndugu yako katika imani takatifu zaidi. Neno likitolewa ambalo linadhuru tabia ya rafiki au ndugu yako, usiendeleze usemi huu mwovu. Ni kazi ya adui. Tafadhali mkumbushe msemaji kwamba neno la Mungu linakataza aina hiyo ya mazungumzo.” — Ellen G. White, Advent Review na Sabbath Herald, Juni 5, 1888._ 

Kanisa lako lingebadilikaje ikiwa wewe na kila mshiriki mngeweka na kutimiza ahadi inayojumuisha kauli kama zifuatazo? 

1. Natamani mvuto wangu ndani ya familia ya Kanisa la Waadventista wa Sabato na zaidi uwe chanya, unaotia moyo, wenye kujenga imani, na wenye kukuza hamasa (Efe. 4:29). 
2. Nikikumbuka wito wa Kristo kwa ajili ya umoja na upendo, nitatumia nguvu nyingi zaidi ili kuwatia moyo wale watendao na kusema mambo ninayoamini kuwa mazuri kuliko kukazia udhaifu wa wale ninaoamini kuwa wamekosea (Yn. 13:34, 35; Yn. 17:20-23; Efe. 4:1-6; 1 Thes 5:9-11). 
3. Ninapotofautiana na mtu fulani, nitaonesha wazi heshima yangu kwa muumini mwenzangu. Nitasadiki uadilifu wake na kujitoa kwake kwa Kristo. Nitatoa maoni yangu tofauti kwa upole, si kwa ukali (Efe. 4:31, 32). 
4. Nitaishi kwa furaha, nikitafuta kila fursa ya kuwajenga na kuwathibitisha washiriki wenzangu wa kanisa, ninapongojea kurudi kwa Kristo (Efe. 4:29, 30; Gal. 6:2; Ebr. 10:24, 25). 
**Masawali ya Kujadili**

`1. Pitia mara 11 katika Waefeso ambapo Paulo anaeleza washirika watatu wa Uungu kama wanaofanya kazi kwa karibu kwa ajili ya wokovu wa wanadamu. Msisitizo huu unaorudiwa unatupatiaje ufahamu kuhusu Uungu? Efe. 1:3-14, Efe. 1:15-23 , Efe. 2:11-18, Efe. 2:19-22, Efe. 3:1-13 , Efe. 3:14-19, Efe. 4:4-6, Efe. 4:17-24, Efe. 4:25-32, Efe. 5:15-20, Efe. 6:10-20  (ambapo “Bwana,” Efe. 6:10, inamrejelea Kristo).`

`2. Shauri la Paulo kuhusu usemi wa Kikristo (Efe. 4:25-32) linatumikaje katika zama za “mawasiliano kwa njia ya kompyuta,” ambayo hutumiwa mara nyingi sana kwa unyanyasaji wa kimtandao na kuharibu sifa njema za watu mtandaoni bila kujulikana?`