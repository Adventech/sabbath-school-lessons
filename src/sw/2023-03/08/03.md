---
title:  Badiliko la Kuvutia la Mavazi
date:  14/08/2023
---

`Katika kusimulia tena kisa cha uongofu wa wasomaji wake, ni jambo gani kuu muhimu ambalo Paulo anawafikishia? (Efe. 4:20-24).`

Baada ya kuelezea maisha yao ya awali, ya Wamataifa (Efe. 4:17-19), Paulo hasemi, “Hivyo sivyo mlivyojifunza kuhusu Kristo.” Badala yake, anashangaa, “Sivyo mlivyomjifunza Kristo!” (Efe. 4:20). Akibainisha kwamba waandikiwa “walimsikia” [Kristo], na kufundishwa “katika yeye” (Efe. 4:21) au “naye”, Paulo anasisitiza zaidi kukubali maisha yanayoelekezwa na Kristo kwa kirai “kama kweli ilivyo katika Yesu” (Efe. 4:21). Kwa Paulo, kuja katika imani kunalenga katika uhusiano binafsi na Kristo, ulio wazi na halisi kiasi kwamba unaweza kuelezewa kama “kumjifunza Kristo.” Tunatambua kwamba Yesu aliyefufuka na kutukuzwa yu hai na yuko pamoja nasi. Tunaelekezwa na mafundisho na mfano Wake na tunatenda uaminifu kwake kama Bwana wetu aliye hai. Tunafungua maisha yetu kwa uongozi na maelekezo yake kwa njia ya Roho na Neno. 

Paulo anatuambia kwamba kukubali maisha yanayoelekezwa na Kristo kunahitaji michakato ya aina tatu, anayoielezea kupitia mfano wa mavazi: 

1 “kuvua” au kuacha njia ya zamani ya maisha (Efe. 4:22); 
2 kupata uzoefu wa kufanywa upya kwa ndani (Efe. 4:23); na 
3 “kuvaa” mtindo mpya wa maisha wa namna ya Mungu (Efe. 4:24). Mfano wa Paulo unaakisi matumizi ya mavazi katika Agano la Kale kama ishara ya vyote viwili, dhambi (k.m., Zab. 73:6; Zek. 3:3, 4; Mal. 2:16) na wokovu (k.m., Isa. 61:10; Eze. 16:8; Zek. 3:4, 5). 

Katika nyakati za kale, wanaume walivaa koti refu lililofika magotini kama vazi la ndani na joho ili kuwalinda dhidi ya jua. Vile vile, wanawake walivaa koti refu na joho. Tamaduni zilizooneshwa katika Biblia zilikuwa za kujikimu. Nguo zilikuwa za thamani na za gharama kubwa, na zilihifadhiwa kwa muda mrefu. Isingekuwa kawaida kumiliki zaidi ya seti moja ya nguo. Ubora na mtindo wa nguo hizo viliashiria utambulisho na alama za hadhi kuhusu mvaaji. Mtu kubadilisha nguo, kubadilishana seti moja ya nguo na nyingine, lilikuwa tukio lisilo la kawaida na muhimu (_badala ya tukio dogo ambalo liko katika tamaduni nyingi leo_). Paulo anafikiria badiliko maishani kuwa dhahiri kama ambavyo kubadilisha seti moja ya nguo na nyingine kungekuwa katika muktadha huu wa karne ya kwanza. 

`Kuna tofauti gani, tofauti muhimu, kati ya kujifunza kuhusu Kristo na kujifunza kumjua Kristo?`