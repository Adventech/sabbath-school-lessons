---
title:  Roho Mtakatifu Katika Maisha ya Muumini
date:  16/08/2023
---

`Katika kujadili dhambi za usemi ndani ya jumuiya ya Kikristo, ni himizo gani Paulo anatoa kuhusu uwepo wa Roho Mtakatifu pamoja na waumini? Efe. 4:30.`

Paulo wakati uo huo anatoa onyo la kutisha na ahadi ya kutia moyo. Dhambi zetu dhidi ya wenzetu katika kanisa si makosa madogo yenye matokeo madogo: kinachomhuzunisha Roho Mtakatifu ni matumizi yetu mabaya ya kipawa cha Mungu cha usemi kuwaangusha wengine (Efe. 4:25-27, 29, 31, 32). Kwamba Paulo anatoa mwangwi wa Isaya 63:10 inayosisitiza onyo hili zito: “Lakini [Waisraeli] wakaasi na kumhuzunisha Roho wake Mtakatifu; kwa hiyo akawageukia, akawa adui, akapigana nao.” 

Katika ahadi ya kutia moyo, Paulo anathibitisha kwamba Roho Mtakatifu huwatia muhuri waumini tangu siku walipomkubali Kristo (Efe. 1:13, 14) hadi “siku ya ukombozi” (Efe. 4:30). Uhusiano wa Roho na muumini si unaoweza kuvunjika kirahisi bali ni wa kudumu. Waumini wanapopuuza uwepo wa Roho akaaye ndani kwa kutumia kama silaha kipawa cha Mungu cha usemi, haisemwi kwamba Roho anaondoka bali anahuzunika. Roho anakusudia kubaki pamoja na waumini, akiwatia muhuri kama wanaomilikiwa na kulindwa na Mungu, hadi wakati wa kurudi kwa Kristo. 

Paulo anasisitiza uungu kamili wa Roho kama “Roho Mtakatifu wa Mungu” na kuangazia hali ya kuwa nafsi kwa Roho kwa kumwelezea Roho Mtakatifu kama anayehuzunika. (Tazama pia Rum. 8:16, 26, 27; 1 Kor. 2:10, 13; 1 Kor. 12:11; Gal. 5:17, 18.) 

Ni lazima tuwe waangalifu katika kujadili siri ya Uungu. Roho ni vyote viwili, Mmoja na, na tofauti na Baba na Mwana. “Roho ana matakwa yake mwenyewe na huchagua ipasavyo. Anaweza kuhuzunishwa na kukufuriwa. Maneno kama haya hayatumiki kwa ajili ya nguvu au mvuto tu bali ni sifa za nafsi. Je, Roho basi ni nafsi kama wewe na mimi? Hapana, tunatumia maneno ya kibinadamu yenye mipaka ili kuelezea Uungu, na Roho ni kile ambacho wanadamu hawawezi kuwa kamwe.” — Paul Petersen, God in 3 Persons—In the New Testament (Silver Spring, MD: Biblical Research Institute, 2015) uk. 20. _ 

`Ni “Roho Mtakatifu wa Mungu”. anayeishi katika uhusiano wa karibu sana nasi kiasi kwamba matendo yetu yanasemwa kumwathiri. Tunashiriki uzima na mshirika wa Uungu aliyejitoa kwetu katika uhusiano wa kudumu unaotutia muhuri hadi mwisho wa wakati. Mwitikio wetu wa imani unapaswa kuwaje kwa ukweli huu wa ajabu?`