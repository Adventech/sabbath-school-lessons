---
title:  Ushauri kwa Wazazi
date:  04/09/2023
---

`Linganisha Waefeso 6:4 na Wakolosai 3:21. Wakolosai 3:21 inatoa msukumo gani ili kuepuka kuwachokoza watoto wako?`

Sirach, waraka wa Kiyahudi uliokuwepo katika siku za Paulo, unawashauri akina baba kuhusu jinsi watoto wao wanavyopaswa kutendewa: “Anayempenda mwana wake atamchapa mara nyingi. ... Mdekeze mtoto, naye atakutia hofu; cheza naye, naye atakuhuzunisha. ... Mrudi mwanao na kuifanya nira yake kuwa nzito, ili usije ukachukizwa na aibu yake” (Siraki 30:1, 9, 13). 

Ushauri wa Paulo unachukua mwelekeo tofauti kabisa. Kwanza anatoa amri hasi kwa akina baba: “Msiwachokoze watoto wenu,” ikifuatiwa na amri chanya, “Waleeni katika adabu na maonyo ya Bwana” (Efe. 6:4). Katika siku za Paulo, akina baba walikuwa na mamlaka kamili ya kisheria juu ya watoto wao, ambao walichukuliwa kama mali zao. Akina baba walikuwa na haki ya kutoa adhabu kali kwa watoto wao, hata kuwaua. Kwa kweli, katika hali fulani mamlaka ya baba kwa watoto wake yalizidi mamlaka ya bwana kwa watumwa wake. Paulo haidhinishi mamlaka kama hayo lakini anafafanua kwa ujasiri na kufanya upya uhusiano wa kifamilia. Katika muktadha wa utii wa juu kabisa kwa Kristo, Paulo anawaalika akina baba Wakristo wafikirie upya jinsi wanavyotumia mamlaka yao kwa kuwa watoto wanaochokozwa hawatakuwa katika hali nzuri kupokea “adabu na maonyo ya Bwana” (Efe. 6:4). 

“Akina baba na akina mama, mnapaswa kuwakilisha tabia ya Mungu nyumbani. Unapaswa kuhitaji utii, si kwa maneno makali, bali kwa njia ya wema, ya upendo. ... 

“Uwe mchangamfu nyumbani. Zuia kila neno ambalo linaweza kuamsha hasira isiyo takatifu. “Nanyi akina baba, msiwachokoze watoto wenu,’ ni agizo la kiungu.... 

“Hakuna kibali kinachotolewa katika Neno la Mungu kwa ajili ya ukali au uonevu wa wazazi au kwa ajili ya kutotii kwa watoto. Sheria ya Mungu, katika maisha ya nyumbani na katika serikali za mataifa, hutiririka kutoka katika moyo wenye upendo usio na kikomo.” _— Ellen G. White, Child Guidance, uk. 259. _

`Ingawa muktadha wa somo hapa unahusu wazazi na watoto, ni kanuni zipi zinaweza kuchukuliwa kutoka katika mafungu haya zinazopaswa kuathiri jinsi tunavyopaswa kushughulika na watu wengine wote?`