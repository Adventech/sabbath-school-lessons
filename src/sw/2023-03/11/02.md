---
title:  Ushauri kwa Watoto
date:  03/09/2023
---

`Paulo anatoa ushauri gani kwa watoto, na ni kwa jinsi gani anaunga mkono ushauri huo kutoka katika Agano la Kale? Efe. 6:1-3. (Tazama pia Mt. 18:1-5, 10; Marko 10:13-16.)`

Ili kuutambua kikamilifu ushauri wa Paulo kwa watoto, ni lazima tuufikirie ukisomwa katika makanisa ya nyumbani ya mji mkuu wenye ustawi wa Efeso. Neno “watoto” (_Kiyunani, ta tekna_) linaweza kurejelea umri tofauti tofauti, kwa kuwa watoto waliendelea kuwa chini ya mamlaka ya baba hadi baba alipofika umri wa miaka 60 (_katika desturi ya Kiyunani_) au hadi kifo chake (_katika ile ya Kirumi_). Watoto hawa, ingawa, ni wadogo vya kutosha kuwa chini ya malezi ya wazazi (Efe. 6:4) lakini pia wakubwa kiasi cha kutosha kuwa wanafunzi kwa haki yao wenyewe. 

Tunamsikia Paulo akiwatolea wito watoto, waliokuwa wakiabudu katika makanisa ya Kikristo, kuwatii na kuwaheshimu wazazi wao “katika Bwana,” yaani, katika Kristo (linganisha Efe. 5:22; Efe. 6:4, 5, 7-9). Tunaalikwa hapa kuheshimu watoto kwa vile wao wenyewe ni wanafunzi wa Kristo na kuwajumuisha kama washiriki hai katika ibada. Hili linafanya kifungu kuwa chenye umuhimu kwa ajili ya malezi na huduma kwa watoto. 

Amri ya Paulo ya utii si iliyo kamili isiyo na mipaka. Amri za wazazi “zinapopingana na matakwa ya Kristo, basi, ingawa inaweza kuwa kwa kuumiza, ni lazima [watoto] wamtii Mungu na kumwachia matokeo.” _— Ellen G. White, The Adventist Home, uk. 293. _

Paulo anamalizia himizo lake kwa watoto kwa kunukuu amri ya tano, akitoa ushuhuda kwa thamani kubwa anayoiweka katika Amri Kumi kama chanzo cha mwongozo kwa waumini Wakristo (sehemu dhahiri ya Efe. 4:1-6:9; hasa Efe. 4:25, 28; Efe. 5:3-14). Anaanza nukuu (“ ‘Waheshimu baba yako na mama yako’ ” Efe. 6:2), anaingiza ndani yake maoni ya tahariri (“amri hii ndiyo amri ya kwanza yenye ahadi” Efe. 6:2), na kisha anaikamilisha dondoo (“ “upate heri, ukae siku nyingi katika dunia’ ” Efe. 6:3). Amri ya tano inashuhudia kwamba kuwaheshimu wazazi ni sehemu ya mpango wa Mungu kwa wanadamu ili kufanikiwa. Heshima kwa wazazi, ingawa si wakamilifu, itasaidia kukuza afya na ustawi/hali njema. 

`Mafungu haya yanasisitizaje jinsi uhusiano wa kifamilia ulivyo muhimu?`