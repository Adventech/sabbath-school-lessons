---
title:  Mabwana Ambao ni Watumwa
date:  07/09/2023
---

Katika maneno ya mwisho ya Paulo kwa watumwa, “kwamba ni mtumwa au kwamba ni huru” (Efe. 6:8), neno “huru” hurejelea mabwana wa watumwa, na kumruhusu Paulo kuwa katika mpito wa kutoa ushauri wake kwao huku akiwazia watumwa na mabwana wakiwa wamesimama kwa usawa mbele ya Kristo katika hukumu (linganisha 2 Kor. 5:10; Kol. 3:24, 25). 

`Chukulia kuwa wewe ni bwana wa watumwa Mkristo ambaye unasikiliza waraka kwa Waefeso ukisomwa katika kanisa lako la nyumbani, unaweza kuitikiaje ushauri huu, unaotolewa mbele ya watumwa wako? Efe. 6:9.`

Paulo anawaandikia mabwana, mabwana wa watumwa, kwa himizo lililo wazi, ambalo linaleta tofauti kubwa kati ya “mabwana” (_Kiyunani, hoi kurioi, linalotafsiriwa kama “mabwana”_), ambao walikuwa na tabia ya “kuwatisha” watumwa wao, na “Bwana” (_ho kurios_), Kristo, ambaye hana “upendeleo.”

Paulo anawaomba mabwana “kuwatendea yayo hayo,” watumwa, jambo ambalo lingemshtua mmiliki wa watumwa wa karne ya kwanza. Mabwana wanapaswa kuwaitikia watumwa wao kwa matendo ya makusudi mema yanayotawaliwa na utii wao kwa Kristo, yanayolingana na kile ambacho Paulo ametoka kukitaka kwa watumwa (Efe. 6:5-8). Anawaambia waache kuwatishia watumwa wao, desturi iliyokuwa imezoeleka wakati huo ambapo mabwana walitoa adhabu mbalimbali zikiwemo za kupiga (1 Pet. 2:20), kunyanyasa kingono, kuuza (_na kutengwa na wapendwa wao_), kazi ngumu sana, njaa, pingu, kuweka chapa, na hata kifo. 

Paulo anaunga mkono amri zake kwa misukumo miwili inayowataka mabwana wa watumwa kutazama zaidi ya mifumo ya kijamii ya ulimwengu wa Kiyunani na Kirumi: _1._ Wao na wanaodhaniwa kuwa watumwa wao ni watumwa wenza wa Bwana mmoja (“huku mkijua kuwa yeye aliye Bwana wao na wenu yuko mbinguni,” linganisha Kol. 4:1; 2. _2._ Bwana wa mbinguni anawahukumu wote bila upendeleo. Kwa kuwa Bwana wao mwenyewe huwatendea wale wanaowachukua kama watumwa kwa usawa na wengine, ndivyo na wao wanapaswa kuwachukulia (linganisha Filemoni 15, 16). 

Sehemu kubwa ya lugha ya Paulo katika Waefeso ingekuwa ya kutia moyo hasa kwa watumwa Wakristo: kufanywa wana (Efe. 1:5); ukombozi (Efe. 1:7); urithi (Efe. 1:11, 14; Efe. 3:6); kutawazwa pamoja na Yesu (Efe. 2:6); kuwa “wenyeji pamoja,” “watu wa nyumbani mwake Mungu” (Efe. 2:19, linganisha Efe 3:14, 15), na sehemu muhimu za mwili wa Kristo (tazama Efe. 3:6, Efe. 4:1-16). Waefeso 6:5-9 inachochea mafundisho yote katika waraka kama yatumikayo katika uhusiano kati ya watumwa na mabwana zao, ikijumuisha ushauri kuhusu usemi (Efe. 4:25-32) na maadili ya kingono (Efe. 5:1-14).