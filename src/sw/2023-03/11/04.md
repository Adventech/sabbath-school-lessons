---
title:  Utumwa Katika Siku za Paulo
date:  05/09/2023
---

`Soma ushauri kwa watumwa na mabwana wa watumwa katika vifungu vifuatavyo: Efe. 6:5-9; Kol. 3:22-4:1; 1 Kor. 7:20-24; 1 Tim. 6:1, 2; 1 Pet. 2:18-25. Unaweza kufupishaje ushauri huu?`

Inashangaza kumsikia Paulo akiwaandikia mabwana wa watumwa Wakristo na kuwazia watumwa Wakristo na bwana zao Wakristo wakiwa wameketi pamoja katika makanisa ya nyumbani ya Efeso. Utumwa katika ulimwengu wa Kiyunani na Kirumi unaweza kutofautiana na aina ya baadaye ya utumwa katika Ulimwengu Mpya kwa namna kubwa. Haukulenga kabila moja. Watumwa wa mijini, walio katika kaya nyakati fulani walipewa fursa za elimu na wangeweza kufanya kazi kama wasanifu majengo, matabibu, na wanafalsafa. Uhuru wakati mwingine ulitokea kwa watumwa hawa wa nyumbani baada ya muda mfupi wa huduma, ingawa watumwa wengi hawakupata uhuru wao. Katika kujaribu kutambua tofauti kama hizo, matoleo kadhaa ya hivi karibuni ya Biblia yanatafsiri neno la Kiyunani doulos (“mtumwa’) katika Waefeso 6:5-8 kama “aliye katika utumwa.” 

Hata hivyo, vipengele hivi havikutekelezwa kwa usawa, huku watumwa katika maeneo ya vijijini kwa kawaida wakipitia kazi ngumu. Haidhuru watumwa walitumika wapi, walikuwa chini ya amri na mamlaka isiyo na ukomo ya bwana wao, ambaye aliwamiliki na wenzi wao na watoto. Kilio cha mtumwa wa zamani Publilius Syrus kinatisha: “Inapendeza kufa badala ya kushushwa hadhi kama mtumwa.” Kwa kuzingatia ukubwa wa uhalisi huu, tafsiri ya doulos kama “mtumwa” inapaswa kutumiwa, haswa kwa vile watumwa hawa wanaishi chini ya tishio la mabwana zao (Efe. 6:9). 

Utumwa ulikuwepo kila daima katika ulimwengu wa Paulo. Anauzungumzia, si kama mwanamatengenezo wa kijamii bali kama mchungaji anayewashauri waumini jinsi ya kukabiliana na hali halisi za sasa na kuweka maono mapya yanayolenga mabadiliko ya muumini mmoja mmoja, ambayo baadaye yangeweza kuwa na maana pana zaidi kwa jamii kwa ujumla: “Maono yake hayakuwa ya kuachiliwa huru kwa watumwa katika dola ya Kirumi. Badala yake, maoni yake yalihusu jambo lingine zaidi ya kuachiliwa huru kwa watumwa kisheria, yaani, uumbaji mpya wa ushirika unaotegemea undugu kwa msingi wa kufanywa wana wa Mungu .... Kwa Paulo mapinduzi ya kijamii yangetokea katika kanisa, katika mwili wa Kristo, katika ngazi mahalia, na katika kanisa la Kikristo la nyumbani na la kaya.” _—Scot McKnight, The Letter to Philemon (Grand Rapids, MI: Eerdmans Publishing Company), 2017), uk. 10, 11. _

`Moja ya doa kubwa katika historia ya Kikristo ni jinsi wengine walivyotumia vifungu hivi vya Biblia kuhusu utumwa ili kuhalalisha desturi hiyo. Ni ujumbe gani wa kuogofya tunapaswa kuuchukua kuhusu jinsi tunavyohitaji kushughulika kwa uangalifu na Neno la Mungu?`