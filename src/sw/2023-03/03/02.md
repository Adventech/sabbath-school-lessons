---
title:  Kuomba na Kushukuru
date:  09/07/2023
---

Paulo kwa kutiwa moyo kwa habari kwamba waumini huko Efeso wanastawi katika imani kwa Yesu na katika upendo wao kwa wao (huenda habari aliyoipata toka kwa Tikiko, Efe. 6:21, 22), anawapasha habari jinsi anavyowaombea. 

`Linganisha taarifa mbili za maombi ya Paulo katika waraka kwa Waefeso —Waefeso 1:15-23 na Waefeso 3:14-21. Taarifa hizi mbili zina mada zipi zinazofanana?`

Wakati mwingine sauti yetu ya kawaida katika maombi inaweza kuwa ya huzuni, ikiombolezea changamoto hii au tatizo lile. Taarifa za maombi ya Paulo katika Waefeso zinadokeza kwamba kushukuru ni lugha ya asili ya maombi. Tunakusanya baraka za Mungu na kumshukuru kwazo. Tunatafuta kumwona Mungu akitenda kazi katika hali ngumu na kumsifu kwa uwepo wake unaobadilisha maishani mwetu. Kusherehekea neema na uweza wa Yesu aliyetukuzwa (Efe. 1:20-23), tunamshukuru kwa kuwabariki wale walio katika eneo letu la mvuto. Hii ndiyo siri ya Paulo ibadilishayo kwa ajili ya maombi: maombi ni ufunguo wa sifa na shukrani. 

Paulo pia alisema kwamba “haachi kutoa shukrani kwa ajili yenu; nikiwakumbuka katika sala zangu.” (Efe. 1:16, tazama pia Flp. 1:3, 4; 1 The. 1:2; na 1 The 5:16-18).

Inamaanisha nini hasa “_kuomba bila kukoma_” (1 The. 5:17)? Haiwezi kumaanisha kwamba sikuzote tunapiga magoti mbele za Mungu katika maombi. Inamaanisha kwamba, kwa kubarikiwa na Roho wa Mungu, tunasonga maishani kwa mioyo iliyo wazi kwa ajili ya uwepo na nguvu za Mungu, tukitafuta ishara za kumshukuru. Inamaanisha kuwa tayari kushughulikia masuala ya maisha katika uwepo wa Mungu, kutafuta ushauri wa kiungu tunapopitia misukosuko na mabadiliko ambayo maisha huleta. Inamaanisha kuishi si katika kutengwa na Mungu bali katika kujishikamanisha Naye, kuwa tayari daima kwa uongozi wa kiungu. 

Mara nyingi sana tunayatazama maombi kama jambo dogo, nyongeza katika uanafunzi inayopaswa kutekelezwa ifaapo. Paulo anaelezea wazo tofauti. Paulo anachukulia kwa uzito kazi ya kuwaombea waumini katika kanisa la Efeso, akifanya hivyo kwa kutoa shukrani kwa ajili yao (Efe. 1:16 ; linganisha Efe. 1:3-14) na kwa kuwaombea (Efe. 1:17-23); linganisha Efe. 3:14-21). Kwake, maombi ni muhimu, au yaani kazi muhimu, ya imani ya Kikristo. Mafungu haya yanatoa wito wenye mguso kwa ajili ya maombi, mwaliko kwa kila mmoja wetu kuzingatia “_huduma yetu ya maombi_” kwa kuzingatia kielelezo cha kujiweka wakfu kwa Paulo kwayo.

`Kwa nini ni muhimu daima kumshukuru Mungu katika maombi kwa yale unayopaswa kushukuru kwayo?`