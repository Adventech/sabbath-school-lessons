---
title:  Yesu, Vitu Vyote, na Kanisa Lake
date:  13/07/2023
---

Wakristo wa awali waliona katika Zaburi 110:1 unabii wa kutukuzwa kwa Yesu: “Neno la Bwana kwa Bwana wangu, Uketi mkono wangu wa kuume, Hata niwafanyapo adui zako Kuwa chini ya miguu yako.” Walisoma Zaburi 8 kwa jinsi iyo hiyo, pamoja na uthibitisho wake kwamba Mungu “amevitia vitu vyote chini ya miguu yake,” (Zab. 8:6), miguu ya “mwanadamu” (Zab. 8:4). Wakati ambapo waliamini kwamba nguvu za giza katika ulimwengu wa roho zilikuwa juu ya vichwa vyao na kutishia kuwatiisha/ kuwashinda, walishikilia ukweli kwamba nguvu hizo zilikuwa chini ya miguu ya Kristo. 

Angalia kwa uangalifu kwamba “akivitia vitu vyote chini ya miguu yake [Yesu],” Baba “akamweka awe kichwa juu ya vitu vyote kwa ajili ya kanisa” (Efe. 1:22). Wakati “vitu vyote” ni neno jumuishi la ulimwengu wote, Paulo bado anakumbuka “mamlaka” zinazotajwa katika Waefeso 1:21. Vitu vyote—vinajumuisha mamlaka za kiulimwengu, zisizo za kibinadamu, za roho—ziko chini ya miguu ya Kristo, zilizo tiifu Kwake. 

`Kutukuzwa kwa Kristo kwenye kiti cha enzi cha ulimwengu wote, na utawala wake juu ya vitu vyote mbinguni na duniani, kuna faida gani kwa kanisa lake? Efe. 1:22, 23.`

Mungu amemfanya Kristo kuwa mshindi juu ya nguvu zote za uovu. Kanisa, linalojihusisha na Kristo kwa ukaribu na kuruzukiwa Naye mahitaji yake yote, lenyewe lina uhakika wa ushindi dhidi ya adui hao. Uweza wa Mungu, uliodhihirishwa katika ufufuo na kutukuzwa Kwake juu ya kila nguvu ya kiulimwengu, unatenda kazi kwa ajili ya kanisa. Mungu amemtoa Kristo mshindi kwa kanisa, ambalo limeunganishwa naye kiasi cha kuitwa mwili wake. 

Sisi waumini tunawezaje kumjua Kristo aliyetukuzwa na kupata uzoefu wa nguvu za Mungu maishani mwetu? Paulo hashughulikii moja kwa moja taratibu au mikakati yoyote ambayo kwayo hili hutokea. Hata hivyo, ukweli kwamba kifungu hiki ni sehemu ya “taarifa ya maombi” ni dokezi. Paulo anaamini kwamba Mungu atajibu maombi yake. Anathibitisha ufanisi wa kuadhimisha uweza wa Mungu, uliofunuliwa katika Kristo, katika uwepo wa Mungu mwenyewe na kuuomba utende kazi katika maisha ya waumini.

`Uzoefu wako mwenyewe umekuwaje na nguvu ya maombi? Yaani, si maombi yaliyojibiwa tu bali maombi kwa ujumla, na kwa namna gani maombi hutuvuta karibu na Mungu na nguvu tunazopewa katika Yesu?`