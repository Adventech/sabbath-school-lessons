---
title:  Kupata Umaizi Kutoka kwa Roho Mtakatifu
date:  10/07/2023
---

“Siachi kutoa shukrani kwa ajili yenu; nikiwakumbuka katika sala zangu, Mungu wa Bwana wetu Yesu Kristo, Baba wa utukufu, awape ninyi roho ya hekima na ya ufunuo katika kumjua yeye” (Efe. 1:16, 17). 

Katika kutoa taarifa ya maombi yake, Paulo anaandika ombi moja kuu ambalo anaweka mbele ya kiti cha enzi cha Mungu. Tayari ameeleza kwamba Roho Mtakatifu amekuja katika maisha ya waumini wakati wa kuongoka kwao (Efe. 1:13, 14). Sasa Paulo anaomba baraka mpya ya Roho ili kutoa umaizi (utambuzi) unaohitajika wa kiroho unaolenga ufahamu wa kina wa Yesu (“katika kumjua yeye,” Efe. 1:17). 

`Paulo. anaomba kwamba Roho Mtakatifu ataleta umaizi (utambuzi) maalum kwa waumini katika mada tatu zipi? Tazama Efe. 1:17-19.`

Paulo anapowaombea umaizi kuhusu “tumaini la mwito wake” (Efe. 1:18), anaomba kwamba wawe macho kwa hatua za wakati uliopita ambazo Mungu tayari amechukua kwa ajili ya wokovu wao (Efe. 1:3-9, 11-13) na kwa wakati ujao wenye utukufu aliowapangia (Efe. 1:10, 14). 

Anapoomba kwa ajili ya utambuzi wa “utukufu wa urithi wake katika watakatifu jinsi ulivyo” (Efe. 1:18), anakumbuka wazo la Agano la Kale la waumini kama urithi wa Mungu (Kum. 9:29, Kum. 32:9, Zek. 2:12, linganisha Efe. 1:11). Anatamani wajue kwamba wao sio tu kwamba wanapata urithi kutoka kwa Mungu, bali kwamba wao ni urithi wa Mungu, na Paulo anawataka waelewe thamani yao kwa Mungu. 

Paulo anapoomba kwa ajili ya umaizi wa kiroho kuhusu “_ubora wa ukuu wa uweza wake ndani yetu tuaminio_” (Efe. 1:19), anafikiria Roho Mtakatifu akileta ufahamu mpya wa ukubwa wa uweza wa Mungu na kuuleta katika uzoefu wao. 

Katika maombi haya yote, Paulo anawataka watu hawa wapate wao wenyewe uzoefu wa kile walichopewa katika Yesu.

`Unawezaje kupata uzoefu vizuri zaidi wa “ubora wa ukuu wa uweza wake ndani yetu tuaminio”? Hili linamaanisha nini katika maisha ya kila siku?`