---
title:  Kristo Juu ya Mamlaka Zote
date:  12/07/2023
---

Paulo ameadhimisha kutukuzwa kwa Yesu, ambaye sasa ameketi pamoja na Baba kwenye kiti cha enzi cha ulimwengu. Baada ya kuelezea nafasi ya Kristo katika uhusiano na Baba (“ameketi . . . mkono wake wa kuume katika ulimwengu wa roho” Efe. 1:20), Paulo anageukia uhusiano wa Yesu na “mamlaka.” Kama mtawala mwenza na Baba, Yesu yuko “juu sana” ya zote (Efe. 1:21). 

`Linganisha kutaja kwa Paulo mamlaka ovu, za kiroho katika Waefeso 1:21, Waefeso 2:2, na Waefeso 6:12. Kwa nini unafikiri Paulo anaona haja ya kutaja mamlaka hizi?`

Matendo 19:11-20, pamoja na kisa chake cha wana saba wa Skewa, inaelezea kwamba Efeso wakati wa Paulo ilikuwa kitovu cha uchawi. “Sifa kuu ya desturi ya uchawi katika ulimwengu wote wa Kiyunani ilikuwa utambuzi wa ulimwengu wa roho unaotumia mvuto karibu kila sehemu ya maisha. Kusudi la mchawi lilikuwa kupambanua roho zenye msaada kutoka kwa zile zenye madhara na kujifunza utendaji tofauti na nguvu zinazofanana na mamlaka ya mizimu. Kupitia ujuzi huu, njia zingeweza kubuniwa (_kwa kanuni zinazotamkwa au kuandikwa, hirizi, n.k._) kwa ajili ya kutumia mizimu kwa maslahi ya mtu binafsi. Kwa kanuni sahihi, ugonjwa unaosababishwa na pepo ungeweza kuponywa, [au] ushindi ungeweza kupatikana katika mbio za magari.” _— Clinton E. Arnold, Power and Magic: The Concept of Power in Ephesians, uk. 18. _

Nia ya kutaja miungu na mamlaka katika uchawi ni kwa vile ilikuwa sehemu ya maisha ya kidini huko Efeso (tazama Matendo 19:13), na miongoni mwa wengine hata leo. Paulo anatamani kuweka wazi uhusiano kati ya Kristo na “mamlaka”: Yesu aliyetukuzwa yuko “juu sana kuliko ufalme wote, na mamlaka na nguvu, na usultani” (Efe 1:21).

Ili tu kuwa na uhakika kwamba wasomaji wake wanaelewa kwamba hakuna mamlaka nje ya enzi kuu ya Yesu, anaongeza dokezo katika desturi ya kukusanya majina ya miungu katika uchawi: “na kila jina litajwalo” (Efe. 1:21). Akigeuka kutoka katika kipimo cha nafasi hadi kile cha wakati, Paulo anakazia mpangilio wa matukio usio na kikomo wa utawala uliotukuka wa Yesu. Utawala wake juu ya mamlaka yote upo “si ulimwenguni humu tu, bali katika ule ujao pia” (Efe. 1:21).  

`Ni zipi baadhi ya ishara za siku hizi za nguvu zilezile za uovu, na tunawezaje kuhakikisha kwamba hatukumbwi na yoyote kati ya hizo?`