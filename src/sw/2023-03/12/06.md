---
title:  Kushindana Dhidi ya Mamlaka za Uovu
date:  14/09/2023
---

`Unadhani kusudi la Paulo ni nini katika kuorodhesha majina tofauti tofauti ya mamlaka za uovu za kiroho zinazoelezewa katika Waefeso 1:21, Waefeso 3:10, na Waefeso 6:10-20?`

Paulo anaeleza “_kushindana kwetu_” (Efe. 6:12), akitumia neno la Kiyunani linalomaanisha shindano kati ya wapiga mieleka (palé), Kwa kuwa mieleka ilichukuliwa kama maandalizi bora ya vita, haya ni maelezo yanayofaa ya mapigano ya silaha kwa silaha na ya mkono kwa mkono yanayofanyika wakati majeshi yanapopambana. Paulo anasisitiza ukweli wa mapambano ya karibu ya waumini dhidi ya mamlaka za uovu. 

Yafuatayo ni majina anayowapa: 

Waefeso 1:21  

—••• Kila mfalme (au ufalme wote)

—••• kila mamlaka   

—••• (kila) nguvu 

—••• (kila) usultani  

—••• Kila jina litajwalo 

Waefeso 3:10

—••• falme

—••• mamlaka

Waefeso 6:12 

—••• falme

—••• mamlaka

—••• Majeshi ya pepo wabaya katika ulimwengu wa roho

—••• Wakuu wa giza hili 

Katika maelezo yake mapana (“kila jina linalotajwa,” Efe. 1:21, “majeshi ya pepo wabaya katika ulimwengu wa roho,” Efe. 6:12) Paulo anathibitisha kwamba nguvu zote za uovu na za kiroho zinatiishwa kwa Kristo (Efe. 1:21). Hata hivyo, katika vita yoyote ile, si mkakati mzuri kamwe kudharau majeshi ya upande pinzani. Paulo anaonya kwamba hatukabiliani na adui wa kibinadamu tu, bali “majeshi ya pepo wabaya katika ulimwengu wa roho” (Efe. 6:12), wakiongozwa na jemadari mwerevu, Shetani (Efe. 6:11). Hata hivyo, ingawa ni lazima tuwe macho dhidi ya adui zetu wenye nguvu, hatuhitaji kutishwa nao. Mungu yu pamoja nasi katika vita (Efe. 6:10) na ametupatia silaha bora zaidi, silaha Zake Mwenyewe, “silaha za Mungu” (Efe. 6:11; linganisha Isa. 59:15-17). Ameweka katika mamlaka yetu ukweli, haki, amani, imani, na wokovu, na Roho Mtakatifu (Efe. 6:13-17). Mungu akiwa ametangulia mbele yetu na kwa kuvikwa kwetu toka kichwa hadi miguuni kwa silaha alizotupatia, hatuwezi kushindwa (Rum. 16:20; 1 Kor. 15:23, 24; 2 Thes. 2:8). 

`Ukweli wa nguvu hizi za uovu za kiroho—ambazo sisi wenyewe, hatuna uwezo kabisa dhidi yake—unapaswa kutufundisha nini kuhusu kwa nini ni lazima kumshikilia Bwana Yesu, ambaye si tu mkuu kuliko nguvu hizi lakini tayari amezishinda?`