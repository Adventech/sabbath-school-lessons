---
title:  Wito wa Kusimama
date:  09/09/2023
---

### Somo la Juma Hili
Efe. 6:10-20; Kum. 20:2-4; Rum. 13:11-14; 1 The. 5:6-8; 1 Kor. 15:23, 24. 

> <p>Fungu la Kukariri</p>
> “Hatimaye, mzidi kuwa hodari katika Bwana na katika uweza wa nguvu zake. Vaeni silaha zote za Mungu, mpate kuweza kuzipinga hila za Shetani” (Waefeso 6:11, 12). 

Akiwa na macho mekundu, mtumishi anayumbayumba kutoka katika nyumba yake ya kulala na kuona kitu cha kuogofya—jeshi kubwa, lenye vifaa vya kutosha la adui lenye “askari, na farasi, na magari ya vita kila mahali.” Akiongea na nabii Elisha, anampasha habari kwa kigugumizi, pamoja na swali lake lenye hofu, “ ‘Ole wetu! Bwana wangu tutafanyeje? ’ ” 

Elisha anajibu, “ ‘Usiogope! .. . Maana walio pamoja nasi ni wengi kuliko wale walio pamoja nao!’ ” jibu ambalo mtumishi wake 

anashindwa kuliona. Elisha, akimvuta karibu, anamwombea: “ ‘Ee Bwana, nakusihi, mfumbue macho yake apate kuona!’ ” Ombi la nabii linajibiwa mara moja. Mtumishi anaingia katika ngome tena, lakini wakati huu pazia kati ya linaloonekana na lisiloonekana linafunguliwa. Sasa haoni jeshi moja, lakini mawili. “Bwana akamfumbua macho yule mtumishi; naye akaona; na tazama, kile kilima kilikuwa kimejaa farasi na magari ya moto yaliyomzunguka Elisha pande zote” (2 Wafalme 6:15-17). 

Katika kuandika Waefeso 6:10-20, Paulo anaombea maono yaliyoboreshwa kwa waumini ili waweze kuona ukweli kamili wa pambano kuu na kupata tumaini kutokana na yale ambayo linawafunulia. 

_Jifunze somo la juma hili kwa maandalizi ya Sabato ya Septemba 16._