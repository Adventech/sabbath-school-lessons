---
title:  Hotuba ya Vita
date:  10/09/2023
---

`Jifunze hitimisho dhahiri la Paulo la waraka wake, Waefeso 6:10-20 Kilio cha vita cha Paulo kinamaanisha nini kwetu leo, kama wapiganaji katika pambano kuu?`

Paulo anahitimisha Waefeso kwa wito wa vita, akiwahimiza waumini kuchukua msimamo wao katika vita vya Kanisa dhidi ya uovu (Efe. 6:10-20). Anaanza na himizo muhimu zaidi la “kuwa hodari katika Bwana” (Efe. 6:10), ambalo analirudia kama wito wa “kuvaa silaha zote za Mungu” (Efe. 6:11). Anaunga mkono wito huu kwa kubainisha kusudi (_mpate kuweza kuzipinga hila za Shetani, Efe. 6:11_), na kwa kutoa sababu ya msingi: vita ni dhidi ya mamlaka ya pepo wabaya katika ulimwengu wa roho (Efe. 6:12). Kwa namna ya kina, kisha Paulo anatoa wito wa kuwa tayari Kupigana tena. 

Waumini wanapaswa “kutwaa silaha zote za Mungu” ili kusimama imara katika vita (Efe. 6:13), wakiwa wamefunga mshipi, dirii kifuani, viatu, ngao, chapeo, na upanga (Efe. 6:14-17) Paulo anawaalika waumini, sasa wakiwa na silaha kamili na tayari Kuingia vitani, kufanya kile askari kwenye uwanja wa kale wa vita wangeweza kufanya—na hicho ni, kuomba (Efe. 6:18-20). 

Kwa kutoa mwangwi wa mausia ya vita au hotuba za usiku kabla ya vita katika Agano la Kale, Paulo anazungumzia utume wa kanisa wa namna ya mapambano ya kijeshi na silaha. Paulo anatoa ishara hii katika amri yake ya kwanza, muhimu zaidi: “Hatimaye, mzidi kuwa hodari katika Bwana na katika uweza wa nguvu zake” (Efe. 6:10). 

Mausia ya vita katika Agano la Kale (tazama, kwa mfano, Kumb. 20:2-4; Waamuzi 7:15-18; 2 Nya. 20:13-20; 2 Nya. 32:6—8; Neh. 4:14, 19, 20) anakazia wazo la kwamba mafanikio ya Israeli katika vita hayategemei ubora wa silaha zao wenyewe au jeshi ambalo ni kubwa zaidi kuliko maadui zake. Badala yake, ushindi unatokana na kutegemea uwepo na uweza wa Mungu. Ufunguo wa mafanikio ya Waisraeli haukuwa kujiamini wenyewe bali tumaini thabiti katika uweza wa Mungu na uandalizi Wake kwa ajili ya mafanikio yao. Paulo anatumia mada hizi kwa ujasiri kuwahimiza waumini kuwa:_ (1)_ hai katika kuendeleza utume wa kanisa; _(2)_ waangalifu kwa mambo yasiyoonekana yanayoathiri maisha na ushuhudiaji wao; _(3)_ kutambua utoaji wa kiungu kwa ajili ya mafanikio yao; na _(4)_ macho daima kuhusu umuhimu wa umoja na ushirikiano miongoni mwa waumini. 

`Onyo la Paulo kwamba tunapigana si dhidi ya damu na nyama bali dhidi ya maadui ambao ni pepo wabaya katika ulimwengu wa roho linapaswa kutufundisha nini kuhusu mahali ambapo tumaini letu pekee la ushindi liliko?`