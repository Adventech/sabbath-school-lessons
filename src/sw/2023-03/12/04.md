---
title:  Pambano Kuu Katika Nyaraka za Paulo
date:  12/09/2023
---

`Soma Warumi 13:11-14, 1 Wathesalonike 5:6-8, na 2 Wakorintho 10:3-6. Mafungu haya yanafananaje na Waefeso 6:10-20? Kwa nini unafikiri Paulo anatumia taswira ya aina hii?`

Katika nyaraka zake, mara kwa mara Paulo anatumia lugha na taswira ya kijeshi, akiwaalika waumini kuiga kielezo cha tabia, ya kijeshi. Wakati Waefeso 6:10-20 inawakilisha matumizi yake marefu na yaliyokolea zaidi, lugha ya Kijeshi inadhihirisha moja ya njia zake kuu za kuelewa kisa cha injili. Baada ya kuzishinda “enzi na mamlaka” msalabani (Kol. 2:15), Kristo aliyetukuzwa sasa analeta matokeo ya ushindi huo kutokea katika nafasi yake kama Bwana aliyetukuzwa juu ya mamlaka zote (Flp. 2:9-11). Akiwaandikisha wafuasi Wake kama wapiganaji katika vita ya kiulimwengu, Kristo anayaongoza majeshi ya nuru kuelekea siku kuu ya ushindi (1 Kor. 15:54-58, 2 The. 2:8, Rum. 16:20). Tukikusanya matumizi ya Paulo ya ishara za kijeshi, tunaona kwamba anaelewa pambano kati ya wema na uovu kuwa “vita ya kiulimwengu ya muda mrefu: vita inapanda na kushuka kati ya majeshi mawili yanayokabiliana katika zama zote hadi moja lishinde pambano la mwisho.” — Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), uk. 1. _

Mada ya Paulo ya mara kwa mara ya vita ya kiulimwengu pia ni sehemu ya mfumo wa maisha ya Waefeso. Katika wito wake wa kuvika silaha (Efe. 6:10-20), Paulo anaunganisha pamoja vipengele vya pambano la kiulimwengu, ambavyo tayari amevitumia: Mungu kuwawezesha waumini kwa “uwezo” mwingi (Efe. 1:18-20; Efe. 3:16, 20); ushindi wa Kristo na kutukuzwa juu ya mamlaka (Efe. 1:20-23); waumini kama jeshi lililofufuliwa la waliokuwa wamekufa zamani lakini sasa wanawezeshwa kwa kujitambulisha kwao na Kristo aliyetukuzwa na kuweza kupigana na bwana wao wa zamani, wa giza (Efe. 2:1-10); wajibu wa kanisa katika kuyafunulia mamlaka ya giza maangamizi yao yanayokuja (Efe. 3:10); matumizi ya Zaburi 68:18 kumwelezea Kristo kama Mshindi, Shujaa wa kiungu (Efe. 4:7-11); na wito kwa waumini “kuvaa” mavazi ya injili (tazama Efe. 4:20-24). 

Tunapoitwa kuvaa “silaha zote” za Mungu, tumejiandaa vyema kuelewa wajibu mkuu wa pambano la kiulimwengu, lakini, pia, tunapaswa kudumu kuwa imara katika uhakikisho tulionao wa ushiriki katika ushindi mkuu wa mwisho wa Kristo.

`Zipi ni baadhi ya njia ambazo wewe binafsi umepitia uhalisi si tu wa pambano hili la kiulimwengu, lakini wa ushindi tunaoweza kuudai kwa ajili yetu wenyewe katika Yesu? Kwa nini uelewa wa ushindi Wake kwa ajili yetu ni wa msingi sana kwa tumaini na uzoefu wetu?`