---
title:  Kupata Nguvu Katika Kristo
date:  11/09/2023
---

Paulo anahitimisha barua yake kwa wito wenye nguvu wa vita ambao unakusanya pamoja mada na mawazo muhimu ya waraka kwa ujumla. Anaanza kwa kutangaza mada muhimu zaidi ya hitimisho, inayotolewa kwa sauti ya kelele ya vita ya kamanda: “Hatimaye, mzidi kuwa hodari katika Bwana na katika uweza wa nguvu zake” (Efe. 6:10). Sehemu iliyosalia ya kifungu hiki, Waefeso 6:11-20, inaelezea na kuchambua mada hii kubwa. 

`Soma tena Waefeso 6:10-20. Unaonaje uhalisi wa pambano kuu, linalohusisha mamlaka halisi za kiroho, kama kiini cha hoja ya Paulo? Kwa nini kudumisha ukweli huu muhimu mbele yetu ni muhimu sana katika kutembea kwetu na Mungu kila siku?`

Paulo anamtambulisha Kristo kama Chanzo cha nguvu za waumini kwa kirai chake, “katika Bwana na katika uweza wa nguvu zake” (Efe. 6:10) kwa kuwa “Bwana” inamrejelea Kristo, kama ilivyo daima katika Waefeso. (Efe. 2:21; Efe. 4:1, 17; Efe. 5:8; Efe. 6:1, 21). “Nguvu ya Kanisa iko katika uweza wa Bwana wake aliyefufuka, Nahodha wa vita vyake.” —G. G. Findlay, The Epistle to the Ephesians (New York: Ray Long & Richard R. Smith, 1931), uk. 398. _

Paulo anatumia marudio katika Waefeso 6:10, akitumia visawe uweza na nguvu ili kusisitiza hoja yake: uwezo utakaodhihirishwa na kanisa hautokani na waumini bali unapokewa. Unatoka kwa Bwana, kutoka kwa Kristo. Paulo anatoa hapa muhtasari wa mada muhimu ya waraka, nguvu za Mungu zinazoshirikiwa na waumini (Efe. 1:19-22; Efe. 2:4-6; Efe. 3:16, 17). Uwezo kwa kila pambano la sasa na lijalo unapatikana katika mshikamano wa waumini na Kristo aliyefufuka na kutukuzwa. 

Wakati amri ya mwanzo inamtangaza Kristo kama mtendaji katika kuwapa nguvu waumini (Efe. 6:10), washirika wote watatu wa Uungu wanajishughulisha katika kuwatia nguvu kwa ajili ya vita vya kiroho dhidi ya uovu. Mungu (Baba) anafanya silaha zake mwenyewe ziwepo kama “silaha za Mungu” (Efe. 6:11, 13; linganisha Isa. 59:17). 

Mwanzoni, Paulo alimtambulisha Roho kama anayewatia nguvu waumini. Paulo aliomba kwamba Mungu “awajalieni kufanywa imara kwa nguvu, kwa kazi ya Roho wake katika utu wa ndani” (Efe. 3:16). Hapa, ni Roho anayetoa upanga, “upanga wa Roho ambao ni neno la Mungu” (Efe. 6:17). Pia, waumini wanapaswa kusali “kila wakati katika Roho” (Efe. 6:18). Paulo anatamani wasikilizaji wake waelewe kwamba Mungu mwenye Nafsi Tatu anajishughulisha kikamilifu katika kuwaandaa kupigana vita dhidi ya mamlaka ya uovu.