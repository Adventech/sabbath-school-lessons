---
title:  Tu Wapokeaji na Watoaji wa Neema
date:  28/09/2023
---

`Unaposoma Waefeso 5, tafakari jinsi Paulo anavyotutaka tuiishi injili katika uhusiano wetu na wengine. Yapi kati ya mausia yake yana maana hasa kwako?`

Ukianza kusoma Waefeso 5 mwanzoni, unaweza kukosa nguvu kamili ya mada muhimu. Kwa hiyo anza badala yake na Waefeso 4:32, ambapo Paulo anawaambia Waefeso “kuwa wafadhili ninyi kwa ninyi, wenye huruma, mkasameheane kama na Mungu katika Kristo alivyowasamehe ninyi.” 

Kama waumini, tumeitwa kuonesha kielelezo cha tabia yetu kwa wengine kuhusu msamaha na neema ya Mungu kwetu. Tunapaswa kumwiga Mungu! (Linganisha Mt. 5:43-48). 

Paulo anatofautisha mtindo huu wa maisha wa kuiga-kumpenda-Mungu na mtazamo wa kawaida, wa kipagani. Badala ya kuwathamini wengine kama kaka au dada katika familia ya Mungu, mara nyingi wanadamu huwatumia wengine kwa ajili ya kujifurahisha wenyewe kingono na kisha kujisifu kwa hilo (Efe. 5:3, 4). Anaonya kwamba mtazamo kama huo hauna nafasi katika ulimwengu mpya ambao Mungu anaupanga (Efe. 5:5-7). 

Badala yake, waumini wanapaswa kugeuka kutoka katika giza la maisha yao ya zamani na “kuenenda kama watoto wa nuru” (Efe. 5:8-10), wakiuiga upendo wa Baba. Tena, Paulo anatuonya kujiepusha na “matendo ya giza” yanayofanywa “kwa siri” (Efe. 5:11, 12). Kinyume chake, tunapaswa kuishi katika nuru ya Kristo (Efe. 5:13, 14). Badala ya kupoteza maisha yetu katika ulevi, tutakuwa “tukiukomboa wakati” kwa kutoa shukrani kwa Mungu kwa upendo Wake (tazama Efe. 5:15-21). 

Paulo anaendeleza mada yake ya kuuiga upendo wa Mungu anapowashauri waume na wake Wakristo. Upendo wa Kristo wa kujitoa kafara kwa kanisa unakuwa kielelezo kwa waume Wakristo (Efe. 5:25-33), wakati ambapo utii wa kanisa kwa Kristo unakuwa kielelezo kwa wake Wakristo (Efe. 5:22-24). Badala ya kutumia zawadi ya tendo la ndoa kwa njia ya uasherati na ubinafsi, mume na mke Wakristo wanalenga katika kuthaminiana, na kuwa “mwili mmoja” (Efe. 5:28-33). 

“Hivyo mfuateni Mungu kama watoto wapendwa” (Efe. 5:1). Kwa neema ya Mungu, umeitwa leo kuyaishi mausia hayo katika uhusiano wako na wengine. 

`Waefeso 5:2, inayotuambia ‘tuenende katika upendo,’ inatusaidiaje kuelewa kile ambacho Paulo anamaanisha katika Waefeso 5:1 kuhusu kuwa “wamfuatao Mungu”?`