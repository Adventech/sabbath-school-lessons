---
title:  Tumebarikiwa Katika Kristo
date:  24/09/2023
---

Mtu fulani ameuelezea waraka kwa Waefeso kama Alps (_safu za milima mirefu ya Ulaya_) ya Agano Jipya. Paulo, kiongozi wetu wa kupanda milima, anatupandisha kwa kasi katika Waefeso 1. Kwa haraka tunahema na kushangazwa na mandhari kutokea kileleni. 

`Tafakari Waefeso 1. Ni nini hasa kinachokuvutia? Unaona vilele gani?`

Waefeso 1:3-14 inatumika kama ramani kwenye kilele cha milima inayotambulisha vilele katika upeo wa macho, kama vile Paulo anavyotuelekeza kwenye mahali petu penye baraka katika mandhari kubwa ya mpango wa wokovu. Mandhari hii inahusisha kipindi kizima cha historia ya wokovu, kutoka umilele uliopita, kupitia matendo ya Mungu yaliyojaa neema katika Kristo, hadi umilele ujao. Ukombozi wa Mungu wa waumini unaakisi hatua za kiungu zilizochukuliwa “kabla ya kuwekwa misingi ya ulimwengu” (Efe. 1:4), ambazo sasa zinafanyiwa kazi katika maisha yetu (tazama Efe. 1:7, 8, 13, 14). Mikakati hii ya kabla ya Uumbaji itatimizwa kikamilifu mwishoni mwa wakati (Efe. 1:9, 10). Kisha, “vitu vyote,” “mbinguni” na “duniani” vitakusanywa pamoja au kuunganishwa katika Kristo, na mpango wa Mungu wa “wakati mkamilifu” utatimizwa (Efe. 1:10). Kisha, tutapitia kikamilifu mpango wa ajabu wa Mungu (Efe. 1:9). Kwa sasa, tunaweza kuwa na hakika kwamba wokovu wenye kiini chake kwa Kristo ambapo tunasimama ni sehemu muhimu ya mpango mpana wa Mungu wa ukombozi wa “vitu vyote.” 

Kuwa juu ya mlima kunaamsha shauku ya kutoa shukrani. Katika Waefeso 1:15-19, Paulo anatoa shukrani kwa Mungu anapoomba kwamba waumini wapate uzoefu wa wokovu ambao Mungu amepanga kwa ajili yao. Tunajikuta kwenye mwinuko mwingine mkali anapotuelekeza juu kwa Kristo aliyefufuka, kupaa, na kutukuzwa, ambaye anatawala juu ya kila mamlaka inayoweza kufikirika kwa wakati wote (Efe. 1:20-23). 

Kupitia neema ya Mungu iliyodhihirishwa katika Kristo Yesu, tunaweza kuishi leo juu ya mlima! 

`Waefeso 1:4 inatuambia kwamba Kristo “alituchagua katika yeye kabla ya kuwekwa misingi ya ulimwengu, ili tuwe watakatifu, watu wasio na hatia mbele zake katika pendo.” Fikiria kuhusu maana ya hilo. Tulichaguliwa ndani Yake kabla ya ulimwengu kuwepo! Hili linapaswa kukupatia tumaini gani kubwa kuhusiana na shauku ya Mungu ili uokolewe?`