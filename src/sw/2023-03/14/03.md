---
title:  Tumekombolewa kwa Ajili ya Jamii
date:  25/09/2023
---

`Unaposoma Waefeso 2, jitahidi kujibu swali hili: Mungu ametutendea nini kupitia Mwanawe Yesu Kristo?`

“Lakini Mungu. . . .” Maneno hayo mawili lazima yawe yale yaliyojaa tumaini zaidi yanayojulikana kwa wanadamu. Katika Waefeso 2:1-10, Paulo anaelezea hali mbaya ya wakati uliopita ya wasomaji wake. Wakishiriki taabu ya wanadamu wote, walikuwa na mwelekeo wa uasi dhidi ya Mungu, maisha yao yakitawaliwa na dhambi na Shetani (Efe. 2:1-3). “Lakini Mungu, kwa kuwa ni mwingi wa rehema....” Na Mungu alifanya nini kwa ajili yao na kwa ajili yetu? 

1. Alituhuisha pamoja na Kristo—ufufuo wa Kristo ni wetu wenyewe.
2. Alitufufua pamoja na Kristo—kupaa kwa Kristo ni kwetu wenyewe.
3. Mbinguni, alituketisha pamoja na Kristo—kutawazwa kwa Kristo ni kwetu wenyewe (Efe. 2:4-7). Sisi sio watazamaji tu wa matukio ya mabadiliko ya ulimwengu wa maisha ya Kristo! Mungu anachukua hatua hizi za ajabu, si kwa sababu ya ustahili wo wote ndani yetu, bali kwa sababu ya neema yake (Efe. 2:8, 9), na anakusudia waumini kuishi katika mshikamano na Yesu na kutenda “matendo mema” (Efe. 2:10). 

Ikiwa Waefeso 2:1-10 inafundisha kwamba tunaishi katika mshikamano na Yesu, Waefeso 2:11-22 inafundisha kwamba tunaishi katika mshikamano na wengine kama sehemu ya kanisa Lake. Kifo cha Yesu kina manufaa yote ya wima, kuanzisha uhusiano wa muumini na Mungu (Efe. 2:1-10), na ya mialo, kikiimarisha uhusiano wetu na wengine (Efe. 2:11-22). Kupitia msalaba Wake, Yesu anabomoa vyote vinavyotenganisha waumini wa Mataifa na Wayahudi, ikiwa ni pamoja na matumizi mabaya ya Sheria Kupanua ufa (Efe. 2:11-18). 

Yesu pia anajenga kitu—hekalu jipya la kushangaza linaloundwa na waumini. Watu wa Mataifa, ambao walikuwa wametengwa na ibada katika mahali patakatifu pa hekalu, sasa wanajiunga na waumini Wayahudi katika kuwa kitu kimoja. Sisi pia tunakuwa sehemu ya kanisa la Mungu, “hekalu takatifu katika Bwana” (Efe. 2:19-22). 

Kupitia neema ya Mungu, una fursa ya kuishi leo katika mshikamano na Yesu na waumini wenzako.

`Waefeso 2:8-10 imetumika katika uongofu wa wengi. Martin Luther alipata katika mafungu haya neema iliyouongoa moyo wake, na aligundua vilevile baadhi ya uthibitisho mkuu wa Matengenezo: wokovu huja kwa imani pekee, kwa njia ya neema pekee, kwa Kristo pekee, na kwa utukufu wa Mungu pekee. Mnamo mwaka 1738, siku kumi na nane baada ya kuongoka katika Mtaa wa Aldersgate ya huko London, John Wesley alihubiri katika Chuo Kikuu cha Oxford, akitoa “kilio kutoka moyoni” na “ilani ya harakati mpya.” Fungu lake? Waefeso 2:8. (Tazama A. Skevington Wood, “Strangely Warmed: The Wesleys and the Evangelical Awakening,” Christian History [magazine], vol. 5, na. 1 [1984]).`