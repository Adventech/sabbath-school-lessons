---
title:  Jifunze zaidi
date:  29/09/2023
---

Tunahitimisha kwa kutafakari Waefeso 6, ambapo tunagundua kwamba sisi, kanisa, ni jeshi la Mungu linaloendeleza amani. 

Katika Waefeso, Paulo amelielezea kanisa kama mwili wa Kristo (Efe. 1:22, 23; Efe. 4:11-16), kama hekalu la Mungu (Efe. 2:19-22), na kama bibi arusi/mke wa Kristo (Efe. 5:21-33). Katika Waefeso 6:10-20, Paulo analielezea kanisa kama jeshi la Mungu na anatoa wito mkali wa kuvaa silaha. Ni kifungu kinachotoa sintofahamu nyingi za manufaa na hatari. 

Tunaweza kuelewa vibaya maneno ya Paulo kama wito wa kuchukua silaha za kijeshi au kuwa wapiganaji katika uhusiano wetu na wengine. Ingawa, Paulo, amekuwa akisisitiza umoja, usemi wenye kujenga, na upole (tazama hasa Efe. 4:25-5:2). Anaelezea habari njema za Mungu kama “injili ya amani” (Efe. 6:15). Kupitia sitiari hii dhahiri ya kijeshi, kanisa halihimizwi kupigana vita katika maana ya kimapokeo. Badala yake, tunapaswa kuendeleza amani katika vita ya kiroho dhidi ya uovu. Paulo anaingia kwenye uwanja wa vita wa pambano kuu na kutuita tujiandikishe katika jeshi la Mungu. 

Tunapaswa kufanya hivyo kwa tathmini ya kweli ya adui aliye mbele yetu kwani haifai kamwe kudharau majeshi yaliyojipanga dhidi yetu. Hatukabiliani na adui wa kibinadamu tu bali “majeshi ya pepo wabaya katika ulimwengu wa roho” (Efe. 6:12), wakiongozwa na jemadari mwerevu, Ibilisi (Efe. 6:11). Hata hivyo, hatuhitaji kuogopeshwa na adui zetu. Mungu yu pamoja nasi katika vita (Efe. 6:10) na ametupatia silaha bora zaidi, silaha Zake mwenyewe, “silaha za Mungu” (Efe. 6:11; linganisha Isa. 59:15-17) Ametupatia kweli, haki, amani, imani, wokovu, na Roho (Efe. 6:13-17) ili tutumie. Mungu akiwa ametangulia mbele yetu na kwa kuvikwa kwetu toka kichwani hadi kwenye nyayo silaha alizotupatia, hatuwezi kushindwa. Ushindi umehakikishwa. 

**Masawali ya Kujadili**

`1. Ingawa hatuokolewi kwa matendo yetu, Paulo anamaanisha nini anapoandika kwamba “tuliumbwa katika Kristo Yesu tutende matendo mema, ambayo tokea awali Mungu aliyatengeneza ili tuenende nayo” (Efe. 2:10)? Basi, kusudi la matendo yetu mema ni nini?`

`2. Paulo anaandika: “Basi atukuzwe yeye awezaye kufanya mambo ya ajabu mno kuliko yote tuyaombayo au tuyawazayo, kwa kadiri ya nguvu itendayo kazi ndani yetu” (Efe. 3:20). Ni nguvu gani inayotenda kazi ndani yetu, na nguvu hii inapaswa kudhihirishwaje katika maisha yetu?`