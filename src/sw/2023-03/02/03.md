---
title:  Ukombozi wa Gharama Kubwa; Msamaha Tele
date:  03/07/2023
---

Dhambi ilikuwa nguvu ya giza, inayotawala katika maisha ya wasomaji wa Paulo. Paulo anaweza kuwaeleza katika maisha yao ya awali kama wafu wanaotembea—“waliokufa kwa sababu ya makosa na dhambi” (Efe. 2:1) lakini “wakitembea” au kuishi kama Shetani alivyowaamuru (Efe. 2:1-3). Wakiwa watumwa wa dhambi na Shetani, hawakuwa na uwezo wa kujiweka huru. Walihitaji kuokolewa. Mungu amefanya hivyo kupitia matendo yake ya neema katika Kristo, na Paulo anaadhimisha baraka mbili mpya za neema ya Mungu katika maisha ya waumini: ukombozi na msamaha. 

`Soma Waefeso 1:7, 8. “Ukombozi” ni wazo ambalo linatumiwa mara kwa mara katika Agano Jipya. Linganisha matumizi ya wazo hili katika Wakolosai 1:13, 14; Tito 2:13, 14; na Waebrania 9:15. Vifungu hivi vina mada gani kwa pamoja zinazofanana na Waefeso 1:7, 8?`

Neno la Kiyunanii linalotafsiriwa “ukombozi” katika Waefeso 1:7 ni _apolutrosis,_ ambalo awali lilitumiwa kununua uhuru wa mtumwa au kulipa ili kumweka huru mateka. Mtu anaweza kusikia mwangwi wa sauti ya mfanyabiashara ya watumwa akipiga mnada bidhaa zake na kukwaruza kubaya kwa pingu za mtumwa. Wakati Agano Jipya linapozungumzia ukombozi, linaangazia gharama ya kuwaweka huru watumwa. 

Uhuru wetu unakuja kwa gharama kubwa: “Katika yeye [Yesu] tunao ukombozi kupitia damu yake” (Efe. 1:7). Wazo la ukombozi pia linaadhimisha ukarimu wa neema ya Mungu katika kulipa bei kubwa ya uhuru wetu. Mungu anatupatia uhuru na hadhi yetu. Hatuko tena chini ya utumwa! 

“Kukombolewa ni kutendewa kama mtu, na wala si kama kitu. Ni kuwa raia wa mbinguni, badala ya kuwa mtumwa wa dunia.” _— Alister E. McGrath, What Was God Doing on the Cross? (Grand Rapids, MI Zondervan, 1992), uk. 78. _

Zingatia kwa makini kuwa wazo kwamba Mungu analipa bei ya ukombozi kwa Shetani ni la zama za kati, si la kibiblia. Mungu hadaiwi wala kumlipa Shetani chochote. 

Manufaa ya Kalvari pia ni pamoja na “msamaha wa makosa yetu” (Efe. 1:7). Msalabani, Kristo anabeba gharama ya dhambi zetu, za wakati uliopita na za wakati ujao, “akiisha kuifuta ile hati iliyoandikwa ya kutushitaki kwa hukumu zake” (Kol. 2:14). Kwa kufanya kazi hii ya ukombozi na msamaha kupitia Kristo, Mungu anatenda kama Baba yetu mkarimu, na “utajiri wa neema yake” “aliyotuzidishia” (Efe. 1:7, 8). 

Inamaanisha nini kwako kwamba kupitia dhabihu ya upatanisho ya Kristo unasamehewa na kukombolewa? Vipi ukihisi kwamba hauistahili? (Kidokezo: hustahili; hilo ndilo wazo zima la msalaba).