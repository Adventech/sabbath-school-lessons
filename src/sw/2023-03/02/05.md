---
title:  Kuishi Kwa Kuwa Sifa ya Utukufu Wake
date:  05/07/2023
---

“Na ndani yake sisi nasi tulifanywa urithi, huku tukichaguliwa tangu awali sawasawa na kusudi lake yeye, ambaye hufanya mambo yote kwa shauri la mapenzi yake. Nasi katika huyo tupate kuwa sifa ya utukufu wake, sisi tuliotangulia kumwekea Kristo tumaini letu.” (Efe. 1: 11, 12). 

Waumini wa Efeso wanaonekana kuwa walikuwa wamepoteza utambuzi dhahiri wa wao ni nani kama Wakristo, kwa “kukata tamaa” (tazama Efe. 3:13). Sambamba na kile alichokithibitisha hapo awali (Efe. 1:3-5), Paulo anatamani tena kuimarisha utambulisho wao kama Wakristo. Waumini si wahanga wa maamuzi yasiyo na msingi, ya ovyo yaliyofanywa na miungu mbalimbali au nguvu za kutoka kwenye nyota. Wao ni watoto wa Mungu (Efe. 1:5) na wanapata baraka nyingi kupitia Kristo kutokana na mashauri ya kina na maamuzi ya milele ya Mungu. Ni kusudi, shauri, na mapenzi ya Mungu (Efe. 1:11) ambayo yanafanywa katika maisha yao kulingana na mpango mpana zaidi wa Mungu wa kuunganisha vitu vyote katika Kristo (Efe. 1:10). Wanaweza kuwa na tumaini lisilotikisika katika kusimama kwao mbele za Mungu na katika kufaa kwa baraka anazotoa. Maisha yao yanapaswa kutangaza ujumbe wa Waefeso 1:3-14: Atukuzwe Mungu, Baba wa Bwana wetu Yesu Kristo! 

`Linganisha matumizi ya wazo la “urithi” katika Waefeso 1:11, 14, 18. Kwa nini unafikiri wazo hili ni muhimu kwa Paulo?`

Je, umewahi kupokea urithi kama matokeo ya kifo cha mtu fulani? Huenda jamaa yako alikuachia hazina yenye thamani au kiasi kikubwa cha pesa. Kwa mtazamo wa Paulo kwa sababu ya kifo cha Yesu, Wakristo wamepokea urithi kutoka kwa Mungu (Efe. 1:14) na kufanyika “urithi” kwa Mungu (Efe. 1:18). 

Katika Agano la Kale, watu wa Mungu wakati mwingine wanafikiriwa kuwa “urithi” Wake (Kum. 9:29, Kum. 32:9, Zek. 2:12). Uelewa huu wa kuwa au kufanyika urithi wa Mungu ni dhahiri katika Waefeso 1:18 na ndiyo maana inayowezekana ya neno hilo katika Waefeso 1:11 vile vile (ambalo lingetafsiriwa, “Katika yeye tumefanyika urithi”). Kama kipengele kikuu katika utambulisho wao wa Kikristo, Paulo anatamani waumini wajue thamani yao kwa Mungu. Hawapokei tu urithi kutoka kwa Mungu (Efe. 1:14, Efe. 3:6, linganisha Efe. 5:5), lakini wao ni urithi wa Mungu.

`Kuna tofauti gani kati ya kufanya kazi ili kupata kitu na kukirithi badala yake? Wazo hili linatusaidiaje kuelewa kile ambacho tumepewa katika Yesu?`