---
title:  Kuchaguliwa na Kukubaliwa Katika Kristo
date:  02/07/2023
---

Barua ya shukrani kwa kawaida hujumuisha maelezo juu ya zawadi iliyopokelewa au zilizopokelewa. Paulo anajumuisha orodha ndefu ya zawadi katika Waefeso 1:3-14 anapomshukuru Mungu kwa baraka za injili. 

Paulo anamsifu Mungu kwa ukweli kwamba “ametubariki katika Kristo kwa baraka zote za rohoni” (Efe. 1:3). Kwamba baraka hizo ni za kiroho (_Kiyunani, pneumatikos_) hudokeza kwamba zinakuja kupitia kwa Roho (_pneuma_), ikielekeza kwenye kufungwa kwa baraka za Paulo, zinazoadhimisha kazi ya Roho Mtakatifu katika maisha ya waumini (Efe. 1:13, 14). 

Waefeso 1:3-6 ina lugha inayotia moyo kuhusu jinsi Mungu anavyotuona katika Kristo. Kabla ya kuumbwa kwa ulimwengu, Mungu alituchagua katika Kristo na kuamua kwamba tunapaswa kuwa “watakatifu na bila hatia” mbele zake (Efe. 1:4; linganisha na Efe. 5:27) kama wana na binti wa thamani sana kwa sababu ya Uumbaji na Ukombozi katika Kristo (Efe. 1:5). Tangu kabla ya jua kuanza kuangaza, umekuwa ni mkakati Wake kwamba “tuneemeshwe katika huyo Mpendwa” (Efe. 1:6). Kwa kifupi, ni nia ya Mungu sisi kuokolewa. Tunapoteza wokovu tu kwa uchaguzi wetu wenyewe wa dhambi. 

`Kirai “katika ulimwengu wa roho” kinamaanisha nini katika Waefeso (_mahali pekee kinapotumika katika Agano Jipya_)? Jifunze matumizi ya kirai hiki. (Ona Efe. 1:3, 20; Efe. 2:6; Efe. 3:10; Efe. 6:12); linganisha matumizi ya “mbinguni,” Efe. 3:15, Efe. 4:10, Efe. 6:9.`

Katika Waefeso kirai “katika ulimwengu waroho” au “mbinguni” huelekeza mbinguni kama makao ya Mungu (Efe. 1:3, Efe. 6:9), kwa eneo la nguvu za kiroho. (Efe. 1:10, 20, 21; Efe. 3:10, 15; Efe. 6:12), na kwa mahali pa kutukuzwa kwa Kristo katika mkono wa kuume wa Baba (Efe. 1:20). Waumini wanaweza kuufikia huu “ulimwengu wa roho” kwa sasa kama eneo ambapo baraka za kiroho hutolewa kupitia Kristo (Efe. 1:3, Efe. 2:6). Ingawa “ulimwengu wa roho” pamekuwa mahali pa baraka kwa waumini, bado ni mahali pa pambano kutoka kwa mamlaka za uovu zinazopinga ubwana wa Kristo (Efe. 3:10, Efe. 6:12). 

`Tafakari Waefeso 1:4, inayosema kwamba tumechaguliwa katika Yeye, Kristo, “kabla ya kuwekwa misingi ya ulimwengu.” Hilo linamaanisha nini? Linatufunuliaje upendo wa Mungu kwetu na shauku Yake ya kuokolewa kwetu?`