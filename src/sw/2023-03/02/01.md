---
title:  Mpango Mkuu wa Mungu, Uliojikita kwa Kristo
date:  01/07/2023
---

### Somo la Juma Hili
Efe. 1:3-14; Efe. 2:6; Efe. 3:10; Kol. 1:13, 14; Kum. 9:29.

> <p>Fungu la Kukariri</p>
> “Atukuzwe Mungu, Baba wa Bwana wetu Yesu Kristo, aliyetubariki kwa baraka zote za rohoni, katika ulimwengu wa roho, ndani yake Kristo” (Waefeso 1:3). 

Miaka ishirini na tano baada ya kuwa mtu wa kwanza kutembea mwezini, Neil Armstrong aliandika barua ya shukrani kwa timu ya wabunifu iliyobuni vazi la anga za juu, Kitengo kinachoshughulika na mfumo wa kutoa ulinzi wa kimazingira, usogeaji, msaada wa kupumua na mawasiliano katika anga nje ya chombo cha anga (Extravehicular Mobility Unit) (EMU), ambalo kwalo alichukua hatua hizo za kihistoria. Akikiita “_chombo cha anga kilichopigwa picha nyingi zaidi katika historia_” na kutania kwamba kilifanikiwa kumficha “mtumiaji wake mwenye sura mbaya” asionekane, Armstrong alilishukuru “_kundi la EMU_” katika Kituo cha Anga cha Johnson kwa ajili ya vazi “_gumu, la kuaminika na karibu kupendeza_” lililohifadhi maisha yake, akiwatumia “_shukrani na pongezi zinazostahili za robo karne._” 

Paulo anaanza waraka wake kwa Waefeso kwa neno adhimu la shukrani, akimsifu Mungu kwa baraka alizomimina, baraka muhimu kwa maisha ya waumini kama lile vazi la anga lilivyo kwa mtu anayetembea juu ya mwezi. Paulo anatoa hoja kwamba Mungu amekuwa akitendea kazi baraka hizi muhimu tangu “kabla ya kuwekwa misingi ya ulimwengu” (Efe. 1:4) na anamsifu Mungu kwa kufanya kazi kwa vizazi vyote kwa niaba ya waumini. 

Ufunguzi wa Paulo hapa unafanya waraka kwa Waefeso kuwa wa thamani sana katika kutoa mfano wa jinsi ya kumwabudu Mungu na kumsifu Mungu kwa baraka nyingi alizotoa. 

_Jifunze somo la juma hili kwa maandalizi ya Sabato ya Julai 8._