---
title:  'Roho Mtakatifu: Muhuri na Arbuni'
date:  06/07/2023
---

`Katika Waefeso 1:13, 14, Paulo anaeleza kwa ufupi kisa cha uongofu wa wasomaji wake. Kuna hatua gani katika kisa hicho?`

Katika kuchunguza umuhimu wa Roho Mtakatifu katika maisha ya waumini, Paulo anatumia mifano au sitiari za aina mbili kumaanisha Roho. Kwanza anamwonesha Roho Mtakatifu kama “_muhuri,_” akibainisha uwepo wa Roho unaotia muhuri ambao hutokea tangu wakati wa uongofu. Katika nyakati za kale, mihuri ilitumiwa kwa kazi za aina mbalimbali: kuthibitisha nakala za sheria na makubaliano, kuhalalisha ubora au wingi wa vitu vilivyomo ndani ya chombo (k.m., Eze. 28:12), au kuthibitisha miamala (k.m., Yer. 32:10-14, 44), mikataba, barua (k.m., 1 Wafalme 21:8), wosia, na kuasili. Ukiwa umepigwa juu ya kitu, muhuri ulitangaza vyote viwili umiliki na ulinzi. Uwepo wa Roho Mtakatifu katika maisha yao huweka alama waumini kama mali ya Mungu na kutoa ahadi ya Mungu ya kuwalinda (linganisha Efe. 4:30). Wametiwa “muhuri na Roho yule wa ahadi aliye Mtakatifu” (Efe. 1:13). 

“Paulo anasema kwa uwazi kwamba wakati mtu anapotoa maisha yake kwa Yesu na kumwamini Yeye Roho Mtakatifu humtia muhuri (kitenzi cha Kiyunani: _sphragizō_) muumini huyo katika Kristo kwa siku ya ukombozi. Ukweli wa ajabu unaoweka huru na wenye kuondoa shaka! Roho wa Mungu huwatia muhuri wa wokovu wafuasi wa Kristo mara tu wanapoamini kwa mara ya kwanza.” _—Jifi Moskala, “Misinterpreted Endtime Issues: Five Myths in Adventism,” Journal of the Adventist Theological Society 28, no. 1 (2017), uk. 95. _

Mfano wa pili ambao Paulo anautumia kumaanisha Roho Mtakatifu ni ile ya “dhamana.” Roho Mtakatifu ndiye dhamana ya urithi wetu, inayotazamia wakati ambapo urithi utatolewa kwa ukamilifu (linganisha 2 Kor. 1:22, 2 Kor. 5:5). 

Neno lililotafsiriwa “arabuni” _(arrabōn)_ lilikuwa neno lililokopwa la Kiebrania ambalo lilitumiwa sana katika Kiyunani cha kawaida au cha nyakati za Agano Jipya ili kuonesha “malipo ya kwanza,” “amana,” au “arbuni” inayohitaji mlipaji kufanya malipo ya ziada. 

Zingatia kwamba waumini hawalipi arbuni hii bali wanapokea kutoka kwa Mungu. Uwepo unaothaminiwa wa Roho Mtakatifu katika maisha ya waumini, Paulo anasema, ni malipo ya kwanza ya urithi kamili wa wokovu na ukombozi utakaokuja wakati wa kurudi kwa Kristo. Kazi yetu ni kupokea kwa moyo wa shukrani na unyenyekevu kile tulichopewa katika Yesu.