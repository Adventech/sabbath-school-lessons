---
title:  Kubomoa Kiambaza cha Kati Kinachotutenga
date:  25/07/2023
---

`Ni hatua gani ambayo Paulo anasema Kristo alichukua kuelekea “sheria ya amri zilizo katika maagizo”? Kwa nini alichukua hatua hii? (Tazama Efe. 2:14, 15).`

Pengine Paulo anadokeza hapa nguzo au uzio uliozunguka ua wa Israeli katika Hekalu la Herode, pamoja na tishio lake la kifo. Paulo anawazia ukuta huu ukibomoka na Wamataifa wakipewa nafasi kamili ya kumwabudu Mungu (Efe. 2:18). Ukuta wowote kama huo, anasema Paulo, unaondolewa na Msalaba. Kwa maana hapo tunajifunza kwamba watu hawa wawili, Wayahudi na Wamataifa, kwa hakika ni wamoja. 

Wengine wanaamini kwamba Waefeso 2:14, 15 inafundisha kwamba Amri Kumi, ikiwemo amri ya Sabato, “zimeondolewa” au “kuwekwa kando” na msalaba. Hata hivyo, katika Waefeso, Paulo anadhihirisha heshima kubwa kwa Amri Kumi kama njia ya kukuza uanafunzi wa Kikristo. Ananukuu amri ya tano (Efe. 6:2, 3) na kudokeza zingine (mf. ya saba, Efe. 5:3-14, 21-33; ya nane, Efe. 4:28; ya tisa, Efe. 4:25; ya kumi, Efe. 5:5). Hii inapatana na madai ya awali ya Paulo kuhusu sheria (Rum. 3:31, Rum. 7:12). Anashughulikia matumizi mabaya ya sheria, lakini anaheshimu sheria yenyewe na kusadiki mwendelezo wake. Kwa hiyo, kutumia mafungu haya kufuta Amri Kumi, hasa kwa kuzingatia mafungu mengine yote katika Biblia kuhusu kudumu kwa sheria, kwa wazi ni tafsiri isiyo sahihi ya dhamira ya Paulo hapa. 

Badala yake, matumizi yoyote ya sheria ili kuleta mgawanyiko kati ya Wayahudi na Wamataifa na hasa kuwatenga Wamataifa kutoka katika ushirika kamili miongoni mwa watu wa Mungu na kupata nafasi kuabudu, itakuwa chukizo kwa Paulo na matumizi mabaya ya kusudi la kiungu kwa sheria. “Sheria” katika Waefeso 2:14, 15 ni ama vipengele vya taratibu za sheria za ibada na kafara vilivyotenganisha Myahudi na Mmataifa, vinavyowakilishwa na kirai isiyoelezeka kwa urahisi cha Paulo, “sheria ya amri zilizo katika maagizo,” au ni mfumo wote wa Sheria ya Agano la Kale kama ulivyokuja kufasiriwa, kuongezwa, na kutumiwa vibaya ili kuwatenganisha Wayahudi na Mataifa. 

`Ni mivutano gani kati ya Waadventista wa Sabato au miongoni mwa washiriki wa jumuiya pana ya Kikristo inayohitaji kukabiliwa na kushindwa? Kwa nini upendo wetu wa kawaida kwa Kristo unapaswa kutosha kuishinda mivutano hii?`