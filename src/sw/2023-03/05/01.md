---
title:  'Upatanisho Mlalo: Msalaba na Kanisa'
date:  22/07/2023
---

### Somo la Juma Hili
Efe. 2:11-22; Rum. 3:31; Rum. 7:12; Isa. 52:7; Isa. 57:19; Yn. 14:27; 1 Kor. 3:9-17.

> <p>Fungu la Kukariri</p>
> “Lakini sasa, katika Kristo Yesu, ninyi mliokuwa mbali hapo kwanza mmekuwa karibu kwa damu yake Kristo. Kwa maana yeye ndiye amani yetu, aliyetufanya sisi sote tuliokuwa wawili kuwa mmoja; akakibomoa kiambaza cha kati kilichotutenga” (Waefeso 2:13,14).

Wewe ni Mmataifa, Myunani, aliyejifunza kumpenda mno Mungu wa Wayahudi. Kwa kweli, umeacha ibada yako ya miungu mingi na kumpokea Mungu Mmoja wa kweli. Unapopita katika uga na nguzo nzuri za hekalu la Yerusalemu, sauti za ibada zinafanya utake kutoa sifa. Wakati huo huo, hata hivyo, unajikuta ukikabiliwa na kizuizi cha mawe chenye futi nne kwenda juu. Ujumbe huu umeandikwa kila futi chache kwa Kilatini na Kiyunanii: “Hakuna mgeni anayeruhusiwa kuvuka kizuizi hiki na ua unaozunguka hekalu. Yeyote atakayekamatwa akifanya hivyo atajilaumu mwenyewe kwa kifo chake kinachofuata.” Katika wakati huo unahisi kufungiwa nje, kufarakishwa, na kutengwa. 

Katika Waefeso 2:11-22, Paulo anaona msalaba wa Kristo ukileta badiliko zuri ajabu, ukivunja vizuizi na kuta kama hizo. Kiwima, msalaba unaondoa kufarakishwa, ukipatanisha wanadamu na Mungu. Kiulalo, unawapatanisha watu wao kwa wao. Msalaba unaondoa uadui na kuleta amani kati ya Wayahudi na Wamataifa, na kuwafanya kuwa “mtu mpya mmoja (jamii mpya ya wanadamu)” (Efe. 2:15). Kwa pamoja, wanakuwa hekalu jipya, “maskani ya Mungu katika Roho” (Efe. 2:22). 

Ukweli huu unamaanisha nini kwetu leo? 

_Jifunze somo la juma hili kwa maandalizi ya Sabato ya Julai 29._