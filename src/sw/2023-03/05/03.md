---
title:  'Upatanisho: Kipawa cha Mungu Toka Msalabani'
date:  24/07/2023
---

“Kwa maana yeye ndiye amani yetu, aliyetufanya sisi sote tuliokuwa wawili kuwa mmoja; akakibomoa kiambaza cha kati kilichotutenga. Akawapatanisha wote wawili na Mungu katika mwili mmoja, kwa njia ya msalaba” (Efe. 2:14-16). 

`Paulo anaelezeaje msalaba na athari ya kazi ya Kristo katika kila moja ya vifungu hivi katika Waefeso? Unawezaje kutoa muhtasari wa kile Paulo anachosema kuhusu msalaba na jinsi unavyobadilisha uhusiano wetu? (Tazama Efe. 1:7, 8; Efe. 4:32; Efe. 2:13, 14; Efe. 2:16; Efe. 5:2, 25).`

Katika muktadha wa kifungu chetu cha juma hili, Waefeso 2:11-22, msalaba unaleta mambo makubwa matatu yenye manufaa kwa waamini:
1. Mataifa, waliokuwa “mbali” na Mungu na watu wake, “wamekuwa karibu” (Efe. 2:13) kwa wote, kwa kuwa sasa wana na binti za Mungu na kaka na dada za waumini wa Kiyahudi (Efe. 2:19);
2. “uadui” (_Kiyunanii, echthran, “uadui,” unaohusiana na echthros, “adui”_) kati ya waumini wa Kiyahudi na Wamataifa wenyewe “umefishwa” (Efe. 2:16). Msalaba wa Kristo unaondoa kile kilichoonekana kama hali ya kudumu ya uadui na vita ambamo Wayahudi na Wamataifa walikuwa maadui wa kudumu (Efe. 2:17);
3. badala ya uadui unakuja upatanisho. Lilikuwa kusudi la Kristo “kuwapatanisha wote wawili na Mungu katika mwili mmoja, kwa njia ya msalaba” (Efe. 2:16, linganisha Kol. 1:19—22). 

Upatanisho unafananaje? Hisia ya kupatanishwa ikoje? Hebu fikiria kuhusu mfarakano mkubwa kati ya mama na binti yake, ambao umedumu kwa muda wa miaka mingi. Hebu fikiria chuki hii ikiyeyuka katika wimbi la neema na msamaha na muunganiko unaofuata kati ya hao wawili. Huo ni upatanisho. 

Upatanisho unatokea katika wakati ambapo mshiriki mmoja wa kanisa anaweka kando jambo lolote linaloleta mgawanyiko na mwingine na kumtambua mshiriki mwingine wa kanisa kama kaka au dada mpendwa, ambaye anakubali kile kilichotolewa. Upatanisho si neno la kimabavu au la kisheria bali ni neno la kati ya watu wawili linaloadhimisha kuponywa kwa uhusiano uliovunjika. Paulo anathubutu kufikiria kazi yenye nguvu ya Kristo msalabani kama inayogusa uhusiano, kati ya si tu watu binafsi, lakini pia makundi ya watu. Anapiga picha ikiingilia maisha yetu na kuharibu migawanyiko yetu, kuuvunja ugomvi wetu, na kufanya upya ushirika wetu na mapatano sisi kwa sisi. 

`Ni kwa njia zipi unaweza kuhitaji kutumia kanuni iliyotumika hapa ili kupatanishwa na mtu mwingine? Ni kwa namna gani unaweza kufanya hivyo?`