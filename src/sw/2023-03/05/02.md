---
title:  Mmekuwa Karibu Katika Kristo
date:  23/07/2023
---

`Linganisha Waefeso 2:1-3, maelezo ya awali ya Paulo ya wakati uliopita wa Wamataifa ya wale walioandikiwa, na Waefeso 2:11, 12. Anasisitiza nini katika maelezo yake mapya ya maisha yao yaliyopita?`

Watu wa mataifa ambao sasa walikuwa waumini katika Kristo na washiriki wa “mwili” Wake, kanisa, hapo zamani walitengwa kabisa na Israeli na wokovu ambao Mungu aliutoa. Paulo anaona ni muhimu kwao “kukumbuka” (Efe. 2:11) maisha haya yaliyopita. Wakati huo walikuwa “bila Kristo,” Mtiwa mafuta, Masihi wa Israeli. Walikuwa “wamefarakana na jamii [nchi au watu] wa Israeli.” Na walikuwa “wageni wasio na maagano ya ahadi ile,” bila kuzitambua ahadi za wokovu ambazo Mungu alitoa kupitia historia ya wokovu. Kufarakishwa na Israeli na wokovu unaotolewa kupitia kwao kulimaanisha kwamba hapo awali “hawakuwa na tumaini” na walikuwa “hawana Mungu duniani” (Efe. 2:12). 

Pia, katika maisha yao yaliyopita, Watu wa Mataifa walikuwa na ugomvi mkubwa kati yao na Wayahudi. Paulo atoa maana ya chuki hii iliyokita mizizi kwa kurejelea dalili yake moja, kuitana majina. Wayahudi waliwaita Wamataifa kwa dharau kama “wasiotahiriwa” na Wamataifa waliwaita Wayahudi kwa dharau ile ile kama “waliotahiriwa” (Efe. 2:11). 

Hata hivyo, Waefeso 2:13 inaelekeza katika jambo tofauti kabisa sasa. Paulo aliandika: “Lakini sasa, katika Kristo Yesu, ninyi mliokuwa mbali hapo kwanza mmekuwa karibu kwa damu yake Kristo.” 

Paulo anapowaelezea waamini wa Mataifa kama “waliokuwa mbali,” anatumia maneno ya Isaya 57:19: “Amani, amani, kwake yeye aliye mbali, na kwake yeye aliye karibu; asema Bwana; nami nitamponya” (linganisha Efe. 2:17, 18). Katika Kristo na kupitia msalaba Wake, waumini wa Mataifa waliletwa karibu na wote ambao walikuwa wametengwa nao —Mungu, tumaini, na kaka na dada zao Wayahudi. Hapa kuna habari njema yenye nguvu inayodokezwa na maelezo ya Paulo: kwamba msalaba wa Kristo unaweza kuponya mpasuko mkubwa kati ya Wayahudi na Wamataifa ikimaanisha kwamba ugomvi wetu wote na migawanyiko inaweza kutatuliwa hapo. Habari njema hii inatualika kutafakari migawanyiko iliyopo katika maisha yetu wenyewe na kanisani na kutafakari juu ya uweza wa msalaba kuishinda.

`Yesu amekukomboa kutoka katika hali gani? Kwa nini inaweza kuwa muhimu kwako kuwa na kawaida ya kukumbuka, kule ulikokuwa alipokupata na ambako ungekuwa kwa sasa kama asingekupata?`