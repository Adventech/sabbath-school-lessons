---
title:  Kanisa, Hekalu Takatifu
date:  27/07/2023
---

`Ni seti gani inayofikia kilele cha mifano ambayo Paulo anaitumia katika Waefeso 2:11-22 kuashiria umoja kati ya Wayahudi na Wamataifa katika kanisa?`

Tukipitia tena Waefeso 2, tunakumbuka kwamba mafungu ya 1-10 yanafundisha kwamba tunaishi katika umoja na Yesu, huku mafungu ya 11-22 yanafundisha kwamba tunaishi katika mshikamano na wengine kama sehemu ya kanisa Lake. Kifo cha Yesu kina manufaa ya wima katika kuanzisha uhusiano wetu na Mungu (Efe. 2:1-10) na yale ya mlalo katika kuimarisha uhusiano wetu na wengine (Efe. 2:11-22). Kwa njia ya Msalaba, Yesu anabomoa yote yanayotenganisha waumini Wamataifa na walio Wayahudi, ikiwa ni pamoja na matumizi mabaya ya Sheria ili kupanua ufa (Efe. 2:11-18). 

Yesu pia anajenga kitu — hekalu jipya la kustaajabisha linaloundwa na waumini. Watu wa Mataifa, ambao walikuwa wametengwa na ibada katika mahali patakatifu pa hekalu, sasa wanajiunga na waumini Wayahudi katika kuwa hekalu jipya. Sote tunakuwa sehemu ya kanisa la Mungu, “hekalu takatifu katika Bwana” (Efe. 2:19-22) na tunapata fadhila ya kuishi katika mshikamano na Yesu na kaka na dada zetu katika Kristo. 

` Ni kwa namna gani kutumia kwa Paulo sitiari ya kanisa kama hekalu katika Waefeso 2:19-22 kunalinganishwa na matumizi katika vifungu vifuatavyo? 1 Kor. 3:9-17; 2 Kor. 6:14—7:1; 1 Pet. 2:4-8.`

Paulo anatumia sitiari ya kanisa kama hekalu kuwa mfano wa mwisho kwa ajili ya kuwajumuisha Wamataifa katika kanisa. Mara baada ya kupigwa marufuku kuabudu Katika “Ua wa Israeli” hekaluni, sasa hawapati tu njia ya kuingia (Efe. 2:18) bali wao wenyewe wanakuwa vifaa vya ujenzi kwa ajili ya hekalu jipya lililojengwa kama “makao ya Mungu katika Roho” (Efe. 2:22). 

Waandishi wa Agano Jipya wanatumia sitiari ya hekalu kuibua utakatifu wa kanisa, kazi ya Mungu katika kuanzisha na kulikuza kanisa, na mshikamano wa waumini ndani ya kanisa. Sitiari hiyo inatumiwa pamoja na lugha ya kibiolojia (tazama Efe. 2:21, ambapo hekalu “linakua”), na mchakato wa ujenzi mara nyingi husisitizwa (tazama Efe. 2:22, “ninyi nanyi mnajengwa pamoja,”). Badala ya mfano tuli, kanisa linaweza kutambua utambulisho wake kama “hekalu la Mungu aliye hai” (2 Kor. 6:16).