---
title:  Mpende Mke Wako Kama Unavyojipenda
date:  30/08/2023
---

`Paulo anatumia hoja gani mpya kuwatia shime waume kuonesha upendo mkuu kwa wake zao? Efe. 5:28-30.`

Sheria za Paulo kwa ajili ya nyumba ya Kikristo (Efe. 5:21-6:9) zinafunua muktadha wa kijamii wenye changamoto. Katika Waefeso 5:28-30, Paulo anawaandikia waume ambao, kwa kufuata mtindo uliozoeleka wa wakati huo, wanaweza kuchagua “kuchukia miili yao wenyewe” (tazama Efe. 5:28, 29), kuwanyanyasa na kuwapiga wake zao. Katika ulimwengu wa Kiyunani na Kirumi wa siku za Paulo, mamlaka ya kisheria ya “baba wa familia” (Kilatini, pater familias) ilikuwa pana sana. Angeweza kuadhibu vikali au hata kuua mke wake, watoto, na watumwa na kuwa ndani ya haki zake za kisheria (_ingawa kutumia mamlaka hayo kupita kiasi kulizuiliwa zaidi na maoni ya umma_). 

Katika Waefeso 5:25-27, Paulo ameeleza kwa kina mfano mkuu wa upendo, upendo wa Kristo kwa kanisa, akitoa kielelezo tofauti kabisa kwa waume kuliko ule wa kawaida. Sasa, kabla ya kutoa hoja mpya, anaelekeza tena kwenye huo Mfano mkuu, akiwataka waume wa Kikristo kuitikia “vivyo hivyo” (Efe. 5:28) kama Yesu, ambaye “_alijitoa mwenyewe_” kwa ajili ya bibi arusi Wake; kanisa, na kuhudumia kila hitaji lake (Efe. 5:25-27). Paulo anawapa changamoto waume Wakristo waache mazoea ya kawaida ya wakati wao na kutafuta kuufikia upendo unaojali mno wa Kristo. 

Katika Waefeso 5:28-30, Paulo anaongeza sababu mpya ya kuunga mkono upendo wa waume Wakristo kwa wake zao: Kujipenda. Paulo anatoa kauli ya wazi mno: “hakuna mtu anayeuchukia mwili wake po pote” (angalau hakuna anayefikiri kwa wazi). Waume hawajidhuru wenyewe au kuipiga miili yao wenyewe. Badala yake, “wanailisha na kuitunza” (Efe. 5:29). Katika kujaribu kuondoa ukali na ukatili dhidi ya wake wa Kikristo, Paulo anamwalika mume Mkristo ajifananishe na mke wake. U mmoja kabisa na mke wako, Paulo anasema, kwamba kumdhuru ni sawa kabisa na kujidhuru mwenyewe, na watu wengi wenye akili timamu hawafanyi hivyo. 

Tukirejea katika mfano wa Yesu, Paulo anatoa hoja kwamba Kristo Mwenyewe anajitunza kwa upole kwa kuwatunza kwa upendo mkubwa waumini ambao ni “mwili wake” (Efe. 5:29, 30). Dhihirisha tabia yako kwa mke wako, Paulo anasema, kwa jinsi unavyojitendea na, hatimaye, jinsi Kristo anavyokutendea. 

`Paulo anatoa mfano wa Yesu kwa wake na waume pia. Unaweza kujifunza nini kutoka kwa Yesu kuhusu kuwapenda wale walio katika familia yako?`