---
title:  'Kanisa Kama Bibi Arusi wa Kristo: Sehemu ya 2'
date:  29/08/2023
---

`Paulo anatumiaje vipengele vya arusi ya kale ili kuwatolea wito Wakristo huko Korintho? Kuwasilishwa kwa bibi harusi kunafanyika wakati gani? (2 Kor. 11:1-4).`

Akitumia kipengele kimoja cha mwisho cha arusi ya kale, katika Waefeso 5:25-27 Paulo anamwelezea Kristo kama Yule anaye: _(6)_ jiletea bibi arusi (kwa ajili Yake!). Katika nyakati za kale bibi arusi angetolewa na msimamizi wa bwana arusi, wasimamizi wa bwana arusi, au baba yake. Kamwe si na bwana harusi wake! Hapa, hata hivyo, Paulo anawazia Yesu akijiletea kanisa kama bibi arusi Kwake Mwenyewe. 

Paulo anatumia desturi na dhima za ndoa kuangazia uhusiano wa Kristo na kanisa katika mpangilio wa wendo wa matukio yanayoendelea: 

1. Posa. Kristo alijitoa kwa ajili ya kanisa (kama “mahari”) na hivyo akawa amemposa (Efe. 5:25). 
2. Maandalizi kwa ajili ya sherehe ya harusi. Uangalifu wa bwana arusi unaendelea katika jitihada zake za sasa za kumtakasa na kumsafisha bibi arusi (Efe. 5:26). 
3. Sherehe ya harusi yenyewe. Fikra za sasa za Kristo zinatazamia “kujiletea” bibi arusi katika harusi (Efe. 5:27). Kipengele hiki cha mwisho kinatazamia sherehe kuu ya arusi wakati wa kurudi Kwake wakati Kristo, Bwana arusi, atakapokuja kulitwaa kanisa kama bibi arusi na kumleta kwake (Efe. 5:27; linganisha 2 Kor. 11:1, 2; Kol. 1:21-23, 28). 

Harusi za kale mara nyingi zilianza kwa gwaride la usiku (tazama Mt. 25:1-13). Bwana harusi na msafara wake walikusanyika nyumbani kwa bwana harusi—nyumba mpya ya wenzi hao—na kwa sherehe kubwa wanaanza msafara. Ukimulikiwa na mienge na kusindikizwa na muziki wa shangwe, wenye mahadhi na furaha kuu, umati unasonga kuelekea nyumbani kwa baba ya bibi arusi. Ukimchukua bibi arusi hapo au kukutana na msafara wa bibi arusi njiani, gwaride liliwapeleka wanandoa hao kwenye makao yao mapya, ambapo wageni waalikwa wangekaa kwa karamu ya juma moja, iliyofikia kilele katika sherehe ya arusi, wakati ambapo bibi arusi alikabidhiwa kwa bwana harusi. 

Paulo anapomwelezea Kristo akijiletea kanisa Kwake, anadokeza juu ya gwaride hili kubwa na wakati wa kukabidhiwa kwa bibi arusi. Kwa kufanya hivyo, anatoa picha yenye kusisimua ya kurudi kwa Kristo kama sherehe ya arusi ya wakati ujao, wakati uchumba wa muda mrefu kati ya Kristo na kanisa Lake utakapokamilika na arusi kuadhimishwa. 

`Ni ujumbe gani tunapaswa kuupata kwa ajili yetu wenyewe kutoka katika mfano huu chanya, wenye furaha, na wenye kuleta matumaini?`