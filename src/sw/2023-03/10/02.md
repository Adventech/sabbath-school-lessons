---
title:  Ushauri kwa Wake wa Kikristo
date:  27/08/2023
---

Paulo anaanza na kifungu kiini, Waefeso 5:21, akiunganisha Waefeso 5:1-20 na Waefeso 5:22-33, ambapo anawashauri washiriki wa kanisa kuonesha utii wao kwa wao (linganisha Marko 10:42-45; Rum. 12:10; Flp. 2:3, 4). Waumini wanapaswa kufanya hivyo “_katika kicho cha Kristo_” (Efe. 5:21), mara ya kwanza kati ya mara kadhaa Paulo atatambulisha uhusiano na Kristo kama ulio muhimu na wenye maana Zaidi kwa waamini. 

`Paulo anamaanisha nini kwa kuwahimiza washiriki wa kanisa kuoneshana utii wao kwa wao? Tunapaswa kulielewaje wazo hili? Efe. 5:21.`

Paulo pia anawaalika wake wa Kikristo kuwatii “waume zenu kama kumtii Bwana” (Efe. 5:22), akifafanua kwamba anazungumzia utii wa wake kwa waume zao (tazama pia 1 Pet. 3:1, 5). Paulo anaposema wake wanapaswa kufanya hivyo “_kama kwa Bwana,_” je, anamaanisha kwamba mke anapaswa kumtii mume wake kana kwamba yeye ndiye Kristo; au, badala yake, je, anamaanisha kwamba Kristo ndiye msisitizo wa kweli zaidi na wa juu kabisa wa utii wake? 

Kwa mtazamo wa Waefeso 6:7, ambapo watumwa wanatakiwa kutumika “kama kumtumikia Bwana wala si wanadamu,” na Wakolosai 3:18, ambapo wake wanatakiwa kuwatii waume zao “_kama ipendezavyo katika Bwana,_” mtazamo wa mwisho unapaswa kutumiwa. Wake wenyewe ni waumini ambao lazima hatimaye wamheshimu Kristo kuliko waume zao. 

Katika Wakolosai na Waefeso, Kristo—na Kristo pekee anatambulishwa kama Kichwa cha kanisa, ambalo ni mwili Wake (Efe. 1:22, Efe. 5:23, Kol. 1:18): “Kristo naye ni kichwa cha kanisa; naye ni Mwokozi wa mwili” (Efe. 5:23). Kwa mfano, mume ni “kichwa cha mkewe” (Efe. 5:23), huku uaminifu wa kanisa kwa Kristo ukitumika kama kielelezo cha uaminifu wa mke kwa mume wake. Kifungu hiki kinatazamia ndoa yenye upendo, inayojali, na sio yenye mafarakano. Fungu hili lisifasiriwe kuruhusu aina yoyote ya unyanyasaji wa nyumbani. 

`Kwa kuzingatia yale ambayo tumetoka kusoma, kwa nini ushauri huu unaofuata ni muhimu sana kukumbuka? Ikiwa mume “ni mwanamume mkorofi, mkali, mwenye makeke, mbinafsi, katili, dhalimu, kamwe asiseme neno kwamba mume ni kichwa cha mke, na kwamba ni lazima amtii katika kila jambo; kwa maana yeye si Bwana, yeye si mume katika maana halisi ya neno hilo.” — Ellen GWhite, The Adventist Home, uk. 117.`