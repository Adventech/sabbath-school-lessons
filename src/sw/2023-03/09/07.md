---
title:  Jifunze zaidi
date:  25/08/2023
---

Tukitazama nyuma katika Waefeso 5:1-20 kwa ujumla tunamwona Paulo akichukua msimamo mkali dhidi ya dhambi na uovu, hasa kwa namna ya uasherati na usemi usio na adabu. Hayuko tayari kukubali uwepo wa tabia potovu miongoni mwa watu wa Mungu. Badala yake, anawataka waumini wa Efeso wawe katika kiwango cha juu cha mwenendo na kukubali utambulisho wao kama “watoto wapendwa” wa Mungu na kama “watakatifu,” (Efe. 5:1-10). Anathubutu kuamini kwamba wakati ambapo Wakristo katika jumuiya wanafanya hivyo, wanaangaza nuru gizani, wakiwavuta jirani zao mbali na mtindo wa maisha usio na manufaa na kuingia Katika neema na kweli ya Mungu (Efe. 5:11-14). 

Paulo anawazia kanisa, likiwa limetiwa moyo na kujitoa upya kwa “kuenenda kama watoto wa nuru” wanapongojea kurudi kwa Kristo (Efe. 5:8; tazama pia Efe. 5:15, 16) na kubarikiwa kwa uwepo wa Kristo (Efe. 5:14), kukusanyika kuabudu. Wanapochochewa na hadhi yao “kama watoto wapendwa” wa Mungu na kwa kifo cha Kristo kwa ajili yao (Efe. 5:1, 2) na kujazwa kwa Roho (Efe. 5:18), ibada yao ya pamoja inakuwa yenye nguvu na shangwe wanapoimba pamoja sifa za shukrani kwa Bwana wao, Yesu Kristo, na kwa Mungu Baba. Wakishikilia kwa uthabiti uhalisi wa mbinguni, wanasherehekea tumaini lao la wakati ujao, lililo na chimbuko lake katika kisa cha kile Mungu alichofanya, anachofanya, na atakachotimiza kupitia kwa Yesu Kristo Bwana wao (Efe. 5:18-20). 

Kikieleweka kwa namna hii, kifungu kinakuwa zaidi ya seti ya amri zisizopangwa vizuri kuhusu maisha ya Kikristo. Kinakuwa wito wa kiunabii kuhusu utambulisho wa Kikristo, kujitoa, jumuiya, na ibada katika siku za mwisho, mwaliko uliojaa huruma “kuchukua mara moja” kwa bei ya punguzo katika siku hadi kurudi kwa Kristo (Efe. 5:16).

**Masawali ya Kujadili**

`1. Wakikabiliwa leo na utamaduni uliosambaa sana unaohubiri maadili yake muda wote kupitia vvombo mbalimbali vya habari vinavyofadhaisha, waumini wanawezaje kuwa na viwango vya juu vya Paulo?`

`2. Ni mikakati gani ambayo waumini wanaweza kuitumia leo ili “wahakiki ni nini kimpendezacho Bwana” (Efe. 5:10) na “kufahamu ni nini yaliyo mapenzi ya Bwana” (Efe. 5:17)?`

`3. Mtu anaweza kutoa hoja kwamba marufuku ya Paulo dhidi ya kuzungumzia uasherati miongoni mwa waumini (Efe. 5: 3, 4) inamaanisha kwamba hatupaswi kushughulika na masuala ya tabia potovu za, na unyanyasaji wa kingono. Kwa nini hilo ni hitimisho lisilofaa?`

`4. Ni kwa njia zipi jamii yetu ya kisasa inaakisi desturi za kipagani sawa na zile ambazo Paulo alishughulika nazo wakati wake?`