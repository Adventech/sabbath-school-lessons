---
title:  Chukua Mara Moja
date:  23/08/2023
---

Paulo anahitimisha Waefeso 5:1-20 kwa makundi mawili ya mausia, Waefeso 5:15-17 na Waefeso 5:18-20, akikamilisha sehemu yenye maslahi ya kudumu katika usafi wa kingono. Kundi la kwanza linaanza na himizo, “Basi angalieni sana jinsi mnavyoenenda, si kama watu wasio na hekima bali kama watu wenye hekima” (Efe. 5:15), inayorudiwa kama “msiwe wajinga, bali mfahamu ni nini yaliyo mapenzi ya Bwana.” (Efe. 5:17). Katikati kuna mwito wa “kuukomboa wakati” (Efe. 5:16). 

Zingatia mawaidha ya Paulo kuishi kwa namna inayoakisi hekima yenye maombi, yenye utambuzi (Efe. 5:15-17). Kuna tofauti gani kati ya kutembea si kama wapumbavu bali “wenye hekima”? Pia, “kuukomboa wakati” kunamaanisha nini? 

Katika Waefeso, Paulo tena na tena ametumia sitiari iliyozoeleka ya Agano la Kale ya “kuenenda” kumaanisha jinsi mtu anavyoishi (Efe. 2:2, 10; Efe. 4:1, 17; Efe. 5:2, 8). Hapa anatumia sitiari hiyo kuhimiza uanafunzi wa makusudi. Kama vile unavyopaswa “kuangalia hatua yako” unapotembea kwenye njia mbovu au yenye giza, waumini wanapaswa “kuangalia sana jinsi mnavyoenenda” (Efe. 5:15). Kwa sababu Waefeso 5:15 ina ufanani na Waefeso 5:17, tunaweza kutafuta humo fasili ya maana ya kuishi kama watu wenye hekima. Hatuitafuti hekima ndani yetu wenyewe. Kuwa na hekima ni kwenda zaidi yetu wenyewe, “kufahamu ni nini mapenzi ya Bwana” (Efe. 5:17). 

Paulo pia anahimiza uanafunzi wa makusudi kwa mfano dhahiri. Katika kirai “kuukomboa wakati vyema” (Efe. 5:16), Paulo anatumia kitenzi _exagorazé_ (linganisha Kol. 4:5). Kikitolewa sokoni, ni muundo wa kina wa kitenzi “kununua” na kina maana ya “kununua upesiupesi” ofa tunaposubiri kurudi kwa Kristo. “_Wakati_” hapa ni neno la Kiyunani _kairos,_ linaloelezea wakati wa fursa. “Wakati” hadi mwisho ni kipindi kinachotia matumaini kinachopaswa kutumiwa kikamilifu. Pia ni wakati wenye changamoto kwa maana “zamani hizi ni za uovu” (Efe. 5:16, linganisha Efe. 6:13, Gal.1:4) na kwa sababu “kawaida ya ulimwengu huu” inatawaliwa na “mfalme wa uwezo wa anga” (Efe. 2:2).

Waumini wanapotazamia kurudi kwa Kristo, wanaishi katika wakati mgumu, ambao Paulo anauelezea kama soko la hatari lakini lenye kutosheleza. Wanapaswa kuwa waangalifu katika kutumia kwao muda uliosalia kama wanaotafuta bidhaa za bei rahisi zaidi katika kipindi kifupi cha mauzo yenye punguzo kubwa la bei. Ingawa hatuwezi kununua wokovu, taswira hii bado inafaa: chukua mara moja kile tunachopewa katika Kristo.