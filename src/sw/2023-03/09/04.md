---
title:  “Amka, Wewe Usinziaye”
date:  22/08/2023
---

`Soma Waefeso 5:11-14. Paulo anatoa onyo gani lenye nguvu hapa, na hili linatumikaje kwa hali yetu ya sasa?`

Ili kuelewa Waefeso 5:11-14, inafaa kuona kwamba Paulo anatoa tena na tena mahimizo mawili, kwa mpokezano kati yake: 

1. ishi maisha ya kumheshimu Mungu kama “watoto wa nuru” (Efe. 5:8; tazama pia Efe. 5:1, 2, 4, 9-10, 11, 13, 14); 
2. msiishi maisha ya uasherati, yanayompinga Mungu, mkidhihirisha “matendo yasiyozaa ya giza” (Efe. 5:11; tazama pia Efe. 5:3, 4, 5-8, 12). 

Tunaweza kugundua mausia yanayofanana katika Waefeso 5:8-10 ili kuelewa Waefeso 5:11. Waumini wanapaswa kuishi mbele ya wasioamini kama “_nuru katika Bwana_” na “_wana wa nuru_” (Efe. 5:8). Hoja kamili ya kufanya hivyo ni ili kuonekana, kuweka wazi kwamba “tunda la nuru ni katika wema wote na haki na kweli” (Efe. 5:9). Kwa hiyo, Paulo anatetea mkakati wa kudhihirisha wema wa Mungu. Waumini wanapaswa kufunua matendo yasiyozaa ya giza kwa kudhihirisha namna nyingine ya haki kwa wote kuona. 

Wakati huo huo, tunaweza kuchukulia, lugha ya kishairi yenye changamoto ya fungu la 13-14 kama dai thabiti la Paulo kwamba waumini, kwa kudhihirisha “tunda la nuru” (Efe. 5:9), wanaweza kuwaongoa watu wapendao ulimwengu wawe na imani katika Kristo: “Lakini yote yaliyokemewa hudhihirishwa na nuru maana kila kilichodhihirika ni nuru.” (Efe. 5:13, 14). Wakati maisha yaliyopotoka yanapodhihirishwa na nuru, wanaoipenda dunia wanaweza kuona tabia zao jinsi zilivyo (“hudhihirishwa”), hawana tumaini la wakati ujao na wenye kujiwa na hasira (Efe. 5:5, 6), na kupata badiliko toka gizani kwenda nuruni. (“_maana kila kilichodhihirika ni nuru_”), mabadiliko yale yale ambayo wasomaji wa Paulo wa Waefeso wameyapata kama waumini wenyewe (Efe. 5:8). 

Tunapaswaje kuelewa kuhusu shairi au wimbo katika Waefeso 5:14, unaotumia lugha inayohusishwa na ufufuo wa wafu katika mwisho wa wakati (linganisha Efe. 2:1, 5) ili kutoa wito wa wazi kuamka kutoka katika usingizi wa kiroho na kupata uzoefu wa uwepo wa Kristo unaobadilisha? Kwa kuwa Isaya 60:1-3, ambayo Paulo anaonekana kutafakari, inaelekezwa kwa watu wa Mungu Israeli, tunaweza kuuona wimbo/shairi la Waefeso 5:14 kama wito wenye nguvu kwa waumini wa Kikristo kuamsha wajibu wao kama wamisionari, wachepusha nuru ya Kristo katika ulimwengu wenye giza (linganisha Flp. 2:14-16, Mt. 5:16). 

`Je, unaishije na aina ya mtindo wa maisha ambao unaweza kudhihirisha matendo ya giza jinsi yalivyo?`