---
title:  Ibada Iliyojaa Roho (Efe. 5:18-20)
date:  24/08/2023
---

`Katika Waefeso 5:18-20, Paulo anawaza kuhusu Wakristo waliokusanyika kuabudu. Anawaelezea kama wanaofanya nini katika ibada hiyo?`

Katika hoja yake ya mwisho katika Waefeso 5:1-20, Paulo anawasihi waumini kuachana na matumizi ya mvinyo yanayotia ganzi na badala yake wapate pamoja uwepo na nguvu za Roho. Paulo anapiga marufuku ulevi (pengine kwa nukuu kutoka katika Mithali 23:31 katika tafsiri ya Kiyunani ya Agano la Kale), akidokeza kwamba akilini mwake ana amri ya kukataza matumizi ya pombe kama inavyoonekana katika maandiko ya hekima (Mit. 20:1, Mit. 23:29-35). Mambo maovu yanayokuja baada ya ulevi ni pamoja na usemi usio adilifu, unaodhihirisha masuala ya kingono, kutokutumia akili/kutokujali, uasherati, na ibada ya sanamu (Efe. 5:3-14). Haya yanapaswa kubadilishwa kwa ibada ya Mungu yenye kufikiria, inayoongozwa na Roho. Ushauri wa Paulo wa kujazwa na Roho ni ufunguo ambao unarekebishwa na mfululizo wa vitenzi katika Waefeso 5:19-21 (“kuzungumza”; “kuimba na kutoa sauti tamu”; “kushukuru”; “kunyenyekea”). 

Paulo hapa anatumia himizo la “kujazwa na Roho” (Efe. 5:18) kwa ushirika, kwa kufikiria waumini wakikusanyika katika ibada iliyoongozwa na Roho kwa Mungu ambayo inakuza umoja (Waefeso 4) na ambayo inasimama tofauti na ubinafsi, tabia ya kipagani na ibada (Efe. 5:1-18). Katika mchoro huu wa ibada ya Kikristo ya awali, sifa za muziki hutawala. Imesemekana kuwa kanisa lilizaliwa kwa nyimbo; na kifungu hiki, pamoja na Wakolosai 3:16, kinatoa ushahidi bora zaidi wa dai hilo (linganisha Matendo 16:25, Yakobo 5:13). 

Kuna kipengele cha “mlalo” cha kuabudu kwani, katika uimbaji, washiriki wa kanisa kwa namna fulani “wanasemezana” (Efe. 5:19) Hata hivyo, lengo mahususi la sifa ya muziki ni Bwana, ambaye, kama inavyoonyeshwa katika Waefeso 5:20, humtambulisha “Bwana Yesu Kristo” (linganisha Kol. 3:16). Shukrani za Waefeso 5:20, zinazofafanuliwa sambamba na sifa za muziki za Waefeso 5:19, zapaswa kutolewa “kwa Mungu Baba katika jina la Bwana wetu Yesu Kristo.” Katika kishazi “nyimbo za kiroho,” kivumishi “kiroho” (Kiyunani, pneumatikos) huangazia jukumu la Roho Mtakatifu katika ibada kwa kuwa neno hilo linaeleza nyimbo ambazo zimevuviwa au kujazwa na Roho Mtakatifu. Mchoro wa Paulo wa ibada ya mapema ya Kikristo, basi, unaonyesha washiriki wote watatu wa Uungu kama washiriki hai.

`Unawezaje kutumia muziki kuboresha uzoefu wako wa ibada?`