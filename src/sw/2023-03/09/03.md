---
title:  Kutembea Kama Watoto wa Nuru
date:  21/08/2023
---

Paulo anaandika, “Mtu asiwadanganye kwa maneno yasiyo na maana; kwa kuwa kwa sababu ya hayo hasira ya Mungu huwajia wana wa uasi” (Efe. 5:6). 

Paulo amewabainisha wale wanaotenda dhambi mbalimbali bila aibu au toba, “mwasherati wala mchafu wala mwenye tamaa” (Efe. 5:5). Ametoa tathmini ya wazi: Wale walio katika Kristo na waliokusudiwa kuwa washiriki katika ufalme Wake ujao hawapaswi kutenda kama wale ambao hawamo (Efe. 5:5). Sasa ana wasiwasi juu ya athari ya “maneno yasiyo na maana”; yaani, waumini wanaweza kudanganywa kwa lugha ya wazi na kufikiri kwamba dhambi ya zinaa si mwiko/haramu, au wanaweza hata kuvutwa katika dhambi hizo wao wenyewe (Efe. 5:6). Kudanganywa hivyo, Paulo anaonya, kunaleta hatari ya hukumu ya Mungu ya wakati wa mwisho, “hasira ya Mungu” ambayo “huwajia wana wa uasi” (Efe. 5: 6). 

Maneno “hasira ya Mungu” yanaleta changamoto. Kwamba ni ghadhabu au hasira ya Mungu inadokeza utofauti na aina ya tabia ya kawaida ya kibinadamu, yenye kubadilika-badilika (linganisha Efe. 4:31). Ni mwitikio wa haki ya Mungu mwenye uvumilivu/ ustahimilivu na mwenye haki dhidi ya kutenda uovu kwa ukaidi, si mlipuko wa kiwazimu, wa volkeno kwa kosa fulani dogo. Zaidi ya hayo, kutajwa kwa hasira ya kimungu mara nyingi hutokea katika muktadha wa maonyo yaliyovuviwa, ya kibiblia kuhusu hukumu za Mungu zijazo (k.m., Ufu. 6:12-17, Ufu. 16:1-16, Ufu. 19:11-16). Mungu anaonya juu ya hukumu zake mwenyewe zinazokuja—tendo la neema, kwa kuwa wanadamu “kwa tabia yetu watoto wa hasira” (Efe. 2: 3), wenye kuathiriwa na hukumu hizo. 

`Kwanini Paulo anawahimiza waumini wasiwe “washirika” au “washiriki” wa/na wenye dhambi? (Efe. 5:7-10).`

Paulo anahimiza, “Enendeni kama watoto wa nuru” (Efe. 5:8) na kuendelea kutoa amri zaidi: “mkihakiki ni nini impendezayo Bwana” (Efe. 5:10). Mpagani anatafuta raha kupitia “uasherati na uchafu wo wote wa kutamani” (Efe. 5:3). Lengo la muumini ni tofauti kabisa, si kujifurahisha nafsi bali kumpendeza Mungu (linganisha Rum. 12:1, 2 Kor. 5:9, Ebr. 13:21, ambayo inatumia neno lilelile la Kiyunani, euarestos, “kupendeza” au “ kukubalika”). Muumini hutafuta kuakisi kujitoa kafara kwa Kristo (“mkaende katika upendo, kama Kristo naye alivyotupenda sisi tena akajitoa kwa ajili yetu,” Efe. 5:2).

`Yapi ni baadhi ya “maneno yasiyo na maana” ambayo katika siku zetu na zama zetu tunapaswa kujihadhari nayo?`