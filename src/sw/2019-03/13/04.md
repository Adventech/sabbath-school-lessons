---
title:  Kuzifikia Roho
date:  24/09/2019
---

Nyakati fulani mijadala ya kanisa inaonekana kukwamia katika hitaji linaloonekana la kuchagua kati ya mtazamo kwenye kazi za jamii au kazi ya injili, ama huduma za wema au ushuhudiaji, ama masuala ya haki au uinjilisti. Lakini tunapoelewa kwa ubora zaidi kila moja ya dhana hizi na kuchunguza kwa makini huduma ya Yesu, tofauti inaondoka, nasi tunatambua kwamba kuhubiri injili na kushughulika kwa ajili ya kusaidia wengine vina muunganiko wa karibu sana.

Katika moja ya kauli za Ellen G. White zinazofahamika sana, anaelezea hili kwa namna hii: “Mbinu ya Kristo pekee ndiyo itakayoleta mafanikio ya kweli katika kuwafikia watu. Mwokozi alichangamana na watu kama aliyewatakia mema. Aliwahurumia, alihudumia mahitaji yao na kuwafanya wamuamini. Kisha akawaita, ‘Nifuateni’……

“Maskini yapasa wasaidiwe, wagonjwa wahudumiwe, wenye huzuni na waliofiwa wafarijiwe, wasiojua waelekezwe, wasio na uzoefu washauriwe. Inatupasa kulia na wanaolia na kufurahi na wale wanaofurahi.” – Ellen G. White, The Ministry of Healing, uk. 143.

Kama ambavyo tumeona, matendo haya mawili ya ufalme – haki na uinjilisti – yalisokotwa pamoja, sio tu kwenye huduma ya Yesu bali pia kwenye agizo la kwanza la Yesu kwa wanafunzi wake: “Na katika kuenenda kwenu, hubirini, mkisema, Ufalme wa mbinguni umekaribia. Pozeni wagonjwa, fufueni wafu, takaseni wenye ukoma, toeni pepo; mmepata bure, toeni bure” (Mt. 10:7,8). Kwa ufupi moja ya njia zilizo bora za kuwafikia wengine kwa ujumbe wetu ni kuhudumia mahitaji yao

`Soma 1 Petro 2:12 na Wafilipi 2:1. Je, Petro na Paulo wanasema nini juu ya nguvu ya ushuhudiaji wa matendo mema unaofanywa na watu wa Mungu?`

Kukiwa na uelewa mpana wa habari njema za Mungu, uinjilisti hauna maana kama hauna shauku kwa ajili ya watu. Aya kama 1 Yohana 3:16 – 18, Yakobo 2:16 zinasisitizia ukinzani unaokuwepo katika kuihubiri injili bila kuiishi. Katika ubora wake, uinjilisti – kuleta habari njema za matumaini, wokovu, toba, mabadiliko na upendo wa Mungu - unaokumbatia wote – ni mwonekano wa haki.

Vyote viwili; uinjilisti na shauku kwa ajili ya haki vinatokana na kutambua upendo wa Mungu kwa watu waliopotea, waliovunjika na kuumizwa – upendo ambao pia huwa unakua mioyoni mwetu kutokana na mguso wa Mungu maishani mwetu. Huwa hatuchagui tendo moja au lingine; badala yake, tunafanya kazi na Mungu katika kushughulika na watu, kufikia mahitaji yao hali na kutumia raslimali zozote ambazo Mungu ametukabidhi.

`Licha ya hivyo, tunawezaje kuhakikisha, tunapokuwa tukitenda mema kwa wengine, kuwa hatupuuzii pia kuihubiri habari njema ya wokovu?`