---
title:  Tianeni Moyo Kutenda Mema
date:  26/09/2019
---

Hata pakiwa na motisha na makusudio yaliyo bora sana, na kuamini kwamba tuko upande wa Mungu na wema, kumfanyia Mungu kazi kunaweza kuwa na ugumu na kukatisha tamaa. Huzuni na maumivu ya dunia yetu ni halisi. Hii ni sababu moja inayotufanya tuhitaji jumuia ya kanisa. Yesu alitengeneza namna hii ya jumuia inayosaidia kwa kuwatumia wanafunzi wake. Mara chache aliwatuma watu wakiwa peke yao na hata hilo lilipotokea walikuwa wakikutana muda mfupi baadaye tena kuelezana visa vyao na kupata nguvu na ujasiri mpya.

`Soma Waebrania 10:23 - 25. Waebrania 10:25 ni aya inayofahamika sana kuliko zote kati ya hizo, hivyo, je, ni kitu gani ambacho aya mbili zilizotangulia zinaongezea katika uelewa wetu wa hii aya inayofahamika sana? Ni zipi baadhi ya njia ambazo tunaweza kutiana moyo “katika upendo na kazi nzuri”?`

Karibu kwenye kila kazi, mpango au mradi, kundi la watu wanaofanya kazi pamoja wanaweza kufanikiwa zaidi ya hao wote wanaofanya kazi kama mtu mmoja mmoja. Hii inatukumbusha tena juu ya picha ya kanisa kama mwili wa Kristo (taz Rum. 12:3-6), ambapo sote tunayo majukumu tofauti tofauti lakini yanayokamilishana. Kila mmoja wetu anapofanya kile anachofanya kwa ubora wake kabisa, tunaweza kuamini kwamba kwa imani maisha na kazi yetu vitaleta tofauti ya milele.

Wakati ambapo matokeo ni ya muhimu tunapojaribu kufanya yaliyo sahihi – matokeo ni juu ya watu na maisha yao – nyakati fulani inatupasa tumtumainie Mungu pamoja na matokeo yanayoweza kuwepo. Nyakati fulani tunapofanya kazi kupunguza umaskini, kulinda walio dhaifu, kuweka huru waliokandamizwa na kunena kwa ajili ya wasio na sauti, tutaona matokeo madogo. Lakini tunayo matumaini kwamba tunashughulikia kusudi lililo kuu zaidi na lisiloweza kuzuiwa kushinda: “Tena tusichoke katika kutenda mema; maana tutavuna kwa wakati wake, tusipozimia roho. Kwa hiyo kadiri tupatavyo nafasi na tuwatendee watu wote mema; na hasa jamaa ya waaminio” (Gal. 6:9, 10. Taz pia Ebr. 13:16).

Hii ndiyo sababu tumeitwa kutia moyo – hasa hasa, kutiana moyo kwa ujasiri - sisi kwa sisi. Kuishi kwa uaminifu ni jambo la furaha na pia gumu. Mungu wetu wa haki na jumuia yetu ya haki kwa pamoja ni msaada wetu mkuu na kile tunachowakaribisha wengine wajiunge.

`Ni nani unayemfahamu, au unaowafahamu ambao kwa kawaida wanafanya kazi ya kupunguza mateso ya wengine? Unawezaje kumtia moyo mtu huyo au kundi hilo katika kazi njema wanayoifanya?`