---
title:  Mtumwa Aliyesalia
date:  23/09/2019
---

Tafsiri inayokubalika ya watu waliosalia inayotambulika kwenye unabii wa Biblia inapatikana kwenye Ufunuo 12:17; wale “wazishikao amri za Mungu, na kuwa na ushuhuda wa Yesu” (taz pia Ufu. 14:12). Kwenye kisa cha Biblia, ishara hizi ni alama za watu wa Mungu katika hatua za mwisho za historia ya dunia. Lakini, kwenye Biblia vilevile, tunaweza kupata mifano ya namna masalio wa namna hii wanavyotenda na hasa jinsi watu wa namna hii wanavyohudumia wengine.

`Mfano wa Musa katika suala hili unatisha. Soma Kutoka 32:1-14. Kuna ulinganifu gani kati ya Musa kwenye kisa hiki na masalio walioelezewa kwenye Ufunuo 12:17?`

Katika ghadhabu yake kwa watu wa Israeli, Mungu alikuwa anatishia kuwaangamiza na kuhamisha zile ahadi alizopewa Ibrahimu – kwamba wazao wake wangekuwa taifa kubwa – badala yake apewe Musa na familia yake (taz Kut. 32:10). Lakini Musa hakutaka hilo lifanyike. Badala yake, Musa anaonekana akiwa na ujasiri wa kubishana na Mungu, akimpendekezea Bwana kwamba akitenda kama alivyotishia, kungemfanya Yeye mwenyewe – BWANA – aonekane vibaya (taz Kut. 32:11-13). Lakini ndipo Musa anaenda mbele zaidi na kujiweka rehani yeye mwenyewe katika kuisisitiza hoja yake kwa Mungu. Musa alikuwa akijitahidi kuwaongoza watu hawa kupita kwenye jangwa. Hawa walikuwa wakinung’unika na kugombanagombana tangu karibia muda alipowaongoza kutoka katika uhuru. Hata hivyo, Musa anamwambia Mungu, Ikiwa huwezi kuwasamehe, “unifute, nakusihi, katika kitabu chako ulichoandika” (Kut. 32:32). Musa anajitoa kuachia uzima wa milele ili kuokoa wale aliokuwa amesafiri nao. Ni mfano wenye nguvu kiasi gani wa kutetea wenye kujinyima nafsi kwa niaba ya wale wasiostahili! Tena ni kielelezo chenye nguvu kiasi gani cha mpango mzima wa wokovu!“Musa alivyokuwa akiwatetea Israeli, woga wake ulipotelea katika shauku yake kubwa na upendo kwa ajili ya wale ambao akiwa mikononi mwa Mungu, yeye Musa alikuwa njia ya kuwatendea mengi. Bwana alisikiliza utetezi wake na kumjibu ombi lake lisilo la kibinafsi. Mungu alikuwa amemthibitisha mtumishi Wake; akawa ameujaribu uaminifu na upendo wake kwa ajili ya wale watu ambao walikuwa wakosaji na wasio na shukrani na kwa uadilifu, Musa alikuwa amestahimili jaribio. Shauku yake kwa Waisraeli ilitokana na nia isiyo na ubinafsi. Mafanikio ya watu wa Mungu walioteuliwa yalikuwa bora kwake kuliko heshima binafsi, bora kwake kuliko heshima ya kuwa baba wa taifa kubwa. Mungu alipendezwa na uaminifu wake, usahili wa moyo na uadilifu wake, naye akampa wajibu, kama mchungaji mwaminifu, wa jukumu kubwa la kuiongoza Israeli kwenda kwenye Nchi ya Ahadi.” – Ellen G. White, Patriarchs and Prophets, uk. 319.

`Je, hili linatuambiaje kuhusu namna ambavyo, kwa kiwango kinachowezekana, inatupasa kushughulikia wakosaji wanaotuzunguka?`