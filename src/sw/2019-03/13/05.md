---
title:  Neema Ndani ya Kanisa
date:  25/09/2019
---

Mwanzoni mwa kitabu cha Ayubu, Mungu anamuonesha Ayubu na uaminifu wake kwake Yeye kama ushahidi wa uzuri wa njia za Mungu na namna yake ya kushughulika na wanadamu walioanguka dhambini (taz Ayu. 1:8). Ni jambo la kushangaza kwamba Mungu anaruhusu heshima yake ikae katika namna watu wake wanavyoishi maisha yao hapa duniani. Lakini Paulo alipanua imani hii ambayo Mungu anayo katika baadhi ya “watakatifu” wake, na kuhusisha jumuia ya kanisa: “ili sasa, kwa njia ya kanisa, hekima ya Mungu iliyo ya namna nyingi ijulikane na falme na mamlaka katika ulimwengu wa roho” (Efe. 3:10).

`Soma Waefeso 2:19. Unafikiri ni jambo gani linalohusishwa kwenye dhana ya kuielezea jumuia ya kanisa kama “nyumba” ya Mungu? Maelezo haya yanawezaje kuathiri jinsi kanisa lililopangwa vizuri linavyotenda kazi?`

Kwenye jumuia au shirika lolote, jinsi kundi au kitengo kile husika kinavyoshughulika na watu wake, inaakisi maadili ya msingi ya kundi hilo. Likiwa ni nyumba ya Mungu, mwili wa Kristo na jumuia ya Roho Mtakatifu, kanisa lina wito wa juu kabisa ambao linawajibika kuishi kulingana nao: “Kwa maana Mungu si Mungu wa machafuko, bali wa amani; vile vile kama ilivyo katika makanisa yote ya watakatifu” (1 Kor. 14:33).

Maadili ya haki, neema na upendo – kama yalivyothibitishwa kwenye haki, neema na upendo wa Mungu – yapasa yatawale yote yanayotokea ndani ya kanisa. Kutokea kwenye jumuia za makanisa mahalia hadi kwenye shirika la kanisa dunia nzima, yapasa kanuni hizi ziwaongoze viongozi wa kanisa kwa namna wanavyoongoza, wanavyofanya maamuzi na kuwajali “hao walio wadogo” kati ya jumuia ya kanisa. Yapasa pia yaongoze namna tunavyotatua migogoro inayoibuka muda baada ya muda kati ya washiriki. Kama hatutaweza kuwatendea wale walio kati yetu kwa haki na heshima, tutawezaje kuwafanyia pia wengine?

Kanisa kama shirika linapoajiri watu, yapasa liwe mwajiri mkarimu, anayethamini watu kabla ya wazo lingine lolote na anayeshughulika dhidi ya hali ya utendaji usio wa haki wa washiriki. Yapasa makanisa yawe sehemu salama, washiriki wote wakifanya wanachoweza kulinda walio dhaifu. Tena, kama tunavyoona kwenye kanisa la awali, washiriki wa jumuia ya kanisa sharti waandaliwe kuwaunga mkono wale wa “familia” ya kanisa wanaoteseka au walio katika uhitaji.

`Yesu aliitoa hii kama amri, akisema kwamba sio tu kwamba hii ingeibadilisha jumuia ya imani, bali pia ingedhihirisha ukweli wa imani yao kwa wale wanaowatazama: “Amri mpya nawapa, Mpendane. Kama vile nilivyowapenda ninyi, nanyi mpendane vivyo hivyo. Hivyo watu wote watatambua ya kuwa ninyi mmekuwa wanafunzi wangu, mkiwa na upendo ninyi kwa ninyi” (Yn. 13:34, 35).`