---
title:  Mawakala wa Mabadiliko
date:  22/09/2019
---

Tumeona kwenye sura za awali za Matendo jinsi waumini Wakristo wa kwanza walivyoanzisha namna tofauti ya jumuia, wakiwahudumia wale waliokuwa na mahitaji kati yao na kwa pamoja wakiwafikia wale waliokuwa nje ya jumuia, wakiwapa msaada pale ulipohitajika na wakiwakaribisha kujiunga na kile Mungu alichokuwa akikitenda kati yao.Akiongezea kwenye maelezo ya Yesu ya chumvi na nuru, Paulo anatumia sitiari kadhaa kuonesha utendaji wa kanisa duniani. Kati ya nyingine, anaelezea wale wanaoishi kama watu wa Mungu kuwa kama dhabihu (taz Rum. 12:1), mwili wa Kristo (taz 1 Kor. 12:12 – 20), kama wajumbe au mabalozi (taz 2 Kor. 5:18 – 20), kama manukato (taz 2 Kor. 2:14 – 16). Kila moja ya taswira hizi inanena juu ya wajibu kama wawakilishi au mawakala wa ufalme wa Mungu hata sasa, hata kati ya dunia iliyoharibiwa na pambano kuu.

`Pitia tena kila moja ya maelezo haya ya “uwakilishi” hapo juu. Ni ipi inayoeleza kwa ubora zaidi namna ambavyo ungependa kumwakilisha Mungu na njia zake kwenye jumuia yako, na kwa nini?`

Kila moja ya taswira hizi zina kitendo kinachohusiana nayo, sio kama njia ya kufanya mtu akubaliwe na Mungu bali kama watu ambao tayari wamekwisha kubaliwa na Mungu kwa njia ya kafara ya Kristo, ambao wameuitikia upendo wa Mungu na neema kwa kuwa mawakala wake kwenye dunia iliyoumizwa na inayokufa.

Lakini zinaweza bado zikafikiriwa katika kiwango cha ndani zaidi; kwa sababu upendo na neema ya Mungu ndicho kinachouonesha ufalme wa Mungu, tunapotenda kwa namna hiyo, tukiakisi kwa wengine upendo na neema, tunatenda na kushiriki kwenye ufalme huo wa milele pia, hata sasa.

Katika sheria ya kimataifa, ubalozi wa taifa unafikiriwa kuwa sehemu ya taifa unaloliwakilisha, hata kama upo kijiografia kwenye nchi ya ugenini, pengine umbali mrefu kutoka taifa la nyumbani. Kwa namna hiyo hiyo, kuishi kulingana na njia za ufalme wa Mungu kunatupatia mwonekano wa uhalisia huo wa milele sasa na hapa hapa, na kwa namna hiyo, kunaelekeza na muonjo wa hitimisho la kushindwa kwa uovu. Na kwa kufanya hivyo – kama mabalozi wa Kristo, kama mawakala wa Kristo – tunaweza kupata uzoefu wa uhalisia wa upendo na haki yake maishani mwetu wenyewe, kanisani na maishani mwa wale tunaotaka kuwahudumia.

`Soma 2 Wakorintho 2:16. Kuna tofauti gani kati ya harufu hizi mbili na je, tunawezaje kujua kuwa sisi ni ipi moja kati ya hizo?`