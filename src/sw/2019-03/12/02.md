---
title:  Vipaumbele vya Ufalme
date:  15/09/2019
---

Kama ilivyobainishwa kwenye mafundisho ya Yesu na waandishi wa Agano Jipya, wale wanaochagua kuishi kama raia wa ufalme wa Mungu huwa wanaishi kwa viwango tofauti vya kimaadili na vipaumbele tofauti na dunia.

`Soma Mathayo 6:25 – 33. Ni uthibitisho gani tunaopewa kwenye aya hizi na uthibitisho huu unawezaje kuathiri vipaumbele vyetu?`

Yesu alifundisha kuwa “maisha je! Si zaidi ya chakula, na mwili zaidi ya mavazi?” (Mt. 6:25). Kwa kweli, hivi ni vitu vya muhimu, lakini lazima tuvione katika muktadha wa ufalme wa Mungu, hii ikimaanisha kwamba ni lazima tuyape maisha kipaumbele kwa namna zilizo halisi na za kivitendo. Tunapoutambua wito kwenye Biblia yote, wa kuwainua na kuwajali wengine, wito huu pia unakuwa moja ya vipaumbele vyetu kama watu tunaojitahidi kufuata nyayo za Yesu. Kimsingi, wito huu yapasa utusaidie kutojitazama sana sisi wenyewe na kutazama zaidi wengine.

Vilevile, viwango hivi tofauti vya vipaumbele vinabadilisha pia uhusiano wetu na wale walio na mamlaka juu yetu na wale wanaokandamizwa. Wakati Biblia ikielekeza Wakristo kuheshimu na kuzitii serikali zao, kadiri iwezekanavyo (taz, kwa mfano, Rum. 13:1-7), huwa unafika wakati ambapo inatupasa tutoe mwangwi wa maneno ya Petro: “Imetupasa kumtii Mungu kuliko wanadamu” (Mdo. 5:29). Yesu aliweka kanuni hizi mbili katika ulinganifu wake alipowajibu wale waliokuwa wakijaribu kumtega katika suala hili: “Basi, mlipeni Kaisari yaliyo ya Kaisari, na Mungu yaliyo ya Mungu” (Mt. 22:21).

Wale wenye mamlaka, iwe ni katika serikali au vinginevyo, mara kwa mara hulazimisha na kusisitizia mamlaka hayo kwa vitisho au nguvu. Kama ambavyo tumeona kwenye maisha ya Yesu, maisha ya uaminifu hayahitaji siku zote na katika kila hali ya kutoonesha hisia katika kukabliana na uovu. Kwa mfano, katika kushughulikia utumwa Marekani, Ellen G. White aliandika: “Sheria za wanadamu zinapogongana na neno na sheria ya Mungu, inatupasa tuitii ya Mungu, bila kujali matokeo yake yatakuwaje. Sheria ya nchi yetu inayotutaka kumpeleka mtumwa kwa bwana wake, haitupasi kuitii; na ni lazima tuwe tayari kwa ajili ya matokeo ya kuivunja sheria hii. Mtumwa sio mali ya mtu yeyote. Mungu ndiye Bwana wake halali na mwanadamu hana haki ya kutwaa kazi ya ustadi ya Mungu na kuiweka mikononi mwake mwenyewe, akidai kuwa ni yake.” – Testimonies for the Church, kit. 1, kur. 201, 202.

`Nini kinachotofautisha utii kwa mamlaka na kusimama ili kuwatetea wale wanaokuwa wahanga wa mamlaka kandamizi?`