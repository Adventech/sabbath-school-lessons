---
title:  'Hata Lini, Ee BWANA?'
date:  08/09/2019
---

Katika kisa chote cha Biblia, kuna wito unaorudiwa rudiwa kutoka kwa watu wa Mungu – hasa wale wanaopitia uzoefu wa utumwa, kuishi uhamishoni, ukandamizwaji, umaskini, au udhalimu mwingine au maafa – kwa ajili ya Mungu kuingilia kati. Wale watumwa katika Misri, Waisraeli kule Babeli na wengine wengi walimwita Mungu ili aone na kusikia mateso yao na kunyoosha mabaya haya. Nayo Biblia inatoa mifano ya msingi kabisa ya matendo ya Mungu ya kuokoa na kurejesha watu wake, nyakati fulani hata kuwalipizia wakandamizaji wao na maadui zao.

Lakini wokovu huu ulidumu kwa muda mfupi na manabii mbalimbali waliendelea kuelekeza kwenye kuingiliwa kati kwa mwisho, wakati Mungu atakapokomesha uovu na kuinua waliokandamizwa. Wakati huo huo, manabii hawa waliendelea kulia, “Hata lini, Ee BWANA?” Kwa mfano, malaika wa BWANA aliuliza juu ya hali ya uhamisho wa Waisraeli, “Ee Bwana wa majeshi, hata lini utakataa kuurehemu?” (Zek. 1:12).

Zaburi zimesheheni maombolezo juu ya mafanikio yanayoonekana kuwa na wovu na utajiri wao wakati wenye haki wakidhalilishwa, wakionewa na wakiwa maskini. Mtunga zaburi anamwita Mungu kwa kurudia rudia ili aingilie kati, akiamini ya kwamba dunia kwa sasa haipo katika utaratibu ambao Mungu aliiumba au alitamani iwe, na kupatana na kilio cha manabii na wanaokandamizwa. “Hata lini, Ee BWANA?” (taz, kwa mfano, Zab. 94:3 – 7).

Kwa namna fulani, ni vigumu zaidi kwa wale wanaoamini katika Mungu mwenye haki anayetamani haki kwa watu wake wote, kuustahimili udhalimu. Daima watu wa Mungu watakuwa na namna ya kutokuvumilia uovu duniani – na hali ya Mungu ya kuonekana kutokutenda ni chanzo kingine cha kukosa uvumilivu. Kwa hiyo kusababisha, maswali ya wakati fulani yaliyo makali ya manabii: “Ee Bwana, nilie hata lini, wewe usitake kusikia? Nakulilia kwa sababu ya udhalimu, ila hutaki kuokoa” (Hab. 1:2).

Kilio kama hicho kinaendelezwa kwenye Agano Jipya, ambapo hata uumbaji wenyewe unaoneshwa kama unaogumia kwa Mungu ili aokoe na kuumba upya (taz Rum. 8:19 – 22). Kwenye Ufunuo 6:10, kilio hiki “Ee BWANA, hata lini?” – kinaendelezwa kwa niaba ya wale ambao wameuawa kwa ajili ya imani yao kwa Mungu. Lakini ni kilio kile kile, kikimwita Mungu kuingilia kati kwa niaba ya watu wake wanaokandamizwa na kuteswa.

`Soma Luka 18:1-8. Yesu anasema nini kuhusu mwitiko wa Mungu kwa vilio hivi vinavyorudiwa rudiwa na maombi ya watu Wake ili atende kwa niaba yao? Hili linaunganikaje na hitaji la kuwa na imani?`