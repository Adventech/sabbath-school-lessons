---
title:  Hakuna Machozi au Maumivu Tena
date:  12/09/2019
---

`Soma Ufunuo 21:1-5; 22:1-5 nawe utumie muda zaidi ukijaribu kufikiria jinsi maisha yatakavyokuwa kama yalivyoelezewa hapa. Kwa nini ni vigumu kufikiria maisha bila dhambi, kifo, maumivu na machozi?`

Maelezo ya Biblia kuhusu maisha yetu baada ya dhambi kwa kweli hayana shaka kuwa ni ya kushangaza na ya utukufu na hakuna shaka kuwa yanawakilisha kwa shida sana kile kinachotungojea. Hata kwenye aya hizi, maelezo ni karibu tu yanahusu zaidi kile ambacho hakitakuwepo pale kuliko kile kitakachokuwepo pale. Ikiwa dunia hii ndiyo jumla ya yote tunayojua, inaweza kuwa vigumu kufikiria maisha bila maumivu na mateso, kifo na hofu, udhalimu na umaskini.

Sio tu kwamba haya hayatakuweko, lakini maelezo haya yanaongeza mguso zaidi: “Naye atafuta kila chozi katika macho yao” (Ufu. 21:4). Katika muktadha wa wale ambao watakuwa wameokolewa, rehema ya Mungu kwa wale ambao wameteseka katika historia yote ya mwanadamu inafikia kilele katika sentensi hii moja. Sio tu kwamba anahitimisha mateso yao, bali yeye binafsi anafuta machozi yao.

Tukiwa tumedhoofishwa na kuogofya na maisha ya dhambi na dunia ya udhalimu na maafa, tunaweza kuona kwenye kitabu cha Ufunuo madokezo yahusuyo mchakato wa uponyaji kwa ajili yetu sote ambao tumekuwa wahanga wa dhambi kwa njia nyingi. Akiuelezea mti wa uzima, Yohana anaeleza kwamba “majani ya mti huo ni ya kuwaponya mataifa” (Ufu. 22:2). Kwa mara nyingine, Mungu anaonesha uelewa wake na rehema zake juu ya kile ambacho kimekuwa tafsiri ya ubinadamu, kuhisi, kupata uzoefu, kushuhudia na hata kushiriki katika uovu wa dunia hii. Mpango wake wa kuiumba dunia tena unahusisha kurejesha na uponyaji wa kila mmoja wetu.

Hadi wakati huo, tunajitahidi kuwa vyote tuwezavyo kuwa katika Kristo, tukifanya sehemu yetu, hata kama sehemu yetu iwe na makosa na ndogo kiasi gani, kutumika kwa ajili ya wale wanaotuzunguka wanaohitaji kile tunachoweza kuwapatia. Chochote kile – maneno mazuri, chakula cha moto, msaada wa tiba, tiba ya meno, mavazi, ushauri nasihi – chochote tuwezacho kufanya yapasa tukifanye tukiwa na namna ya kujikana nafsi, upendo wa kujinyima ambao Yesu aliuonesha alipokuwa hapa.

`Kwa kweli, bado dunia itaendelea kuharibika zaidi na zaidi, licha ya jitihada zetu zilizo bora sana. Yesu alijua neno hilo; hata hivyo, ukweli huu haukumzuia kuwahudumia wengine na haupaswi kutuzuia pia.`