---
title:  Matumaini ya Ufufuo
date:  10/09/2019
---

Matumaini ya Kikristo kwenye ujio wa mara ya pili wa Yesu siyo tu juu ya kutarajia wakati ujao ulio mzuri. Kwa Wakristo wa awali, ufufuo halisi wa mwili wa Yesu uliipatia ahadi ya marejeo yake uhalisia thabiti. Kama aliweza kurudi kutoka kwa wafu - jambo walilolishuhudia wao wenyewe – kwa hakika angerudi kumalizia mradi wa kuiondoa dhambi na madhara yake na kuifanya dunia kuwa mpya tena (taz. 1 Kor. 15:22, 23).Kwa mtume Paulo, ufufuo ulikuwa jambo lililokuwa ufunguo wa matumaini ya marejeo. Alikuwa tayari kuweka rehani kuaminika kwa kila kitu alichohubiri katika muujiza huu wa juu zaidi katika kisa cha Yesu: “Na kama Kristo hakufufuka, imani yenu ni bure; mngalimo katika dhambi zenu” (1 Kor. 15:17). Fikiria juu ya maneno yake hapa na jinsi ufufuo wa Kristo ulivyo wa muhimu kwa vyote tunavyovitarajia.

`Soma 1 Wakorintho 15:12 – 19. Unawezaje kumwelezea asiyeamini kwa nini ukweli juu ya ufufuo ni wa msingi kiasi hicho kwa matumaini ya Kikristo?`

Kumshuhudia Yesu aliyefufuliwa kuliwabadilisha wanafunzi wa kwanza. Kama ambavyo tumeona, hapo awali, Yesu alikuwa amewatuma kutangaza na kuishi kulingana na ufalme wa Mungu (taz Mt. 10:5-8), lakini kifo cha Yesu kilivunja vunja matumaini yao. Agizo lao walilopewa baadaye (taz Mt. 28:18 – 20), lililotolewa na Yesu aliyefufuliwa na kutiwa nguvu na ujio wa Roho Mtakatifu (taz Mdo. 2:1-4), liliwaweka kwenye njia ya kuibadilisha dunia na kuishi kulingana na ufalme ambao Yesu alikuwa ameusimika.Wakiwa wamewekwa huru na nguvu ya hofu ya kifo, waumini wa awali waliishi na kushuhudia kwa ujasiri katika jina la Yesu (taz, kwa mfano, 1 Kor. 15:30, 31). Uovu uletao mauti, ndio huo huo unaoleta mateso, udhalimu, umaskini na ukandamizaji kwa namna zake zote. Hata hivyo, kwa sababu ya Yesu na ushindi wake dhidi ya mauti, haya yote yataisha siku moja. “Adui wa mwisho atakayebatilishwa ni mauti” (1 Kor. 15:26).

`Mwishoni, bila kujali nani tunayemsaidia sasa, atakufa tu. Ukweli huu usiopendeza unatufundisha nini juu ya namna ilivyo muhimu kuwaruhusu wengine wajue juu ya matumaini wanayoweza kuyapata katika kifo na ufufuo wa Yesu?`