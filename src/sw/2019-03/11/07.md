---
title:  Tafakari Zaidi
date:  13/09/2019
---

Soma Ellen G. White, “Called to Reach a Higher Standard,” kur. 309 – 322 kwenye The Acts of the Apostles; “Desolation of the Earth,” kur. 653 – 661, kwenye The Great Controversy.

“Sauti ya Mungu itakapogeuza utekwa wa watu Wake, kutakuwa na uamsho wa kutisha wa wale ambao watakuwa wamepoteza vyote katika pambano kuu la maisha. Rehema ilipokuwa ingalipo, walipofushwa na udanganyifu wa Shetani na wakahalalisha mwenendo wao wa dhambi. Matajiri walijivunia ubora wao kwa kujilinganisha na wale ambao hawakufanikiwa kama wao; lakini matajiri hawa walikuwa wamepata utajiri wao kwa kuvunja sheria ya Mungu. Hawa walikuwa wamepuuzia kuwalisha wenye njaa, kuwavisha walio uchi, kutenda kwa haki, na kupenda rehema… Walikuwa wameuza nafsi zao kwa ajili ya mali na starehe za kidunia na hawajatafuta namna ya kuwa matajiri kwa Mungu. Matokeo ni haya, wanakuwa wameshindwa maisha; anasa zao sasa zimegeuzwa kuwa nyongo, hazina zao kuwa uharibifu.” – Ellen G. White, The Great Controversy, uk. 654.

**Maswali ya Mjadala**

`1. Elezea jinsi kile ulichojifunza juma hili kinavyoonesha kwamba maisha, hapa na wakati huu, yana maana. Linganisha hili na imani ambayo baadhi ya watu wanayo kwamba haitupasi kuhangaikia maisha haya na dunia hii kwa sababu Mungu ataiangamiza yote na kuianzisha yote upya. Tunawezaje kuwa waangalifu pia, kutoitumia kweli hii ya ahadi ya maisha mapya katika kupuuzia walio wahitaji (hata hivyo, mwishoni, Mungu atafanya yote kuwa sawa)? Mbaya zaidi, tunawezaje kuhakikisha ya kwamba hatuwi miongoni mwa hao ambao wamekuwa wakiutumia ukweli huu kuwanyanyasa wengine?`

`2. Uelewa wa Waadventista wa Sabato wa unabii wa Biblia unajumuisha matarajio ya kuongezeka kwa uovu, taabu na mateso kadiri tunavyokaribia marejeo ya Yesu. Mambo yanapotokea, mara kwa mara tunarejea kwenye Mathayo 24. Tunawezaje kuyaangalia maafa haya kwa kutumia nuru ya Mathayo 25?`