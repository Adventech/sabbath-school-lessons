---
title:  Mbinu ya Kristo Pekee
date:  20/11/2023
---

`Visa vifuatavyo vinatufundisha nini kuhusu huduma kwa wahitaji?`

—••• Yohana 5:1-9 

—••• Marko 1:23-28

Ellen G. White anatoa mchakato wa hatua tano wa mbinu ya Yesu juu ya jinsi ya kuhudumu, hasa kwa wale wenye uhitaji: “Mbinu ya Kristo pekee italeta mafanikio ya kweli katika kuwafikia watu. Mwokozi alijichangamana na watu kama aliyewatakia mema. Aliwaonea huruma, alihudumia mahitaji yao, nao wakamwamini. Kisha akawaambia, “ ‘Nifuateni’ ” _—The Ministry of Healing, uk. 143. _

_Kwanza,_ ni lazima tuchangamane na wasiojiweza, tutumie muda kuwafahamu, na kuelewa mahitaji yao kwa nia ya kuwatendea mema. Angalia kile alichofanya Yesu kwa yule mwenye kupooza birikani. Yesu alikuwa pale pale, katikati ya “jamii kubwa ya wagonjwa, vipofu, viwete, nao waliopooza” (Yn. 5:3). 

_Pili,_ tunahitaji kuonesha huruma. Hili linaweza kuwa gumu katika masuala fulani kwa sababu ya kutokuwa na imani, na kwa sababu nyakati fulani watu hutumia fadhili kama njia ya kutaka kuaminiwa na mtu ambaye baadaye wanamfanyia unyanyasaji. Hata hivyo, Mungu anatutaka tuoneshe huruma bila kutarajia malipo yoyote. 

_Hatua ya tatu_ ni kuhudumia mahitaji yao. Hili linahusisha zaidi ya maneno tu. Inahitaji kuchukua hatua kuhudumia mahitaji ya rafiki au mgeni. Yesu alizungumza na yule aliyepooza, akamuuliza alichotaka, kisha akamtendea muujiza. Katika kisa cha mtu aliyepagawa na “pepo mchafu,” Yesu alishughulikia kikamilifu hali hiyo, akimtendea yule mtu asiyejiweza jambo ambalo asingeweza kujifanyia mwenyewe. 

_Hatua ya nne_ ni kuwafanya watuamini. Tunapowahudumia watu, tunapowasaidia, watajifunza kutuamini na kile tunachowaambia, na hivyo tunapozungumza nao kuhusu Yesu, watakuwa tayari zaidi kusikiliza. Yesu hakutaka tu kuwaponya kimwili; alitaka wawe na uzima wa milele ndani yake (tazama Yn. 10:10). 

_Hatua ya mwisho_ ni kusaidia kuwapeleka kwa Yesu, tendo linalohitaji imani kutoka kwako na kwa yule unayemsaidia.

`Kwa ujumla hatuwezi kufanya aina ya miujiza ambayo Yesu aliifanya. Lakini ni njia zipi ambazo bado tunaweza kuwahudumia wale wanaohitaji msaada? `