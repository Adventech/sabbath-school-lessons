---
title:  Imani ya Marafiki
date:  19/11/2023
---

Kisa chenye mguso mkubwa katika Injili kinafunua kile ambacho watu fulani walipitia ili kumleta mhitaji, huenda rafiki, kwa Yesu. Tunaweza kujifunza kutokana na kile kilichotokea hapa kuhusu kazi ngumu inayoweza kuhitajika wakati mwingine ili kuwahudumia wale wenye uhitaji. 

`Soma Luka 5:17-26 (tazama pia Mt. 9:1—8, Marko 2:3-12 ). Yapi ni baadhi ya masomo tunayoweza kujifunza kutokana na kisa hiki kuhusu utume na huduma? `

Kwa kumleta kwa Yesu, watu hawa walibeba jukumu la kumhudumia rafiki yao. Mungu anatutaka tuwe kama marafiki wa mtu huyu—kuwaongoza wahitaji kwa Yesu Kristo. Kazi hii inahitaji imani, kutenda, subira, na utayari, hata ikilazimu, kutofuata desturi (ile iliyo kawaida). Watu hao walikuja kwa Yesu lakini walikumbana na vizuizi. Hawakuweza kumleta rafiki yao asiyejiweza kwa Yesu kupitia njia ya kawaida. Hawakukata tamaa; badala yake walivumbua njia mpya ya kumfikisha mtu huyo kwa Yesu Kristo. Wakimshusha rafiki yao kutokea darini! Hata hivyo, kwa mujibu wa Luka, Yesu alikubali kile walichokifanya (tazama Luka 5:20). 

Tamanio la Yesu ni sisi kuwaleta marafiki zetu wasiojiweza kwake. Biblia inamrejelea Yesu kama Tabibu Mkuu ambaye anatamani kuwasamehe na kuwaponya wale wanaoteseka, haidhuru ni akina nani. 

Ellen G. White anatupatia changamoto kuwasaidia wasiojiweza: “Usisubiri kuambiwa wajibu wako. Fungua macho yako uone ni nani walio karibu nawe; fahamianeni na wanyonge, wanaoteseka na wahitaji. Msijifiche kwao, wala msitafute kutokuhudumia mahitaji yao. Ni nani atoaye uthibitisho unaotajwa katika Yakobo, wa kuwa na dini iliyo safi, isiyochafuliwa na ubinafsi au ufisadi? Ni nani walio na shauku ya kufanya yote wawezayo kusaidia mpango mkuu wa wokovu?”_—Testimonies for the Church, vol. 2, uk. 29. _

Yesu Mwenyewe anadhihirisha jinsi ya kuwasaidia wasiojiweza na anatuita kufanya vivyo hivyo. Kwanza, tunakuwa rafiki zao; kisha tunayatambua mahitaji yao; na hatimaye, tunawaongoza kwa Yesu, ambaye ndiye pekee anayeweza kuwasaidia. Hivi ndivyo wale watu katika kisa hiki walivyofanya; tunahitaji kufanya vivyo hivyo katika hali yoyote tunayojikuta. Saidia kuwaongoza watu kwa Yule ambaye pekee ndiye awezaye kuwaokoa Yesu. 

`Nani aliye karibu nawe, hivi sasa, anahitaji msaada? Utafanya nini kwa ajili yake ?`