---
title:  Upendo Mkubwa Zaidi
date:  23/11/2023
---

Kama sote tujuavyo, na tunajua vizuri kuwa, mahitaji hayakomi. Ikiwa uko tayari kuwasaidia wengine, utapata fursa nyingi. Ama marafiki wa karibu au wakimbizi walio mbali, watu wana uhitaji, na tunapaswa kufanya tuwezavyo, tunapoweza, ili kusaidia. Katika huduma Yake yote duniani, Yesu aliwasaidia wale ambao wasingeweza kujihudumia wenyewe. Katika baadhi ya visa, alichukua hatua ya kwanza na kwenda kwa wale walio na mahitaji; katika visa vingine, kama kwa wale watu waliomshusha yule mwenye kupooza kutokea juu ya dari ili kumleta kwa Yesu, marafiki walichukua hatua ya kwanza. 

`“Hakuna aliye na upendo mwingi kuliko huu, wa mtu kuutoa uhai wake kwa ajili ya rafiki zake” (Yohana 15:13). Tunatumiaje kanuni hii katika huduma yetu kwa wengine? `

Familia moja ya kimisionari ilihudumu kwa miaka sita huko Trinidad na Tobago. Miaka mitatu ya kwanza waliishi katika jamii yenye Wahindu na Waislamu wengi. Wahindu wengi walilalamika kwamba Wakristo walikuwa wanakataa mwaliko wao kuhudhuria ibada ya Shukrani ya kila mwaka. Siku moja Wakristo hawa walihudhuria ibada ya Shukrani ya rafiki mpya Mhindu. Walifanya hivi kwa kufuata mfano wa Yesu: aliwatembelea marafiki zake walipomwalika katika sherehe zao maalum. Kwa kweli, Uhindu inafundisha kwamba wageni au marafiki wanaleta baraka katika nyumba ya mwenyeji. 

Hebu tujaribu kuanza kujenga urafiki juma hili kwa kuwa baraka kwa mtu fulani. Kwanza, chunguza mazingira yako, jamii, kijiji au mji wako. Je, unamfahamu mkimbizi au mhamiaji yeyote anayeishi humo? Vipi kuhusu watu wanaoishi mtaani kwako? Je, unawafahamu wote? Bila kujali hali yako, kujenga urafiki na mgeni sio kazi rahisi. Tuombe na kumwomba Mungu msaada. Anamjua kila mtu na anamjua mgeni ambaye unaweza kuwa na urafiki naye. Kumbuka, lengo ni kuwa rafiki yao ili uweze kuwasaidia kwa kuwaongoza kwa Mungu ili wapate msaada. 

`Changamoto: Jifunze kuhusu wageni au wasio Wakristo wanaoishi katika nchi yako. Joshuaprojects.org ni mahali pazuri pa kutafiti juu ya makundi ya watu ambao hawajafikiwa katika utamaduni wako.`

`Kukabili Changamoto: Tambua mtu fulani ndani ya eneo lako Ia ushawishi. Anza kumwombea mtu huyo mara kwa mara baada ya kujibu maswali yafuatayo:`

`-  Je, mtu huyu ni rafiki yangu—kulingana na kielelezo cha Yesu cha urafiki?`

`-  Je, ninajua mahitaji ya maisha yake?`

`- Ninawezaje kumwongoza kwenda kwa Yesu kwa ajili ya uponyaji?`