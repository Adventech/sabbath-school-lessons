---
title:  Kuwasaidia Walioumizwa
date:  22/11/2023
---

Ni nani kati yetu ambaye hajawahi kupitia uzoefu wa jinsi ulimwengu wetu unavyoumiza? Iwe kuishi katika mazingira ya utajiri na mali, au uishi katika mazingira ya umaskini na mahitaji ya kimwili haidhuru. Watu wanaumizwa, wanateseka, wanahangaika. Yote ambayo mtu anapaswa kufanya, kwa mfano, ni kusoma juu ya kiasi kikubwa cha pesa kinachotumiwa kwa ajili ya dawa za kupunguza mfadhaiko katika ulimwengu wa magharibi kila mwaka ili kuelewa kwamba utajiri wa kimwili pekee hata haukaribii hakikisho la furaha au amani. 

“Roho wa Bwana yu juu yangu, Kwa maana amenitia mafuta kuwahubiri maskini habari njema. Amenituma kuwatangazia wafungwa kufunguliwa kwao, Na vipofu kupata kuona tena, Kuwaacha huru waliosetwa” (Luka 4:18). Hili linatufundisha nini kuhusu kile Yesu alichokifanya na kile ambacho sisi pia, katika mazingira yetu, tunapaswa kufanya kwa ajili ya wale wenye uhitaji wanaotuzunguka? 

Mungu anatutaka ili kukidhi mahitaji ya watu wote, ingawa hatujui ni lini au kama watampokea Yesu. Ingawa kuwafikia kwa ajili ya Yesu ndio msingi wa utume wetu, tunahitaji kuwasaidia wale wanaohitaji kwa sababu tu wanahitaji msaada. Tunawasaidia kwa sababu tumemkubali Yesu kama Bwana wetu, na ndivyo anavyotutaka tufanye. Mfano wa Yesu wa kujaribu kukidhi mahitaji ya watu wote ni kanuni ya kibiblia ya kufuatwa. Hatujui ikiwa kila mtu aliyemsaidia alimpokea au la. 

Ili kuwasaidia wengine kwa kweli, tunahitaji kujua mahitaji yao. Kila utamaduni una namna yake ya kuonesha jinsi ya kumtendea rafiki. Nchini India, ni desturi kuhudumia chakula au kinywaji wakati wa kuwakaribisha wageni. Ni rahisi kumpa mgeni pesa kuliko kumfariji rafiki aliyepoteza mpendwa wake. Anachoweza kuhitaji rafiki yako kinaweza kuwa zaidi ya pesa au vitu vya kimwili. Mara nyingi msaada wako wa huruma wakati wa msiba mkubwa unaweza kuwa wa msaada zaidi. 

Kanuni muhimu ya kuwa msaidizi wa Yesu kwa marafiki zetu inaanza kwanza kwa lengo la kuonesha upendo usio na ubinafsi kwao, kuelewa mahitaji yao kwanza kabla ya kujaribu kutoa msaada. Toa msaada wanaouhitaji, ingawa unaweza usijue ikiwa wako tayari kumfuata Yesu. 

`Soma Mathayo 25:34-40. Je! Tunapata ujumbe gani hapa? `