---
title:  Wakimbizi na Wahamiaji
date:  21/11/2023
---

Mada ya wahamiaji na wakimbizi imekuwa inayojadiliwa sana, hasa kwa sababu wapo wengi sana leo. Iwe wamehamishwa kwa sababu ya Vita, au majanga ya asili, au kwa ajili ya tumaini la wakati ujao bora wa kiuchumi, mamilioni ya watu ulimwenguni pote wamehamishwa kutoka katika makao yao na wanahitaji sana msaada. 

Katika Mathayo 2:13, 14 , Yesu alikuwa mkimbizi. Wazazi wake wa kidunia, Yusufu na Maria, walilazimika kukimbia Bethlehemu usiku na kutafuta usalama huko Misri ili kuepuka mkono katili wa Herode. Biblia haisemi chochote kuhusu uzoefu wao huko Misri, lakini si vigumu kufikiria kwamba ulikuwa na changamoto zake, labda baadhi ya changamoto zinazowakabili wakimbizi leo pia. Kwa kweli, kwa kiasi fulani sawa na jinsi familia ya Yesu ilivyotafuta hifadhi katika nchi ya kigeni, Waislamu, Wabudha, Wahindu, Wakristo, na watu wasio na dini wengi leo pia wanatafuta hifadhi katika nchi mpya. 

Kwa ujumla, ni rahisi kufanya urafiki na watu kutoka katika kundi letu la utamaduni na lugha kwa sababu tunafanana katika mambo mengi. Hata hivyo, ni changamoto zaidi kupatana na wahamiaji na wakimbizi wasiofanana na sisi na wasiozungumza lugha yetu, wasio na kanuni za kidini sawa na sisi, na wasiokula chakula sawa na sisi. Injili inatutaka tutoke nje ya maeneo yetu tuliyoyazoea ya kikabila, kitaifa, na kitamaduni na kuwafikia wale wenye uhitaji, bila kujali jinsi wanavyoweza kuwa tofauti na sisi. 

`Soma Kumbukumbu la Torati 10:19, Zaburi 146:9, Warumi 12:13, na Mambo ya Walawi 23:22. Kuna mada gani muhimu hapa kwa ajili yetu kukumbuka? `

Tunawezaje kuwahudumia wahamiaji na wakimbizi? Ni vigumu kwa sababu, katika baadhi ya nchi, linaweza lisiwe jambo sahihi kuchangamana na au kuwasaidia watu hawa. Hata hivyo, ni lazima tufanye kile tunachoweza, tunapoweza, kuwahudumia watu hawa, ambao kwa hakika wamepitia nyakati ngumu sana na wanahitaji msaada wetu. Kwa hivyo, kwa kiwango chochote tunachoweza, lazima tusaidie. 

Anza kwa maombi, kisha tafuta habari juu ya wahamiaji na wakimbizi. Maeneo mengi yana mashirika yanayowatunza. Unaweza kuanza kwa kufanya kazi na moja ya mashirika, au labda Shule ya Sabato ya kanisa lako mahalia inaweza kuanzisha huduma kwa wahamiaji au wakimbizi.

`Hata ikiwa ni kiasi kidogo tu, unaweza kufanya nini ili kuwasaidia wahamiaji au wakimbizi wowote unaowajua?`