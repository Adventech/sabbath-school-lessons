---
title:  Kujifunza Zaidi
date:  29/12/2023
---

“Mpango mkuu wa ukombozi unaleta matokeo ya kuurejesha ulimwengu kikamilifu katika fadhila za Mungu. Vitu vyote vilivyopotezwa kwa sababu ya dhambi vinarejeshwa. Si mwanadamu peke yake bali dunia pia inakombolewa, ili kuwa makazi ya milele ya waaminifu. Kwa muda wa miaka elfu sita Shetani amepambana kudumisha umiliki wa dunia. Sasa kusudi la awali la Mungu katika kuumba linatimizwa. ‘Lakini watakatifu Wake Aliye juu wataupokea ufalme, na kuumiliki huo ufalme milele, naam, hata milele na milele’ ”_—Ellen G. White, Wazee na Manabii, Gombo la 1, uk. 355, 356. _

Lakini kabla hilo halijatimia, ni wajibu wetu kushirikiana na Mungu katika utume Wake kuufikia ulimwengu kwa ujumbe wa onyo ili watu waweze kukubali na kuwa sehemu ya ahadi ya Mungu ya uumbaji upya. 

“Nina shauku ya kuona watenda kazi wengi sana wakifanya kazi kwa ajili ya wale wasiojua ushuhuda wa imani yetu. Wengi wamepokea nuru kubwa kwa kusikia ujumbe wa malaika watatu, na sasa wanapaswa kutangaza ujumbe huu katika sehemu zote za ulimwengu. Nina shauku ya kufanya sehemu yangu na kufungua njia kwa ajili ya wengine kupeleka nuru ya kweli. Bwana na atusaidie kuvaa silaha. Waumini wanapaswa kuungana katika kazi hii nzito ya kutoa ujumbe wa mwisho wa onyo kwa ulimwengu.”_—Ellen G. White, Letter 390, 1907 (hakijachapishwa). _

Katika robo hii yote tumejifunza vipengele na masuala mbalimbali yanayohusiana na utume wa Mungu. Juma hili tumehitimisha somo letu kwa kuchunguza funguo za Ufunuo za kuelewa jinsi uhusiano uliorejeshwa na Mungu unavyofanana, na limefikia kilele kwa maono ya utume uliotimizwa—kuumbwa upya na kurejeshwa kwa dunia. Wakati ambapo ni kweli kwamba kuharibiwa kwa dhambi na mateso kutakuwa siku zenye kuogofya zaidi katika historia ya dunia, Mungu anatuonesha wakati ulio mbele zaidi ya uharibifu huu na kutoa faraja na kutia shime katika ahadi ya dunia iliyorejeshwa.

**Masawali ya Kujadili**

`1. “Injili ya milele” ni nini? Kwa nini ni ya “milele”? Na kwa nini kile inachofundisha lazima kiwe msingi wa utume wetu?`

`2. Kwa nini tunasisitiza sana ujumbe wa malaika watatu? Unajibuje hoja kwamba tunahitaji kujikita kwa Yesu na si katika kitu kinachodhaniwa kuwa “hasi” kama ujumbe huu, unaojumuisha maonyo makali sana?`

`3. Robo hii imekusaidiaje kuelewa vyema sio tu umuhimu wa utume bali jinsi ambavyo wewe na kanisa lako mngeweza kushiriki vyema zaidi katika huo, ambao ndio tumeitwa kufanya?`