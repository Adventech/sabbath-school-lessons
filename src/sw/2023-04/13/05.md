---
title:  Mafanikio Katika Utume
date:  27/12/2023
---

Je, mafanikio katika utume ni nini? Tunaweza kujaribiwa kufikiri kwamba ni kuwabatiza watu wengi, makanisa makubwa, na viwango vya ukuaji wa haraka. Tunaweza kuhisi kwamba mafanikio yanajumuisha kuingia katika kila kabila na kundi la watu duniani na ukweli na kwamba tunaweza kuuharakisha kwa kutumia redio, mtandao, na Televisheni. Wakati haya yote yanaweza kuwa mazuri, lazima tukumbuke kile ambacho Paulo aliandika kwa jumuiya ya imani huko Korintho: “Mimi nilipanda, Apolo akatia maji; bali mwenye kukuza ni Mungu” (1 Kor. 3: 6). Kwa maneno mengine, lengo letu ni kuwa kwenye mchakato; lengo la Mungu litakuwa katika ukuaji. 

Tumeshaona kwamba lengo la utume wa Mungu ni kuokoa waliopotea katika kila kundi la watu duniani kwa kuwafanya wanafunzi waaminifu wa Yesu wanaojihusisha katika utume Wake. 

`Soma maandiko yafuatayo. Yanatuambia nini kuhusu tabia ya wale wanaokuwa wafuasi wa Yesu? `

`2 Kor. 11:2 `

`Isa. 30:21; Yn. 10:27; Yn. 16:12, 13 `

`2 Thes. 2:9-11; Ebr. 3:12, 13; 1 Yn. 1:8 `

`1 Yn. 1:9, Ufu. 7:14, Ufu. 19:8 `

Wanafunzi wa Yesu ni safi, wanaodumu kuwa waaminifu kwa Yesu kama ambavyo bibi-arusi safi alifanya kwa mchumba wake. Wanamfuata Yesu kama awaongozavyo kwa sauti ndogo tulivu ya Roho Mtakatifu. Hii inajumuisha kutuongoza katika kazi ya umisionari kwa ajili ya wengine. Hakuna udanganyifu kwa wanafunzi hawa. Hawapotoshwi na shaka inayodhoofisha, mafundisho ya uongo, au uovu/upotovu. Na hawahisi kuwa bora kimaadili kuliko watu wengine. Wanatambua kwamba wao si wakamilifu, wenye kuhitaji neema na rehema ya Mungu inayosafisha. Kwa kuelewa hili, wako tayari pia kupokea marudi na maelekezo kutoka kwa waumini wengine. Mafanikio katika utume yanaleta matokeo ya kufanya aina hii ya wanafunzi. 

`Inamaanisha nini kuwa “bikira safi kwa Kristo” (2 Kor. 11:2)? Sisi kama wenye dhambi tunawezaje kuwa hivi mbele za Mungu na kuwaelekeza wengine kuwa mabikira safi kwa Kristo, pia? `