---
title:  'Ufunuo: Utume wa Mungu wa Siku za Mwisho'
date:  24/12/2023
---

Mafungu ya utangulizi ya Ufunuo yanamuonesha msomaji kwamba kitabu hiki kinalenga utume wa Mungu. 

`Soma Ufunuo 1:1-7. Ni kwa njia gani unaona ushahidi kwamba Ufunuo inasisitiza utume wa Mungu katika siku za mwisho? `

Baada ya kufunua katika mafungu ya kwanza kwamba Yesu ndiye chanzo na lengo la Ufunuo, Ufunuo 1:4, 5 inagusia juu ya washirika wote watatu wa Uungu, ambao wanafanya kazi kwa umoja ili kuwaokoa wanadamu. Baba ndiye wa milele aliyekuwako na aliyeko na atakayekuja. Roho Mtakatifu, ambaye anafanya kazi kwa nguvu kati ya makanisa ya karne ya kwanza, anatajwa. Kisha Yohana anakumbuka hadhi/cheo cha Yesu Kristo—“shahidi aliye mwaminifu,” “mzaliwa wa kwanza wa waliokufa” (Ufu. 1:5), anayeimiliki kihalali sayari hii. Jaribio la Shetani la kutumia dunia hii kuanzisha ufalme wake linaharibiwa. Zaidi ya ushindi wa Mungu dhidi ya Shetani, damu ya Muumbaji wetu iliyomwagwa inasafisha hatia na aibu yetu. 

`Soma Ufunuo 1:6 na 1 Petro 2:9. Vyeo vya waliokombolewa katika mafungu haya vinamaanisha nini? `

Lengo la utume wa Mungu sio tu kuwavuta watu wanaoangamia hadi katika usalama. Wokovu wa Mungu unatoa hadhi mpya na ya heshima, kwa sababu sura ya Mungu imerejeshwa ndani yetu. Waliokombolewa wanakuwa ufalme (_wafalme_) kwa sababu tuna uhusiano wa damu na Mfalme wa ulimwengu wote kupitia kwa damu ya Yesu iliyomwagwa. Sasa, kama wanafamilia ya kifalme, tunajiunga na utume wa familia ya kifalme katika wokovu wa wanadamu wengine. Hii inatufanya kuwa makuhani! Kristo alilifanya kanisa lake kuwa “_ufalme_” na washiriki wake mmoja mmoja “_makuhani._” Kuwa mshiriki wa ufalme ni kuwa kuhani. 

Katika Ufunuo 1:7, tunapata uharaka wa utume: Yesu anakuja, na mataifa yataomboleza kwa sababu yamepotea. Mungu anaonesha shauku kwa wale waliojitenga Naye. 

Kitabu cha Ufunuo kinaanza, basi, na utume wa Mungu kwa wanadamu.

`Sio tu kwamba tumeumbwa na Mungu, bali tumekombolewa Naye, na kwa gharama ya ajabu sana, pia. Kwa nini ukweli huu unapaswa kutupatia tumaini kubwa sana, pasipo kujali hali yetu ya sasa?`