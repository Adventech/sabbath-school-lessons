---
title:  'Watu wa Mungu: Njia za Utume'
date:  11/10/2023
---

Katika historia yote, Mungu daima amekuwa na wale ambao kwa uaminifu waliiwakilisha tabia Yake na, kwa utii, walifuata makusudi Yake. Watu wa Mungu ni wale ambao wameitwa na ambao wameukubali mwaliko Wake wa kuwa washirika wa neema Yake. Wote wamekuwa na wanaendelea kuwa—vyombo vya Mungu kwa ajili ya utimizaji wa utume Wake. 

`Soma Mwanzo 12:1-3 na Kumbukumbu la Torati 7:6, 11, 12, Kusudi la Mungu la awali lilikuwa nini kwa watu Wake katika Agano la Kale? `

Agano la Mungu na Ibrahimu na uzao wake lilikuwa na kusudi maalum. Waliitwa, kuumbwa, na kutumwa kuwa mawakala wa utume ya Mungu—njia ya baraka kwa mataifa (linganisha na Kum. 28:10, Isa. 49:6). Hata hivyo, walichaguliwa ndani ya uhusiano wa agano na Mungu, kwa msingi wa sharti lililodokezwa la imani na utii (Mwa. 22:16-18; Kut. 19:5, 6; Kum. 28:1, 2; 2 Nya. 7:14). Mchakato huu, ule wa kuwavutia mataifa yaliyowazunguka Israeli, ulikuwa “mkakati wa utume” wa Mungu katika Agano la Kale. 

Katika Agano Jipya, utume wa Mungu unaendelea. Bwana na Mwokozi aliyefufuka sasa anazindua “mkakati wa utume” uliofanywa upya (tazama Mt. 28:18-20, Mdo. 1:8) ambapo wanafunzi(wafuasi) wa Kristo—ambao wanajumuisha kanisa—wanatoka kwenda katika utume kwa ulimwengu mzima badala ya, kama kwa Israeli ya kale, ulimwengu kuja kwake. Utume haukuanza na kanisa. Kinyume chake, kanisa lipo kwa sababu Mungu bado ana utume wa kutimizwa na analitumia kanisa lake kuutimiza. 

Hata hivyo, swali linabaki: Utume wa kanisa ni upi? Ni ule ule sawa na wa Yule aliyelifanya kanisa liwepo: “ ‘Kwa maana Mwana wa Adamu alikuja kutafuta na kuokoa kile kilichopotea’ ” (Luka 19:10). Ingawa hakuna hata mmoja wetu katika kanisa anayeweza kumwokoa mtu yeyote, tunaweza na lazima tuwaelekeze wengine kwa Yule pekee anayeweza kuokoa, Yesu Kristo. 

“Utume wa kanisa la Kristo ni kuwaokoa wenye dhambi wanaoangamia. Ni kufanya upendo wa Mungu ujulikane kwa wanadamu na kuwavuta kwa Kristo kwa umadhubuti wa upendo huo.”_—Ellen G. White, Testimonies for the Church, vol. 3, uk. 381._ Ni upendeleo na wajibu mkubwa kiasi gani! 

`Utume ni wa muhimu kwa kanisa kama ilivyo hewa kwa maisha yetu. Bila hewa, tunakufa. Bila utume, kanisa linakufa. Unaweza kufanya nini, binafsi, ili kudumisha uhai wa kanisa lako?`