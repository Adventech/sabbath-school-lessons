---
title:  'Injili ya Milele: Ujumbe wa Utume'
date:  10/10/2023
---

`Soma Ufunuo 14:6, 7. Ni vipengele gani vya utume wa Mungu unaweza kuvitambua katika “injili ya milele” iliyotolewa na malaika wa kwanza wa ujumbe wa malaika watatu? `

Hapa ndipo mahali pekee katika Maandiko ambapo maneno “milele” na “injili” yanaunganishwa. Injili ni habari njema ya neema inayotolewa kwa wote kupitia kwa Yesu Kristo. Alikuja katika ulimwengu wetu ili kutuonesha “neema na kweli” (Yn. 1:14). Aliishi maisha yasiyo na dhambi na kufa msalabani kama dhabihu mbadala ili kubeba adhabu ya dhambi zetu (Isa. 53:4, 5; 1 Pet. 3:18). Alifufuka, akarudi mbinguni, akatukuzwa na Baba, na leo anatuombea katika patakatifu pa mbinguni (Ufu. 1:18, Mdo. 2:33, Ebr. 7:25). Hivi karibuni atatimiza ahadi Yake kuu—ya kurudi katika enzi na utukufu na, hatimaye, baada ya milenia ataanzisha ufalme wa Mungu duniani (Yn. 14:1-4, Mdo. 1:11, Ufu. 21:1-4). Huu wote ni ukweli muhimu wa injili ya milele. 

Hata hivyo, ukweli kwamba ujumbe huu ni wa milele ni wa ajabu. Kuna injili moja tu inayoweza kutuokoa. Itabaki ile ile hadi utume wa Mungu utimie kikamilifu. Hakutakuwa na injili nyingine. Mafundisho yenye udanganyifu huja na kuondoka (Efe. 4:14), lakini ujumbe wa wokovu, injili ya milele, haibadiliki, na wale wanaoiamini na kuiishi kwa utii watapewa thawabu (tazama Kum. 5:33, Rum. 2:6). 

Utume ule ule waliopewa wanafunzi wa kwanza pia unatolewa kwetu leo. Ni lazima tuendeleze kazi ya kufanya wanafunzi(wafuasi) kwa ajili ya Kristo kila mahali. Lakini ni wafuasi wa aina gani? Watu wazuri, waaminifu, waliojitoa kikamilifu, wenye upendo? Tabia hizi ni muhimu, lakini hazitoshi. Ni lazima tufanye wafuasi kwa kuzingatia vipengele vyote vya kibiblia vya uanafunzi(ufuasi) (Lk. 9:23; Yn. 13:34, 35; 2 Kor. 5:17) kwa kusudi kuu: kujiandaa na kuwaanda wengine kwa ajili ya ujio wa pili wa Bwana, Yesu. Kristo. 

“Kutangazwa kwa hukumu [Ufu. 14:6, 7] ni tangazo la ujio wa pili wa Kristo kama ulio karibu. Na tangazo hili linaitwa injili ya milele. Hivyo kuhubiri kuja kwa Kristo mara ya pili, tangazo la ukaribu Wake, linaoneshwa kuwa sehemu muhimu ya ujumbe wa injili.”_—Ellen G. White, Christ’s Object Lessons, uk. 227, 228. _

`Dhana ya hukumu inaunganishwaje na “injili ya milele” katika ujumbe wa malaika wa kwanza? Kwa nini injili lazima iwe kiini Katika wazo la hukumu?`