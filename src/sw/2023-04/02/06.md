---
title:  'Ulimwengu: Uwanja wa Utume'
date:  12/10/2023
---

`Soma Ufunuo 7:9, 10. Andiko hili linapendekeza nini kuhusu mawanda mapana ya kijiografia ya utume wa Mungu? `

Somo la juma hili limejadili kimakusudi vifungu viwili muhimu vya utume ambavyo vinasisitiza umuhimu wa kufanya watu kuwa wafuasi Wake katika Agizo Kuu na ujumbe wa injili ya milele. Kwa kushangaza, maandiko yote mawili yana angalau sehemu ya pamoja inayoyaunganisha: “wapi” ya utume. Yanasomeka hivi: “Basi, enendeni mkawafanye mataifa yote kuwa wanafunzi” (Mt. 28:19), “hao wakaao juu ya nchi—kwa kila taifa, na kabila, na lugha, na jamaa” (Ufu. 14:6). 

Kwa maneno mengine, injili ya Kristo inapaswa kufikia matabaka yote, mataifa yote, lugha zote na jamaa. Mvuto wa injili ni kuwaunganisha waliookolewa katika undugu mmoja mkuu. Tuna kielelezo kimoja tu cha kuiga, nacho ni Kristo. Tukiikubali kweli kama ilivyo katika Yesu, ubaguzi wa kitaifa na wivu vitavunjwa, na roho ya kweli itapatanisha mioyo yetu kuwa kitu kimoja. 

Yesu aliposema, “ ‘Mtakuwa mashahidi wangu’ ” (Mdo 1:8), alikuwa anafikiria maeneo matatu tofauti ya kijiografia: 

_Eneo la 1:_ “ ‘Mtakuwa mashahidi wangu katika Yerusalemu.’ ” Wakati huo, wanafunzi Wake walikuwa karibu sana na Yerusalemu. Kwa hiyo, kimsingi Yesu alikuwa anasema, “Anza kushiriki uzoefu wako na Mungu pamoja na watu walio karibu nawe.” Utume unaanzia, nyumbani, kwa familia, kwa majirani, na marafiki. Hii ndiyo sehemu ya kwanza ya utume. 

_Eneo la 2:_ Kisha anaendelea: “ ‘katika Uyahudi wote, na Samaria.’ ” Utume wetu unahusisha pia wale ambao kwa njia fulani wako karibu lakini wakati huo huo wakiwa mbali nasi. Katika kundi hili kuna watu wanaoweza kuzungumza lugha ile ile tunayozungumza—watu ambao wana utamaduni unaofanana, lakini hawaishi au hawashiriki uhalisi ule ule tulionao. Hii ndiyo sehemu yetu ya mbele zaidi ya utume. 

_Eneo la 3:_ Zaidi ya haya, Kristo anasema: “ ‘na hata mwisho wa nchi.’ ” Utume wa Mungu unatutaka kuwafikia watu wote kutoka sehemu zote, mataifa, jamaa za watu, lugha, na makabila. Hii ndiyo sehemu yetu ya mwisho ya utume. 

`Changamoto: Omba kila siku juma hili kwa ajili ya jamii unapoishi. Mungu amekuweka hapo kwa sababu.`

`Kabili Changamoto: Chunguza demografia (takwimu) ya watu wa eneo lako (ni watu wa aina gani wanaoishi karibu nawe) asili ya kikabila na kidini, wazee, vijana, maskini, matajiri, lugha zinazozungumzwa, nk. Mwombe Mungu akuoneshe namna unavyoweza kuwa mfereji wa upendo Wake kwao.`