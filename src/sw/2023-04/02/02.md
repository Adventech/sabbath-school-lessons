---
title:  'Mungu Katika Nafsi Tatu: Chimbuko la Utume'
date:  08/10/2023
---

Utume wa Mungu katika Maandiko unamtanguliza Yesu na kumweka katika kiini chake kama njia pekee ya wokovu. Kristo Mwenyewe alisema: “Mimi ndimi njia, na kweli, na uzima; mtu haji kwa Baba, ila kwa njia ya mimi” (Yohana 14:6). Lakini Yesu pia anatusaidia kuelewa umuhimu mkubwa wa Mungu Mwenye Nafsi Tatu kwa utume Wake. 

Kila kitu ambacho Kristo alifanya kilikuwa ama kwa ajili ya au kutoka kwa Baba Yake wa Mbinguni (tazama Yn. 4:34; Yn. 5:30; Yn. 12:45). Hata hivyo, lazima tukumbuke daima kwamba utume wa Yesu haukuanza alipokuja ulimwenguni. Aliupokea toka kwa Baba hata kabla ya kuumbwa kwa ulimwengu wetu (linganisha na Efe. 1:4, 1 Pet. 1:20). 

Kwa hivyo, Mungu alipanga kuwafikia wanadamu hata kabla hajaweka misingi ya sayari yetu, na aliingia kimakusudi katika historia ya mwanadamu ili kutimiza kusudi hili. 

Mwana aliumba ulimwengu (Yn. 1:3) na katika “utimilifu wa wakati” (Gal. 4:4), Mungu aliudhihirisha upendo wake kwa kumtuma Mwana hapa (Yn. 3:16, 17). Mwana alikuja, akafa msalabani, na kushinda mauti. Kisha, akiwa ametumwa toka kwa Baba, Roho alikuja hapa (Yn. 14:26, Yn. 16:7), anauhakikisha ulimwengu (Yn 16:8—11), na leo anaendeleza utume wa Baba na Mwana kwa kuwawezesha na kwa kuwatuma watu wa Mungu kwa ajili ya utume (Yn. 14:26; Yn. 16:13, 14). 

`Soma Yohana 20:21, 22. Ni kwa vipi kufahamu kwamba chimbuko la utume ni Baba, Mwana, na Roho Mtakatifu unapaswa kutoa mwelekeo wa utume wetu? `

Ingawa neno “utatu” halipatikani katika Biblia, ushahidi unaokazia utume unaohusisha Nafsi Tatu katika Uungu ni mwingi. Kwa mfano, baada ya ufufuo, Kristo aliwatokea wanafunzi Wake na kuwaahidi: “ ‘Na tazama, nawaletea juu yenu ahadi ya Baba yangu; lakini kaeni humu mjini, hata mvikwe uwezo utokao juu’ ” (Lk. 24:49). Hapa tunapata ukweli wa utume wa Uungu katika sentensi moja: ahadi ya Baba, uhakikisho wa Mwana wa utimilifu wa ahadi, na ahadi yenyewe, kuja kwa Roho Mtakatifu (tazama pia Lk. 3:16; Mdo. 1:4, 5, 8). 

Tunajifunza kutokana na hili kwamba utume si wetu. Ni wa Mungu katika Nafsi Tatu. Kwa hivyo, hautashindwa.

`Baba, Mwana, na Roho Mtakatifu wote wanahusika katika kazi ya kuokoa roho. Kwa nini wazo hili linapaswa kuwa lenye faraja sana kwako?`