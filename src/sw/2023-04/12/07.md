---
title:  Kujifunza Zaidi
date:  22/12/2023
---

“Kwa kila nyumba na kila shule, kwa kila mzazi, mwalimu, na mtoto ambaye nuru ya injili imeangaza juu yake, linakuja wakati huu wa zahama swali aliloulizwa malkia Esta wakati ule wa msiba mkubwa katika historia ya Israeli, ‘Ni nani ajuaye kama wewe hukuujia ufalme kwa ajili ya wakati kama huo?’ Esta 4:14” _—Ellen G. White, Education, uk. 263. _

“Esta alikuwa msichana mrembo wa Kiyahudi, binamu ya Mordekai, ambaye alimchukua nyumbani kwake baada ya wazazi wake kufa, na kumpenda kama binti yake mwenyewe. Mungu alimtumia kuwaokoa Wayahudi katika nchi ya Uajemi.” (_Kumbuka: ibara hii ya pili hapo juu ni taarifa ya utangulizi iliyojumuishwa kuhusu Esta katika kitabu cha Daughters of God kwenye ukurasa wa 45 ambayo haikuandikwa na Ellen White. Hata hivyo, nukuu mbili zilizofuata hapa chini aliziandika yeye_). 

“Katika nyakati za kale Bwana alifanya kazi kwa njia ya ajabu kupitia kwa wanawake waliojiweka wakfu ambao waliungana katika kazi Yake na wanaume ambao alikuwa amewachagua kusimama kama wawakilishi Wake. Alitumia wanawake kupata ushindi mkubwa na wa wazi. Zaidi ya mara moja, katika nyakati za dharura, Aliwatanguliza na kufanya kazi kupitia kwao kwa ajili ya wokovu wa maisha ya watu wengi. Kupitia kwa malkia Esta, Bwana alitimiza ukombozi mkuu kwa watu wake. Wakati ambapo ilionekana kwamba hakuna nguvu/mamlaka ingeweza kuwaokoa, Esta na wanawake walioshirikiana naye, kwa kufunga na kuomba na kuchukua hatua ya haraka, walilikabili suala hilo, na kuleta wokovu kwa watu wao.... 

“Uchunguzi wa kazi ya wanawake kuhusiana na kazi ya Mungu katika nyakati za Agano la Kale utatufundisha masomo ambayo yatatuwezesha kukabiliana na dharura katika kazi leo. Huenda tusiletwe katika eneo la hatari na mashuhuri kama walivyokuwa watu wa Mungu wakati wa Esta; lakini mara nyingi wanawake walioongoka wanaweza kuwa na jukumu muhimu katika nafasi za chini zaidi. Wengi wamekuwa wakifanya hili na bado wako tayari kufanya.”_—Ellen G. White, Daughters of God, uk. 45, 46. _

**Masawali ya Kujadili**

`1. Kitabu cha Esta kinatuacha na maswali ambayo hayajajibiwa, hasa kuhusu madaraka ya Esta katika ikulu ya mfalme, ingawa alipandishwa hadi cheo cha malkia. Tunapatanishaje mambo haya na imani yake, au je, tunaweza?`

`2. Maneno maarufu ya Esta, “ ‘nami nikiangamia, na niangamie!’ ” (Est. 4:16), yametoa mwangwi kwa milenia nyingi kama mfano wa uaminifu hata wakati wa kukabili kifo. Maneno yake yanaakisije kile ambacho watu wa Mungu watakabili katika siku za mwisho, wakati masuala ya Ufunuo 13 yatakapotimia?`

`3. Darasani, pitia swali, mwishoni mwa somo la Jumatatu, kuhusu kutoweka wazi imani yako nyakati fulani. Je, inapaswa kuwa vivyo hivyo kwetu?`