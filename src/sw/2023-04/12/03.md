---
title:  Katika Ikulu ya Kigeni
date:  18/12/2023
---

Hatimaye, baada ya anguko la Babeli na kuinuka kwa Umedi na Uajemi, wengi wa Wayahudi walirudi katika nchi za mababu zao. Lakini si wote waliorudi. Wengine walibaki mahali walipokuwa wakiishi kwa kizazi kimoja au zaidi. 

Tukiwa na historia hii akilini, tuna muktadha kidogo wa kisa cha Esta. “Siku zile mfalme Ahasuero alipoketi katika kiti cha enzi cha ufalme wake, huko Shushani ngomeni” (Esta 1:2). Hapa ndipo masimulizi ya Biblia yanapotokea, Utawala wa uajemi chini ya mfalme huyu. 

Katika sura ya 1, malkia Vashti anakosa kibali kwa mfalme, jambo linalomfanya atafute malkia mwingine, ambaye atachukua mahali pa Vashti ambaye sasa amekataliwa. Ni katika muktadha huu ambapo Esta na binamu yake, Mordekai, wanatokea kwa mara ya kwanza. 

`Soma Esta 2:1-9. Mafungu haya yanatufundisha nini kuhusu hali ya Mordekai na Esta? `

Inaonekana kwamba Mordekai, kama ofisa wa kifalme, alikuwa ameketi langoni mwa jumba la kifalme na alikuwa akiishi katika mji wa Shushani pamoja na binti yake aliyemwasili, au binamu yake, Esta. Kwa sababu ya nafasi zao na kuishi mahali walipoishi, walizama katika utamaduni wa Kiajemi. Hii lazima iwe angalau sehemu ya sababu iliyofanya Esta achaguliwe kwenda mbele ya Mfalme: “Esta naye aliingizwa katika nyumba ya mfalme, mikononi mwa Hegai mwenye kuwalinda wanawake” (Esta 2:8). 

`Soma Esta 2:10, 20. Nini kilikuwa kinaendelea hapa, na kwa nini Mordekai alimpa amri kama hiyo? `

Ingawa kifungu hakisemi dhahiri kwa nini, si vigumu kukisia. Wakiwa wageni katika utamaduni na dini ya kigeni ambavyo, tutaona, vingeweza kuwa na uadui, walikuwa na hekima katika kutokusema kuhusu familia na watu wao.

`Ni hali gani unaweza kufikiria ambapo inaweza kuwa jambo la busara kutosema waziwazi kuhusu imani yetu? Au hatupaswi kamwe kufanya hivyo? Na kama sivyo, kwa nini?`