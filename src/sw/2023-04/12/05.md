---
title:  Kwa Ajili ya Wakati Kama Huo
date:  20/12/2023
---

`Soma Esta 4:1-14. Kwa nini wakati huu ulichukuliwa kuwa inafaa kwa Esta kujitambulisha kama Myahudi? `

Mordekai alipowasiliana na Esta ili amsaidie, alikuwa ameolewa na Ahasuero kwa miaka kadhaa, lakini kulikuwa na sheria katika Uajemi kwamba hakuna mtu angeweza kuja mbele ya mfalme bila mwaliko wa wazi toka kwa mfalme. Mtu yeyote ambaye hakuheshimu sheria hii angekuwa katika hatari ya kifo. Esta, akijua hatari hii, alienda katika chumba cha enzi hata hivyo, bila kualikwa. 

Imani ya Mordekai ilitaka kuamsha imani ya Esta. Kiini cha kitabu cha Esta kinapatikana katika maneno ya Mordekai kwa Esta: “Naye Mordekai akawaagiza wampelekee Esta jibu la kusema, “Wewe usijidhanie kuwa wewe utaokoka nyumbani mwa mfalme, zaidi ya Wayahudi wote. Kwa maana wewe ukinyamaza kabisa wakati huu, ndipo kutakapowatokea Wayahudi msaada na wokovu kwa njia nyingine; ila wewe utaangamia pamoja na mlango wote wa baba yako; walakini ni nani ajuaye kama wewe hukuujia ufalme kwa ajili ya wakati kama huo?’ ” (Est. 4:13, 14). 

Imani ya Esta ilijaribiwa Mordekai alipomsihi awapende watu wake. Hakuna aliyejua kwamba yeye ni Myahudi isipokuwa Mordekai, na mara tu alipofanya uamuzi wa kujihusisha, hakusita kuweka maisha yake hatarini. 

Imani yake kwa Mungu ilikuwa yenye nguvu, na alijua kwamba bila msaada wa Mungu asingeweza kufaulu. Jibu lake kwa Mordekai lilidhihirisha imani yake: “Uende ukawakusanye Wayahudi wote waliopo hapa Shushani, mkafunge kwa ajili yangu; msile wala kunywa muda wa siku tatu, usiku wala mchana, nami na wajakazi wangu tutafunga vile vile; kisha nitaingia kwa mfalme, kinyume cha sheria; nami nikiangamia, na niangamie’ ” (Est. 4:16). Mordekai alituma habari hii kwa jamii yote ya Wayahudi waliokuwako Shushani (Susa), na walipokuwa wakifunga na kuomba, Esta alijiandaa kwa ajili ya wakati huo wa hatari. “Ikawa siku ya tatu Esta alijivika mavazi yake ya kifalme, akasimama katika ua wa ndani wa nyumba ya mfalme, kuielekea nyumba ya mfalme; naye mfalme akaketi juu ya kiti chake cha enzi katika nyumba ya mfalme, kuuelekea mlango wa nyumba. Ikawa, mfalme alipomwona malkia Esta amesimama uani, yeye akapata kibali machoni pake; naye mfalme akamnyoshea Esta fimbo ya dhahabu aliyokuwa nayo mkononi. Basi Esta akakaribia, akaigusa ncha ya fimbo” (Est. 5:1, 2).

`Kwa Wayahudi katika hali kama ilivyoelezwa hapo juu, maombi bila shaka yaliambatana na kufunga. Yaani, ingawa walitenda kwa niaba yao wenyewe, maombi yalikuwa muhimu kwa mwitikio wao. Ni somo gani la wazi tunaweza kujifunza kutokana na hili?`