---
title:  Ushuhuda wa Mordekai wa Uaminifu
date:  19/12/2023
---

Kuishi kama walivyokuwa katika nchi ya ugeni, ipo siku Mordekai na Esta; ikiwa wangedumu kuwa waaminifu kwa Mungu, wangeweza kupatwa na matatizo. Hili, bila shaka, lilitokea kwa Mordekai. 

`Soma Esta 3:1-15. Nini kilitokea hapa, na kwa nini? `

Katika Esta 3, tunajifunza kwamba Mfalme Ahasuero alimheshimu Hamani na kumpa cheo cha juu chenye mamlaka makubwa. Kila mtu aliambiwa lazima amsujudie Hamani. Lakini tunasoma: “Bali Mordekai hakuinama, wala kumsujudia.” (Est. 3:2). Biblia haitoi sababu ya Mordekai kutokupiga magoti mbele ya mtu huyo. Lakini tunajua kwa nini. Yeye ni Myahudi mwaminifu. Mordekai hayuko tayari kutoa heshima kwa mzao wa Agagi, Mwamaleki, maadui wa watu wake tangu wakati wa Kutoka (Kum. 25:19). Myahudi mwaminifu angewezaje kupiga magoti mbele ya Mwamaleki? Au, kwa habari hiyo, amwabudu yeyote isipokuwa Bwana? 

“Basi watumishi wa mfalme walioketi mlangoni pa mfalme wakamwambia Mordekai, ‘Mbona wewe waihalifu amri ya mfalme?’ ” (Est. 3:3). Ingawa hatujui kwa undani jinsi alivyojibu, fungu linalofuata linasema kwamba “Mordekai alikuwa amewaambia ya kuwa yeye ni Myahudi” (Est. 3:4). Bila shaka katika jibu hilo, Mordekai alipata fursa ya kueleza kwamba yeye kama amwabuduye Mungu aliyeziumba mbingu na nchi, asingeweza kumwabudu mwanadamu yeyote mwenye dhambi. Bila shaka Mordekai kwa kiasi fulani aliweza kushuhudia imani yake, imani ambayo aliishika kwa nguvu sana kiasi kwamba ilimweka hatarini mwenyewe na, kwa bahati mbaya, wengine. 

“Kutoka kwa Danieli na washirika wake na Mordekai, nuru angavu iliangaza katikati ya giza la kimaadili la nyua za kifalme za Babeli”_—Ellen G. White, Advent Review and Sabbath Herald, Mei 13, 1884. _

Wakati Hamani alipotaka kuwaangamiza Wayahudi, akiwaelezea kama: “ ‘Kuna taifa moja waliotawanyika na kukaa mahali mahali katikati ya mataifa walioko katika majimbo yote ya ufalme wako. Nao sheria zao zimefarakana na sheria za kila taifa; wala hawazishiki amri za mfalme’ ” (Est. 3:8). Watu ambao desturi zao ni tofauti na wasiotii amri za mfalme? Njia kamili ya mateso.

`Kuna njia zipi, hata sasa, tunazoweza kujaribiwa kama Mordekai alivyojaribiwa? Tunapaswa kuitikiaje?`