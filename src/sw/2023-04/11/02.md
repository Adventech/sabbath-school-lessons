---
title:  Utume kwa Maeneo ya Ng’ambo
date:  10/12/2023
---

Tunasoma kwamba Yesu aliwachukua wanafunzi Wake kutoka Genesareti (Mt. 14:34) “akaenda kando pande za Tiro na Sidoni” (Mt. 15:21). Kwa nini aliwatoa Galilaya na kuwapeleka maeneo haya ya kipagani? Anawaongoza wanafunzi Wake kwenye safari hii ya uchunguzi hadi katika mipaka ya maeneo haya ya kigeni ili waweze kujifunza, wakiwa sehemu husika, kile ambacho hawakuweza kujifunza kwa urahisi sana huko Galilaya. Alitaka kuwafundisha wanafunzi Wake masomo ambayo yangesaidia kuwaandaa kwa ajili ya wito wao wa kuyafikia makundi ya watu wote, ikiwa ni pamoja na watu wa mijini. 

`Soma Waamuzi 3:1—6, 1 Wafalme 5:1—12, na 1 Wafalme 11:1—6. Maandiko haya yanatusaidiaje kuelewa kidogo mazingira ya miji hii? `

Kutokana na Waamuzi 3:1—6, tunaona kwamba watu hawa wa kale walitumiwa na Mungu kuijaribu imani ya Waisraeli. Kwa bahati mbaya, watu wa Mungu walishindwa katika jaribu hilo, pia, angalau katika tukio hili: “Wakawaoa binti zao, na binti zao wenyewe wakawaoza wana wao waume; na kaitumikia miungu yao” (Amu. 3:6). Hivyo, tangu mwanzo, watu hawa walikuwa kikwazo kwa Israeli. 

Katika 1 Wafalme 5:1—11, tunaweza kuona uhusiano wa karibu kati ya Wasidoni na Waebrania. Ingawa kwa kiwango kimoja, uhusiano wa kiuchumi ulikuwa wenye manufaa kwa pande zote mbili, bila shaka Waebrania bado walipata mvuto hasi kutokana na upagani na ibada ya sanamu ya washirika wao hawa wa kibiashara. 

1 Wafalme 11:1—6 inafunua jinsi mvuto huo ulivyokuwa hasi hatimaye: Mfalme Sulemani alimwoa binti wa kifalme Msidoni, ambaye alimpotosha. “Kwa kuwa Sulemani akamfuata Ashtorethi, mungu mke wa Wasidoni” (1 Wafalme 11:5). 

Hata hivyo, licha ya historia ya upagani na ibada ya sanamu, na mvuto wao mbaya kwa taifa teule, Yesu bado aliwaleta wanafunzi wake katika maeneo haya. Kwa njia hii aliwaanzisha katika utume mijini wenye tamaduni mbalimbali, akikabiliana na upendeleo na ubaguzi wao, na kutoa kielelezo kwa wafuasi Wake cha utume wa jumla mijini kwa tamaduni na mataifa yote. 

Changamoto nyingi zinakabili umisionari wa Kiadventista mijini, miongoni mwa hizo ni pamoja na masuala ya afya na mazingira. Zingine zingeweza kujumuisha gharama za juu za maisha, ubaguzi wa rangi, ubaguzi, utaifa, na vikwazo vya uhuru wa dini na kujieleza. Hata hivyo, licha ya vikwazo hivi, lazima tufanye kazi kwa ajili ya miji.

`Unaweza kufanya nini ili kuwasaidia wale wanaohusika katika huduma mijini?`