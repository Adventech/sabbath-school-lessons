---
title:  Katika Tiro na Sidoni
date:  12/12/2023
---

Wasomi wa Biblia wanaamini kwamba Injili ya Mathayo ilikuwa imeandikwa mahususi kwa ajili ya hadhira ya Kiyahudi, na kwamba Marko iliandikwa kwa kuzingatia hasa hadhira ya watu wa Mataifa. Inasaidia kuweka tofauti hii mbele yetu tunaposoma vitabu vya Injili. 

`Soma Mathayo 15:22-28 na Marko 7:24-30. Unaona tofauti gani kwa jinsi mwanamke huyo alivyoelezewa? `

Ona jinsi Mathayo anavyomwelezea mama huyu kwa kutumia taifa au rangi yake: Mkananayo. Marko anaongozwa na Roho Mtakatifu kutumia maneno ya ziada kumwelezea mama huyu kama “_Myunani_” au “Mmataifa” na kisha anatoa maelezo ya ziada: “_Msiro-Foinike kwa kuzaliwa_” au “_Mshami wa Foinike_”—wakati pekee ambao neno hili linatumika katika Biblia. 

Fikiria jinsi ambavyo kisa hiki katika Mathayo 15 kingewaathiri hadhira ya kwanza iliyokusudiwa na usuli wao na mtazamo wao wa ulimwengu. Wasomaji wa Mathayo walimwona mama huyu kama mpagani aliyedharauliwa. Hili linatokana na uzoefu wa kihistoria wa Wayahudi na Wakanaani kama kundi la watu wanaoabudu sanamu ambao mtindo wao wa maisha na desturi vilikuwa kikwazo kwa taifa lao kwa muda mrefu. Hata wanafunzi wa Kristo hawakufikiria uwezekano kwamba mwanamke huyu alikuwa na imani na alikuwa sehemu ya ufalme wa Mungu! 

Katika Marko 7, wasomaji wa Marko Wamataifa walikuwa na mwitikio tofauti na wale wa Mathayo. Watu wa Mataifa hawakuwa na uzoefu sawa na Wayahudi walivyokuwa na Wakanaani. Badala yake watu wa Mataifa walijihusianisha na mwanamke huyu, “Myunani, kabila yake ni Msirofoinike.” Yesu alimponya mtu wa kwao! Kwa watu wa Mataifa, mwanamke huyu alichukuliwa kama mama mpendwa aliyejali kuhusu hatima ya binti yake na alitaka Bwana amponye, bila kujali asili ya kikabila na kitaifa ya mama huyu. 

“Kristo hakujibu ombi la mwanamke mara moja. Alimpokea mwakilishi huyu wa jamii iliyodharauliwa kama ambavyo Wayahudi wangempokea. Katika hili alikusudia kwamba wanafunzi Wake waguswe na namna ya kukosa utu na kutojali ambayo kwayo Wayahudi wangeshughulikia suala hilo, kama ilivyodhihirishwa na namna alivyompokea kwake mwanamke huyo, na namna ya huruma ambayo angependa waweze kushughulikia mateso hayo, kama ilivyodhihirishwa na alivyojibu ombi lake baadaye.” _—Ellen G. White, Tumaini la Vizazi Vyote, gombo 2, uk. 5. _

`Soma 1 Yohana 2:2. Kifungu hiki kinapaswa kutuambia nini kuhusu jinsi sote tulivyo sawa mbele za Mungu? `