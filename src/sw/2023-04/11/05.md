---
title:  “Mwache Aende Zake!”
date:  13/12/2023
---

Katika ujirani wa miji ambayo haijafikiwa, kuna wengi wanaotamani kupata tumaini. Wakati wa Kristo, nini kiliwazuia watu wa Mungu kuleta tumaini la Masihi katika miji ya kigeni kama Tiro na Sidoni? Utaifa, kiburi, na ubaguzi viliwapofusha watu wa Mungu wasipate fursa za kuona wale walio karibu zaidi nao waliotamani tumaini lililotabiriwa na unabii wa Kuja kwa Yesu Mara ya Kwanza. Leo katika miji, kuna makundi mengi ya watu ambao Yesu Kristo anataka watu wake washiriki nao “_tumaini lenye baraka_” la Kuja kwa Yesu Mara ya Pili (Tit. 2:13). Na kama ambavyo Yesu hakujali utaifa au rangi yao, sisi pia hatupaswi kujali hayo. 

`Soma Matendo ya Mitume 10:9-16, 28, 34, 35. Unawezaje kutoa muhtasari wa somo lililofundishwa hapa na Roho Mtakatifu? `

Alipokuwa akingojea chakula cha mchana, Petro alioneshwa njozi ya chakula akiwa darini, chombo kama nguo kubwa iliyojaa wanyama na ndege wasio safi. Mara tatu aliambiwa katika maono haya aamke ale. Mungu alitumia maono haya kukabiliana na kiburi cha kidini cha Petro na ubaguzi dhidi ya watu wa Mataifa. Hatimaye Petro alielewa ukweli huu: “Petro akafumbua kinywa chake, akasema, “‘Hakika natambua ya kuwa Mungu hana upendeleo; bali katika kila taifa mtu amchaye na kutenda haki hukubaliwa na yeye” (Mdo. 10:34, 35). 

Kwa usuli huu, hebu tutafakari kisa chetu kwa masomo kutoka Tiro na Sidoni. Mwangalie tena Yesu na mazungumzo Yake na huyo mama. Ni masomo gani ambayo wanafunzi walijifunza kutokana na safari hii ya uchunguzi yaliyohusiana pia na maono ya Petro? Tunawezaje kutumia haya maishani mwetu leo na kwa wito wa Kristo wa siku za mwisho kwa utume Wake katika miji? Ni upendeleo gani unaotuzuia kuona mahitaji ya watu wa mijini? Ni fursa zipi ambazo Mungu ametupatia katika mijikupanua uelewa wetu wa utume, na kwa kujali kukabiliana na ubaguzi wetu, utaifa, na kiburi cha kiroho? 

Yesu aliwafundisha wanafunzi Wake kwa subira, ambao bado walikuwa hawajaelewa kikamilifu kwamba mpango mkuu wa Mungu wa wokovu ulikuwa kwa ajili ya familia nzima ya wanadamu, si taifa moja tu au kabila la vijijini. Roho Mtakatifu anaweza kutusaidia kushinda chuki na upendeleo wetu ili kukamilisha utume wetu katika miji.

`Soma Wagalatia 2:11-13. Hili linapaswa kutufundisha nini kuhusu jinsi inavyoweza kuwa vigumu kuondoa chuki ambazo tumefundishwa tangu utotoni? `