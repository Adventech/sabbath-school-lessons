---
title:  'Utume kwa Ambao Hawajafikiwa: Sehemu ya 2'
date:  09/12/2023
---

### Somo la Juma Hili
1 Fal. 11:1-6; Mt. 4:23-25; Mt. 15:22-28; Mk. 7:24- 30; Mdo 10:34, 35; Mt. 8:10. 

> <p>Fungu la Kukariri</p>
> “Ndipo Yesu akajibu, akamwambia, Mama, imani yako ni kubwa; na iwe kwako kama utakavyo. Akapona binti yake tangu saa ile” (#Mathayo 15:28#).

Tangu mwanzo, Mungu mwenye upendo aliwatafuta watoto Wake waliopotea (Mwa. 3:9); na, hadi sasa, Mungu huyu huyu mwenye upendo bado anatafuta kuwafikia waliopotea (tazama Ufu. 14:6-12), pamoja na waliopotea katika miji. Mnamo mwaka wa 2018, Umoja wa Mataifa ulichapisha matokeo yake ya hivi karibuni ya idadi ya watu, yanayosema kwamba asilimia 55 ya wakazi wa sayari hii wanaishi katika maeneo ya mijini, na hii itaongezeka (_kama muda utaendelea kuwepo_) hadi kufikia asilimia 68 ifikapo 2050. Hii haiepukiki: lazima tuwashuhudie walioko mijini. 

Lakini watu wengi wa Mungu wanatenda kama Yona alivyofanya alipoitwa kushuhudia katika mji: kwa sababu yoyote ile, wanaikimbia kazi hiyo. “Kwa kuwa yote yaliyotangulia kuandikwa yaliandikwa ili kutufundisha sisi, ili kwa saburi na faraja ya Maandiko tupate kuwa na tumaini” (Rum. 15:4). Hilo linajumuisha kile kilichoandikwa kwa habari ya Yona. 

Akiwa hapa duniani, Yesu hakuwahudumia wale tu waliokuwa katika miji ya Israeli bali pia wale waliokuwa katika maeneo ya kigeni; yaani, wale walio nje ya taifa la Kiyahudi na wateule. 

Juma hili tutajifunza kisa cha Biblia kuhusu utume wa Kristo katika Tiro na Sidoni na kupata masomo ya kutumia katika maisha yetu leo. 

_Jifunze somo la juma hili kwa maandalizi ya Sabato ya Desemba 16._