---
title:  Mungu Anayetufuata
date:  01/10/2023
---

Mungu alituumba kwa mfano na sura Yake. Alitupatia ulimwengu mkamilifu, na kusudi Lake lilikuwa kwamba tuishi katika uhusiano mkamilifu Naye, uhusiano unaojengwa katika sifa Yake ya thamani kuu: upendo. Lakini ili upendo uwe halisi, Mungu alitupatia pia zawadi nyingine ya thamani: uhuru wa kuchagua—uhuru wa kuchagua njia ya kufuata. Bila shaka, Mungu alitoa maagizo yaliyo wazi kwa Adamu na Hawa kuhusu hatari na matokeo mabaya ya kutotii (Mwa. 2:16, 17), Shetani naye, kwa udanganyifu alimshawishi Hawa kwamba angeweza kula tunda la mti wa ujuzi wa mema na mabaya, lakini bila matokeo yoyote mabaya. Kinyume chake, alidai kwamba “watakuwa kama Mungu, wakijua mema na mabaya” (Mwanzo 3:5). Cha kusikitisha, Hawa alichagua kula na kumpa Adamu tunda, ambaye alifanya chaguo lile lile. Kwa hiyo, uumbaji mkamilifu ulitiwa doa na dhambi. 

Wakati huo ulibadilisha mpango na kusudi la asili la Mungu kwa sayari mpya iliyoumbwa ya Dunia. Utume wa wokovu, uliokuwa umepangwa “kabla ya kuwekwa misingi ya ulimwengu” (Efe. 1:4), ilibidi sasa utekelezwe. 

`Soma Mwanzo 3:9-15. Ni yapi yalikuwa maneno ya kwanza ya Mungu kwa Adamu baada ya yeye na Hawa kuanguka, na kwa nini kauli hiyo ni ya maana sana kiteolojia hata leo? `

Bila shaka, Mungu alijua mahali walipokuwa. Wakiwa wametawaliwa na hofu, Adamu na Hawa ndio waliohitaji kuona kilichokuwa kikiendelea. Lakini pia walihitaji kukabiliwa ili waweze kuelewa matokeo mabaya ya dhambi yao. Shetani pia alitakiwa kushindwa. Kwa ajili hiyo, Mungu alianza kuwasilisha utume Wake: mpango wa ukombozi (tazama Mwa. 3:14, 15 —tumaini pekee la “kuupatanisha ulimwengu na nafsi Yake” (2 Kor. 5:19). 

Tunahitaji kuzingatia kwa makini, hata hivyo, ukweli kwamba kabla ya kabiliano na ahadi ya upatanisho, Mungu alikuja akiwatafuta wanadamu walioanguka. Licha ya hali inayoonekana kutokuwa na matumaini, Mungu kimsingi anashughulikia masuala mawili katika swali Lake kwa Adamu: hali yetu ya kuanguka na asili Yake ya umisionari. Tumepotea na tunahitaji sana wokovu. Yeye ndiye anayetufikia akiwa na azma ya kutuokoa na kuwa pamoja nasi.

`Kote katika historia, Mungu anaendelea kuuliza: “Uko wapi?” Katika uzoefu wako binafsi, hili lina maana gani kwako, na umemjibuje? `