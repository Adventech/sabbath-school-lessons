---
title:  Mungu Mwenye Shauku ya Kuwa Pamoja Nasi
date:  02/10/2023
---

`Soma Mwanzo 17:7, Mwanzo 26:3, na Mwanzo 28:15. Lengo kuu la ahadi ya Mungu kwa Ibrahimu na uzao wake lilikuwa lipi katika mafungu haya? `

Katika masimulizi ya Agano la Kale, Mungu anaendelea kutenda kulingana na asili Yake ya kimisionari ili kutimiza makusudi Yake. Kwa mfano, baada ya Gharika watu wa Babeli waliamua kukusanyika mahali pamoja ili kujenga mji na mnara ambao ungefika mbinguni. Mungu aliingilia kati, akachafua lugha yao kwa lengo la kuwatawanya duniani kote (Mwa. 11:1—9). Kisha akaupanua utume Wake, akimwita Abramu (ambaye baadaye alikuja kuwa Ibrahimu) kuwa njia ya baraka Zake kwa ulimwengu wote (Mwa. 12:1—3). Ahadi za Mungu kwa Ibrahimu na uzao wake zilikuwa nyingi, lakini moja inaibuka juu ya zote. Mara kadhaa Mungu kimsingi aliwaambia: “Nitakuwa Mungu [kwako].” “Nitakuwa pamoja nawe.” “Mimi nipo pamoja nawe” (tazama Mwa. 17:7, 8; Mwa. 26:3, Mwa. 28:15). 

Kadiri historia inavyoendelea, Yusufu anafika Misri, lakini kama chombo cha wokovu kwa watu wa Mungu. Katika kila hatua ya uzoefu wa Yusufu—hata katika nyakati ngumu sana za maisha yake—Biblia inathibitisha kwamba “Bwana alikuwa pamoja naye” (Mwa. 39:2, 21, 23). Vizazi vingi baadaye, katika utimilifu wa utume Wake, ndipo Mungu akamtuma Musa kwa Farao kama mkombozi wa watu wake kutoka utumwa wa Misri. Wakati wa “kutumwa” kwa Musa, Mungu alimwambia: “Bila shaka mimi nitakuwa pamoja nawe” (Kut. 3:12). Muda baada ya muda, Yahweh alithibitisha shauku Yake ya kina ya kuwa pamoja na watu Wake. 

`Soma Kutoka 29:43, 45. Moja ya makusudi makuu ya patakatifu pa Agano la Kale lilikuwa nini? `

Mungu aliamua kuwa pamoja na watoto wake kwa njia tofauti. Alimthibitishia Musa shauku Yake ya kukaa kati ya wana wa Israeli katika ujenzi wa hema na uanzishwaji wa mfumo wa makusudi na wenye maana ambao ungeelekeza kwa chombo kikuu cha utume Wake: Yesu Kristo. “Sadaka za kafara, na ukuhani wa mfumo wa Kiyahudi, vilianzishwa ili kuwakilisha kifo na kazi ya upatanisho wa Kristo. Sherehe zote hizo hazikuwa na maana yo yote, wala wema wowote, isipokuwa tu zilipohusiana na Kristo.”_—Ellen G. White, The Advent Review and Herald of the Sabbath, Desemba 17, 1872. _

`Ni kwa njia zipi unapata uzoefu wa uwepo wa Mungu katika maisha yako?`