---
title:  Mungu Anayeendelea Kuwa Pamoja Nasi
date:  04/10/2023
---

Maisha na huduma ya Yesu vilikuwa ufunuo bora kabisa wa Mungu. Kwa takriban miaka mitatu Mungu aliweza kufunua zaidi kuhusu Yeye alikuwa nani na utume Wake ulichohusu kuliko yote aliyofanya kupitia njia nyingine yoyote katika vizazi vilivyotangulia. Kristo alikuwa “mfano wa Mungu asiyeonekana,” Ambaye ndani yake “utimilifu wote ukae, ... akiisha kufanya amani kwa damu ya msalaba Wake” (Kol. 1:15, 19, 20). Katika Kristo, asili ya kimisionari ya Mungu ilijulikana kikamilifu. Yesu Mwenyewe alifunua utume Wake, akisema, “ ‘Mwana wa Adamu amekuja kutafuta na kuokoa kile kilichopotea’ ” (Luka 19:10). 

`Soma na utafakari kwa makini Yohana 3:16. Unaonaje upendo na utume wa Mungu vikiingiliana hapa? `

Baadaye katika huduma Yake, Yesu alipokaribia juma Lake la mwisho la maisha, hatima ya mwisho ya wanadamu ilikuwa hatarini. Matukio yaliyotokea katika siku hizo yaliunganisha matarajio ya wakati uliopita na tumaini la wakati ujao. Wakati wa sikukuu ya Pasaka—iliyoashiria uhuru kutoka katika mateso ya Wamisri—Yesu Kristo, Mungu aliyetwaa mwili wa kibinadamu, alitoa maisha Yake ili kutukomboa kutoka katika utumwa wa dhambi. Mtume Paulo aliandika, “Yeye asiyejua dhambi alimfanya kuwa dhambi kwa ajili yetu, ili sisi tupate kuwa haki ya Mungu katika Yeye” (2 Kor. 5:21). 

`Soma Mathayo 28:18—20. Ni ahadi gani tunayoweza kuipata katika Agizo la Utume? Inatuleteaje uhakikisho tunapojihusisha katika utume wa Mungu? `

Kifo cha Kristo kilikuwa sehemu ya mchakato wa upatanisho, sio mwisho wake. Kupitia ufufuo Wake, Yesu alishinda kifo na kupokea “ ‘mamlaka yote .... mbinguni na duniani’ ” (Mt. 28:18). Kutokana na ukweli huu, kisha aliwaagiza wafuasi Wake wote kufanya watu kuwa wanafunzi Wake ulimwenguni kote, kwa ahadi ya kushangaza: “Mimi nipo pamoja nanyi siku zote, hata ukamilifu wa dahari” (Mt. 28:20).

`Ni kwa njia zipi umeona ahadi ya Yesu ya kuwa pamoja “nanyi Siku zote” ikitimizwa maishani mwako unaposhiriki katika utume?`