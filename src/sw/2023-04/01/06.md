---
title:  Mungu Ambaye Atarudi Kutuchukua
date:  05/10/2023
---

`Soma Yohana 14:1-3. Ni kwa njia zipi inahusiana na ujumbe wa wakati wa mwisho unaopatikana katika Maandiko? `

Wakati wa huduma Yake duniani, moja ya ahadi za Kristo yenye thamani Zaidi, tumaini lenye baraka, inaakisi tena shauku ya Muumbaji ya kuwa pamoja nasi kwa umilele. Yesu alithibitisha, “ ‘Nitakuja tena niwakaribishe kwangu, ili nilipo mimi nanyi mwepo’ ” (Yohana 14:3), 

Kwa mujibu wa mtume Yohana, ahadi hiyo itatimia hatimaye, “Nikasikia sauti kubwa kutoka mbinguni ikisema, Tazama, maskani ya Mungu ni pamoja na wanadamu, naye atafanya maskani yake pamoja nao, nao watakuwa watu wake. Naye Mungu mwenyewe. atakuwa pamoja nao” (Ufu. 21:3). 

“Kazi ya ukombozi itakuwa imekamilika. Sehemu ambapo dhambi ilikuwa inatawala, neema ya Mungu ipo nyingi zaidi. Dunia yenyewe, mahali ambapo Shetani anadai kuwa pake, si tu kwamba pamekombolewa bali patainuliwa. ... Hapa, mahali ambapo Mwana wa Mungu aliishi katika ubinadamu; ambapo Mfalme wa Utukufu aliishi na kuteswa kisha akafa,—mahali hapa, wakati atakapoyafanya yote kuwa mapya, maskani ya Mungu yatakuwa pamoja na wanadamu. .... Na katika milele zote waliokombolewa wakitembea katika nuru ya Bwana, watamtukuza kwa Kipawa chake kisichoweza kutamkika,—Imanueli, ‘Mungu pamoja nasi.’ ”_—Ellen G. White, Tumaini la Vizazi Vyote, p. 15. _

Hapa tunapata taswira nzuri zaidi ya Ukombozi. Mungu wa utume hatimaye atatimiza shauku yake ya kuwa pamoja na watoto wake milele. Ni upendeleo mkubwa kiasi gani kuwa sehemu ya uhalisi huu! 

Changamoto za Kila Juma. Katika robo hii yote utaalikwa kujihusisha kimakusudi katika utume wa Mungu. Hii itakuwa fursa ya kuona na kupata uzoefu wa Mungu wa utume katika maisha yako. Tumia fursa ya wakati huu kwa ajili ya tafakari binafsi na uwe tayari kushiriki kile ulichojifunza na darasa lako kila juma. Zaidi ya hayo, Changamoto utakayoikabili itakutia shime kuongeza ushiriki wako katika utume wa Mungu. 

`Changamoto: Omba kila siku ya juma lijalo ili Mungu afungue moyo wako ili uwe sehemu ya utume Wake. `

`Kabili Changamoto: Pata jina la mtu fulani katika maisha yako ambaye humjui tayari—jirani, mfanyakazi mwenzako, muuza duka, dereva wa basi, bawabu, n.k. Anza kumuombea kila siku.`