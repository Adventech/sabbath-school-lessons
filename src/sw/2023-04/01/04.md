---
title:  Mungu Aliyefanyika Mmoja Pamoja Nasi
date:  03/10/2023
---

Agano la Kale linaelezea jinsi Muumbaji alivyoanza kutekeleza mpango kupitia kwa watu waliopaswa kuwakilisha asili Yake na kusudi Lake kwa ulimwengu. Kila kitu alichofanya Mungu alikifanya kulingana na mkakati Wake wa kimisionari. Kupitia kwa nabii Isaya, Mungu alisema: “‘Mimi ni Mungu, wala hapana mwingine kama mimi, nitangazaye mwisho tangu mwanzo, .... nikisema, “Shauri langu litasimama, nami nitatenda mapenzi Yangu yote” (Isa. 46:9, 10). Katika Agano Jipya, hata hivyo, shauku ya Mungu ya kuwa pamoja na wanadamu inachukua mwelekeo mpya. Kupitia kufanyika mwili kwa Kristo, kile kilichokuwa ahadi tu katika bustani ya Edeni (Mwa. 3:15) kinakuwa uhalisi. 

`Soma Masimulizi ya tangazo la kuzaliwa kwa Yesu katika Mathayo 1:18-23. Ni mambo gani muhimu ambayo simulizi hili linatuambia juu ya Mungu? `

“Mungu pamoja nasi.” Imanueli. Mungu alikuwa amekaa kati ya watu Wake ndani ya patakatifu, na sasa alikaa nao katika nafsi ya kimwili ya Yesu wa Nazareti. Kwa hakika, kwa kuzaliwa Yesu, Mungu aliwasilisha kwa njia thabiti shauku Yake ya kuendelea kuwa nasi katika asili na utume: Mwana wa Mungu alikuwa mwanadamu kamili na mwenye uungu kamili, na Yeye ndiye aliyethibitisha, “Mimi ndimi njia, na kweli, na uzima. Mtu haji kwa Baba ila kwa njia ya mimi’ ” (Yohana 14:6). 

`Soma Yohana 1:14-18. Unaweza kujifunza nini kutokana na kufanyika mwili kwa Kristo kuhusu utume wa Mungu kwetu? `

Mungu alisonga mbele na utume Wake na kisha, kupitia kwa Yesu Kristo, alikuwepo katika mwili miongoni mwa watoto Wake. “Mwana wa pekee, atokaye kwa Baba, amejaa neema na kweli” (Yohana 1:14) alitimiza unabii wa Agano la Kale na, kulingana na mpango wa kiungu, akawa mmoja pamoja nasi, Mungu katika mwili wa kibinadamu. Mungu wa utume alikuwa akiendelea kutimiza kusudi lake. 

`Fikiria juu ya inachomaanisha kwamba upendo wa Mungu kwetu ni mkuu sana kiasi kwamba alikuja kwetu katika ubinadamu wetu. Tunapaswa kuitikiaje upendo huu, hasa akwa habari ya utume kwa wengine? `