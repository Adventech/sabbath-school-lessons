---
title:  'Utume wa Mungu Kwetu: Sehemu ya 1'
date:  30/09/2023
---

### Somo la Juma Hili
Mwa. 3:9-15; Mwa. 28:15; Kut. 29:43, 45; Mt.1:18 —23; Yn. 1:14-18; Yn. 3:16; Yn. 14:1-3 

> <p>Fungu la Kukariri</p>
> “Bwana Mungu akamwita Adamu, akamwambia, Uko wapi?” (#Mwanzo 3:9#). 

Chimbuko na kusudi la utume vinatoka kwa Mungu pekee. Utume huu haukuanza kwa wito wa Abramu (Mwa. 12:14) au kwa Kutoka (Kut. 12:31-42). Haukuanza hata na Yesu Kristo duniani (Mt. 1:18 —25) au na safari za kimisionari za Paulo (Mdo. 13:4 —14:26). Utume huu ulianza na Mungu Mwenyewe, alipouleta ulimwengu katika uwepo na baadaye akaumba wanadamu (Mwa. 1:26, 27). 

Katika Maandiko, tunamwona Mungu ambaye kwa makusudi anatufuata na kutamani kuwa pamoja na watoto Wake. Tangu mwanzo, Anaanzisha uhusiano na Adamu na Hawa. Hata baada ya dhambi kuingia, anaendeleza utume Wake, lakini sasa ni kuanzisha upya uhusiano wake na wanadamu. Hatimaye, utume wa Mungu utatimizwa (Ufunuo 21-22), ndiyo sababu tunapaswa kutiwa nguvu katika kazi ya kutangaza injili ya milele kwa ulimwengu (Ufu. 14:6, 7). Kwa hivyo, msingi wa juhudi zozote za utume lazima ujengwe katika uhusiano na Muumbaji na ufahamu sahihi wa asili na tabia Yake ya kimisionari. Lakini kabla hatujauelewa utume wa Mungu, ni muhimu kumwelewa vyema Mungu wa utume. 

_Jifunze somo la juma hili kwa maandalizi ya Sabato ya Oktoba 7._