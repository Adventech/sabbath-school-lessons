---
title:  Kushiriki Habari Njema
date:  05/11/2023
---

`Soma Luka 24:1-12. Nini ulikuwa mwitikio wa wale waliosikia kuhusu Kristo aliyefufuka? `

Jumapili asubuhi na mapema, baada ya kifo cha Yesu, Luka asema kwamba wanawake kadhaa walienda kaburini. Walikuwa na manukato, kwa hiyo, inaelekea walikuwa wakienda kuuhudumia mwili wa Yesu kwa kuwa sasa Sabato ilikuwa imekwisha. Wakitarajia kulikuta kaburi ambalo bado limefungwa, walishtuka kukuta kaburi likiwa tupu. Wakiwa hawajui la kufanya, waliogopa wakati watu wawili waliovalia mavazi ya kung’aa walipotokea. Hata hivyo, watu hao walikuwa na ujumbe kwa ajili yao. Wakiwakumbusha juu ya maneno ya Yesu, waliwaambia wanawake hao kwamba Yesu amefufuka hakika, kama alivyokuwa amesema angefanya. Wakiwa na furaha tele kwa habari hiyo, walirudi upesi mahali ambapo wanafunzi na wafuasi wengine wengi wa Yesu walikuwa wakiishi na kueleza mambo waliyoyaona na kuyasikia, kwa sababu msisimko wao usingeweza kuzuiwa. Yaani, walikuwa wakishiriki na wengine yale waliyokuwa wamejifunza kwa Kristo. 

Je, unaweza kufikiria jinsi wanawake hao walivyojisikia? Walikuwa wamepata uzoefu wa kushangaza, jambo ambalo kwa hakika liliwajaza kicho, lakini wanafunzi waliuita uzoefu wao “hekaya/hadithi zisizo na maana” na hawakuwaamini. Hivyo, akiwa hana uhakika kama awaamini wale wanawake au la, Petro alikimbia hadi kaburini ili ajionee mwenyewe. 

Kwa Petro—na kwa wengi wetu—kuna kusitasita kukubali jambo fulani kwa sababu tu mtu mwingine alilisema. Ingawa Petro aliwasikiliza wanawake hao, asingeweza kushiriki uzoefu wao hadi baadaye. Hapo awali, yote aliyopitia lilikuwa kaburi tupu, na kwamba, Luka anasema, lilimwacha tu “akistaajabu” (Luka 24:12). Uzoefu wake pale kaburini haukuwa sawa na ule wa wanawake. 

Bila kujali jibu la Petro, mara tu wanawake hawa waliposikia habari za Yesu, walitaka kuzishiriki na wengine. Kunaweza kuwepo motisha gani kubwa zaidi kwa ajili ya utume kuliko kuwajulisha wengine kuhusu kile ambacho Yesu amewatendea? Kuna matilaba kubwa zaidi ya kueneza habari njema ya wokovu katika Yesu, tumaini pekee ambalo yeyote kati yetu analo? 

Bila shaka, tunahitaji uzoefu binafsi na Mungu sisi wenyewe kabla hatujashiriki na wengine. Shauku yetu ya kushiriki na wengine kile tunachokipenda sana lazima iwe sehemu muhimu ya motisha yetu kwa ajili ya utume. Mwishoni, hatuwezi kushiriki kile ambacho sisi wenyewe hatuna, sivyo?

`Kuna uzoefu gani umekuwa nao kuhusu uhalisi wa Mungu na upendo Wake? Kwa nini nyakati hizi ni za thamani sana kwako, na zinakupaje motisha ya kuwafikia wengine na habari njema?`