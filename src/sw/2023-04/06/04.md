---
title:  Kungoja na Utume
date:  07/11/2023
---

Luka 24 inafikia mwisho kwa kupaa kwa Yesu mbinguni (Luka 24:50-53). Lakini huo sio mwisho wa kisa. Mwandishi, Luka, anaendelea, kuandika kitabu cha Matendo. Kabla tu ya kupaa kwa Yesu mbinguni, aliwapa wanafunzi utume, ahadi na maagizo ya mara moja ya kusubiri huko Yerusalemu kwa ajili ya “uwezo utokao juu” (Luka 24:49; tazama pia Matendo 1:4-8). 

Yesu aliwaagiza wanafunzi wangoje Yerusalemu hadi atakapotimiza ahadi yake ya kutuma Ahadi ya Baba (Roho Mtakatifu), ambaye angewawezesha kuwa mashahidi katika Yerusalemu, Uyahudi, Samaria, na kuendelea. 

`Soma Matendo ya Mitume 1:12-26. Wanafunzi, ambao sasa walikuwa wanafikia wanaume na wanawake 120, walikuwa wakifanya nini walipokuwa wakisubiri? `

Yesu alikuwa amewapa wanafunzi utume ulio wazi: walipaswa kuwa mashahidi Wake kwa ulimwengu. Kwa hiyo, walipokuwa wakingoja, walijiandaa kwa ajili ya utume wao kwa njia mbili. Kwanza, Luka anasema waliendelea katika sala ya pamoja na maombi. Hakukuwa na swali lolote katika akili zao kuhusu nini kilikuwa utume ambao Yesu alikuwa amewapa, na kila mmoja wao alikuwa ameupokea utume huo. Hili liliwatia moyo kuungana katika maombi. Luka hasemi kile walichokuwa wanakiombea, lakini ni hakika kabisa walikuwa wakiomba hekima, nguvu, na ujasiri wa kutimiza utume pamoja. Ni mfano ulioje kwetu. 

Jambo la pili walilofanya wakiwa wanasubiri ni kujiandaa kimkakati kwa ajili ya utume wao. Yuda alikuwa amemkabidhi Yesu ili auawe kisha akajiua. Hili lilikuwa limeacha nafasi miongoni mwa wale kumi na wawili. Kwa hiyo, walipokuwa wakingojea, wanafunzi walitafuta uongozi wa Mungu na wakachagua mtu mwingine badala yake. Kwa kweli, wanafunzi walikuwa wakijiandaa na kupanga mwanzo wa utume wao. Katika kufanya maamuzi haya, Petro alibeba jukumu la uongozi. Hakuna aliyepinga hatua yake; wote waliona hekima ya Mungu ndani yake. Kulikuwa na ufahamu na imani kwamba Mungu alikuwa akitenda na kufanya kazi na kuleta mguso miongoni mwao. Muda wao wa kungoja haukuwa wa bure bali ulijaa kusudi na hatua iliyoongozwa na utume. 

Tunapongojea kumwagwa kwa Roho Mtakatifu ili kutusaidia kukamilisha utume mkuu wa Mungu, lazima tuungane ili kutiana shime (Ebr. 10:24, 25), tukiomba kwa ajili ya Roho Mtakatifu wa Mungu. Pia, tunapaswa kujifungamanisha sisi wenyewe na kanisa letu na kipaumbele cha Mungu—kuwaokoa waliopotea.

`Unawezaje kujifunza kumngoja Bwana na kutopoteza imani kwa wakati huu? Wakati uo huo, unapongoja, unawezaje kutumia wakati wako Vizuri zaidi, kama wanafunzi walivyofanya hapa?`