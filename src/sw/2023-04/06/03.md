---
title:  Msingi wa Kiunabii
date:  06/11/2023
---

`Soma Luka 24:36-49. Nini kilitokea hapa, na kwa nini huu ulikuwa uzoefu muhimu sana kwa wanafunzi? `

Inafurahisha kwamba mwanzoni wanafunzi hawakuamini kwa sababu ya hofu. Kisha, baada ya kumwona Yesu na kuthibitishiwa kwamba kwa hakika alikuwa hai, hawakuamini kwa sababu ya furaha (Luka 24:41). Je, umewahi kuhisi kuwa jambo fulani lilikuwa zuri sana kiasi cha kutokuamini kuwa ni kweli? Huu ndio ulikuwa uzoefu wa wanafunzi na wengine katika chumba cha juu. 

Kama Yesu angewaacha na uzoefu huu tu, hata hivyo, basi alipoondoka, imani yao isingedumu. Baada ya muda uwezo wa uzoefu ungeweza kufifia; wangeweza kusahau, au kuanza, pengine, hata kuuhoji. Kwa hiyo, Yesu hakukomea kuwaonesha makovu yake na kula samaki mbele yao. Badala yake, kisha akawapeleka katika Neno na kuwaonesha msingi wa kiunabii wa kazi na huduma Yake. Yaani, haidhuru uzoefu waliokuwa nao pamoja naye ulikuwa mkubwa kiasi gani, Yesu bado alitaka imani yao iwekwe katika Neno la Mungu. 

“Hayo ndiyo maneno yangu niliyowaambia nilipokuwa nikali pamoja nanyi, ya kwamba ni lazima yatimizwe yote niliyoandikiwa katika Torati ya Musa, na katika manabii na Zaburi” (Luka 24:44). 

Hapa, pia, tunapata motisha wenye nguvu kwa ajili ya kushuhudia, kwa ajili ya utume: Neno la Mungu. Yesu alijua kwamba ili kuimarisha uzoefu wa wanafunzi, walihitaji kuelewa kwa nini ilimpasa kufa na ufufuo Wake ulimaanisha nini. Walihitaji mtazamo wao wa kiulimwengu kuhamishwa kutoka katika ufalme wa kisiasa na wa kidunia hadi kwenye suluhisho kuu la dhambi na ushindi wa Kristo dhidi ya kifo. Injili ilikuwa zaidi ya kupata uhuru wa kisiasa kwa Israeli. llifunua ushindi wa Kristo dhidi ya Shetani na kuhakikishia kwamba siku moja uovu wote ulimwenguni ungeangamizwa, kwamba dunia ingeumbwa upya, na kwamba Mungu angekuwa miongoni mwa watu Wake. “Akawafunulia akili zao” (Luka 24:45) ili wapate kuzifahamu kweli hizi, ambazo walipaswa kuzishiriki na ulimwengu. 

Uzoefu wetu na Yesu hauwezi kudumishwa pasipo msingi wa Neno Lake, ikiwa ni pamoja na unabii unaoelekeza katika historia na matukio yanayoongoza hadi kufikia, pamoja na, ujio wa kwanza na wa pili wa Kristo. Tukizielewa kweli hizi kwa uthabiti, tunaweza kuwa tayari na kupata motisha kwa ajili ya utume. 

`Una msingi mzuri kiasi gani katika unabii unaoelekeza kwa Kristo, ujio Wake wa kwanza na wa pili? Hasa katika siku za mwisho, kwa nini lazima tujikite katika Neno la Mungu, pamoja na unabii, na kwa nini kuuelewa ni muhimu sana, hasa kwa ajili ya utume? `