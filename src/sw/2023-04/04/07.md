---
title:  Kujifunza Zaidi
date:  27/10/2023
---

“Upendo kwa roho zilizokuwa zikiangamia ndio uliosukuma ombi la Ibrahimu, Wakati ambapo alichukia dhambi za mji huo mwovu, alitamani kwamba wenye dhambi waokolewe. Shauku yake kuu kwa ajili ya Sodoma inaonyesha hamasa tunayotakiwa kuwa nayo kwa wenye dhambi wasiotubu. Tunapaswa kuichukia dhambi, lakini kuwa na huruma na upendo kwa mwenye dhambi. Kila mahali kutuzunguka kuna roho zinazokwenda kwenye uangamivu wa kutisha, usiokuwa na tumaini, kama ule ulioishukia Sodoma. Kila siku mlango wa rehema kwa wengine unafungwa. Kila saa baadhi huvuka mpaka wasikoweza tena kufikiwa na rehema. Na hivi ziko wapi sauti za maonyo na nasaha ili kumhimiza mwenye dhambi ayakimbie maangamizi haya ya kutisha? Iko wapi mikono iliyonyooshwa ili kumrudisha kutoka mautini? Wako wapi wale ambao kwa unyenyekevu na imani stahimilivu wanamsihi Mungu kwa ajili ya mwenye dhambi huyo? 

“Nia ya Ibrahimu ilikuwa nia ya Kristo. Mwana wa Mungu Yeye Mwenyewe ni Mwombezi mkuu kwa niaba ya mwenye dhambi. Yeye aliyelipa gharama ya ukombozi wa watu anajua thamani ya roho ya mwanadamu. Kwa chuki dhidi ya uovu kiasi ambacho kinaweza kupatikana tu katika asili iliyo safi, isiyo na doa, Kristo alionesha kwa mwenye dhambi upendo ambao wema usio na mwisho pekee ungeweza kuwa nao. Katika mateso ya kusulubiwa, Yeye Mwenyewe akiwa amezidiwa na mzigo mzito wa dhambi za ulimwengu mzima, aliomba kwa ajili ya wale waliomshutumu na kumwua, ‘Baba, uwasamehe; kwa kuwa hawajui watendalo: Luka 23:34.”_—Ellen G. White, Wazee na Manabii, uk. 137, 138. _

“Ibrahimu aliheshimiwa na mataifa yaliyomzunguka kama mfalme mwenye nguvu na mtawala mwenye hekima na hodari. Hakuficha mvuto wake kwa jirani zake. Maisha na tabia yake, katika utofauti wake dhahiri dhidi ya ule wa waabudu sanamu, ulikuwa mvuto wa imani ya kweli. Utii wake kwa Mungu haukuwa wa kuyumba, huku uchangamfu wake pamoja na wema wake vikichochea imani na urafiki, na ukuu wake wenye unyofu ukimletea mvuto wa heshima na staha.” _—Wazee na Manabii, uk. 130. _

**Masawali ya Kujadili**

`1. Ni mifano gani mingine kutoka katika Maandiko inayotuonesha mtu ambaye alitimiza wito wake kwa utume? Vipi kuhusu Yohana Mbatizaji? Je, unaweza kumwita aliyefanikiwa?`

`2. Soma Mwanzo 19:30-36. Hili linatuambia nini kuhusu tabia ya baadhi ya wale waliookolewa kutoka Sodoma?`

`3. Ni masomo gani mengine tunayoweza kujifunza kutokana na mfano wa Ibrahimu kuhusu utume na jinsi unavyofanywa?`

`4. Fikiria hili: Je, ungeweza kuuchukulia uombezi wa Ibrahimu kwa Sodoma na Gomora kuwa wenye mafanikio au ulioshindwa?`