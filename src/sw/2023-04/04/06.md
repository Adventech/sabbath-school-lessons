---
title:  Kujisalimisha kwa Mapenzi ya Mungu
date:  26/10/2023
---

`Soma Mwanzo 12:1-9. Mafungu haya yanafundisha nini kuhusu kujisalimisha kwa mapenzi ya Mungu, hata wakati njia iliyo mbele haionekani kuwa wazi? `

Moja ya sifa kuu za Ibrahimu ilikuwa kujisalimisha kwake kwa mapenzi ya Mungu. Uzoefu wote wa Ibrahimu pamoja na Mungu ulikuwa na sifa ya utii huu. 

_Wito wake:_ Ibrahimu alipokea wito wenye changamoto toka mbinguni: “BWANA akamwambia Abramu, Toka wewe katika nchi yako, na jamaa zako, na nyumba ya baba yako, uende mpaka nchi nitakayokuonesha” (Mwa. 12:1). Aliposikia sauti kutoka mbinguni, mwitikio wake wa kwanza ungeweza kuwa kuipuuza sauti hii, akifikiri alikuwa ndotoni. Au angeweza kupinga ujumbe huo, akisema kitu kama vile, sitaki kwenda; Nayapenda maisha ya hapa. “ ‘Nchi nitakuonyesha’ ” huenda ilionekana kuwa maelezo ya ajabu ya anakoelekea! Lakini alikubali wito. Alisalimisha mapenzi yake kwa mapenzi ya Mungu na kuacha nyumba ya baba yake na nchi yake: “Abramu akaenda, kama BWANA alivyomwamuru” (Mwanzo 12:4). 

_Uchaguzi wa nchi:_ Ugomvi ulizuka kati ya watumishi wa Lutu na wale wa Ibrahimu, lakini Ibrahimu hakuwa mtu wa kupigana na ndugu zake wa damu. Alitii mapenzi ya Mungu, ambaye alimbariki tena: “Bwana akamwambia Abramu, alipokwisha kutengana na Lutu, ‘Inua sasa macho yako, ukatazame kutoka hapo ulipo, upande wa kaskazini, na wa kusini na wa mashariki na wa magharibi; maana nchi hii yote uionayo, nitakupa wewe na uzao wako hata milele’ ” (Mwa. 13:14, 15). 

_Kuangamizwa kwa Sodoma na Gomora:_ Mungu alipomfunulia Ibrahimu hatima ya miji hii miwili, Ibrahimu, akiwa amejaa upendo, alijaribu kuiokoa miji hiyo. Kwa sababu hakukuwa na hata watu kumi wenye haki katika miji hiyo, miji hiyo iliangamizwa. Ibrahimu alijisalimisha kwa mapenzi ya Mungu na kukubali hukumu ya Mungu Juu ya miji hii. 

Bwana aliweza kumtumia Ibrahimu kwa sababu ya kujisalimisha kwake kwa Mungu katika hali zote. Ni lazima iwe vivyo hivyo na kwetu, sisi leo. 

`Changamoto: Katika miji yetu, tunakabiliwa na vikwazo katika kuhubiri injili ipasavyo na kwa ufanisi. Tunahitaji kumwomba Mungu aingilie kati. `

`Kabili Changamoto: Tafuta namna ya kuwasiliana na mtu ambaye anaathiriwa moja kwa moja na hali ngumu kama yako. Mwambie mtu huyo kuwa unamwombea, na mwombe Mungu akuoneshe unachoweza kufanya ili kumsaidia.`