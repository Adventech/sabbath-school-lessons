---
title:  Roho ya Ibrahimu ya Maombi
date:  24/10/2023
---

`Soma Mwanzo 18:23-32 na Yakobo 5:16. Hili linapaswa kutufundisha nini kuhusu nguvu ya maombi ya kuwaombea wengine? `

Mazungumzo kati ya Ibrahimu na Mungu ni kielelezo, mfano, wa sala ya kuwaombea wengine. Ibrahimu anawasilishwa katika sura hii kama mwombezi mbele za Mungu kwa ajili ya watu wa Sodoma na Gomora. Alikuwa akisihi kwa ajili yao, kwa niaba yao; yaani, kwa namna fulani alikuwa akitenda kama kielelezo, mfano, wa Yesu kama Mwombezi wetu mbele za Baba. Utume wetu leo utafanikiwa ikiwa tu tutaendelea na aina hizi za maombi. 

Ibrahimu alijifunza kuwapenda wakaaji wa Sodoma, Gomora, na miji mingine ya karibu. Hii ndiyo sababu maombi yake yalikuwa ya uaminifu na ya dhati. Tayari alikuwa amepigana na baadhi ya wafalme ambao walikuwa wamewashinda wafalme wa Sodoma na Gomora. Baada ya ushindi wa Ibrahimu, Bera, Mfalme wa Sodoma, alikuja kukutana na Ibrahimu na Melkizedeki. Bera aliomba watu wake warudi makwao: “ ‘Nipe mimi hao watu, na hizo mali uchukue wewe’ ” (Mwa. 14:21). Hii ni dalili ya upendo wa mfalme huyu kwa watu wake. Kwa kuwa moja ya sifa kuu za Ibrahimu ilikuwa upendo, aliwapenda wafalme wa Sodoma na Gomora, naye akawaombea na watu wao. “Upendo kwa roho zilizokuwa zikiangamia ndio uliosukuma ombi la Ibrahimu.” _—Ellen G. White, Wazee na Manabii, uk. 137. _

Ibrahimu alionesha unyenyekevu na ustahimilivu katika maombi yake. Mara tu Mungu alipokubali ombi la kwanza, la kuokoa mji huo ikiwa watu 50 wenye haki wangekuwa wakiishi humo, aliendelea na maombezi yake. 

Utume wetu hauwezi kufanikiwa bila maombi, sala za kuwaombea wengine. Baada ya kukutana na mtu, baada ya kutoa hubiri au kujifunza Biblia, ni lazima tuwaombee watu ambao tumekutana nao. Mungu anasikiliza maombi haya kwa kugusa mioyo ya watu tuliokutana nao. Si maneno au umbuji wetu utakaowaongoa marafiki au watu tunaowafahamu—ni Roho Mtakatifu. Hii ndiyo sababu katika utume wowote tunaojihusisha nao, ni lazima tumwombee kila mtu binafsi.

`Soma Warumi 8:34 na Waebrania 7:25. Yanatuambia nini kuhusu kile ambacho Yesu anafanya kwa ajili yetu, na ni kwa namna gani ukweli huu unaweza kutusaidia kuelewa vyema wajibu wetu wenyewe kama waombezi kwa ajili ya wengine?`