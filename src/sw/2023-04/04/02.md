---
title:  Kipawa cha Ukarimu
date:  22/10/2023
---

`Soma Mwanzo 18:1-15. Ni vipengele gani vya ukarimu vinadhihirishwa katika mwitikio wa Ibrahimu kwa wageni wake? `

Ibrahimu alikuwa ameketi langoni mwa hema yake wakati wa jua kali. Tabia hii haikuwa ya kawaida. Wakati huo wa mchana katika majira ya joto, wakati jua liko utosini, kila mtu anatafuta kivuli na upepo mwanana. Lakini, huenda, Ibrahimu alikuwa akivumilia joto hilo ili kumsaidia mtu yeyote ambaye labda alikuwa akipita? 

Akiwa hapo, aliona wasafiri watatu. Mazoea yake, huenda, yalikuwa kuonesha ukarimu kwa wageni. Hii ndiyo sababu mpango wa kukutana ulitoka kwa Ibrahimu: katika andiko alikimbia kuelekea kwao kutoka kwenye mlango wa hema yake. Yaani, na jambo hili ni muhimu: Ibrahimu alichukua hatua ya kwanza kukutana nao hata kabla hawajafika kwake. 

“ ‘Na yaletwe basi maji kidogo mkanawe miguu, mkapumzike chini ya mti huu. Nami nitaleta chakula kidogo, mkaburudishe moyo, baadaye mwendelee, iwapo mmemjia mtumwa wenu.’ ” (Mwa. 18:4, 5). 

Ibrahimu alifahamu utume wake, ambao ulikuwa ni kushiriki na kila mtu elimu ya Bwana katika ulimwengu uliomezwa na upagani, ibada ya sanamu, na ibada ya kuabudu miungu mingi. Kama tunavyoweza kuona katika tukio hili, njia yake ya haraka zaidi ya kutimiza utume wake ilikuwa ni kwa kuwakaribisha wageni hawa, ambao walionekana kuwa wametokea tu katika upeo wa macho. 

Wakati uo huo, “kaya kubwa ya Ibrahimu ilikuwa na watu zaidi ya elfu moja, wengi wao wakiwa wakuu wa familia, na si wachache lakini waliokuwa wameongolewa karibuni kutoka katika upagani. Kaya kama hiyo ilihitaji uongozi thabiti. Hakuna mbinu dhaifu, zisizo na msimamo zingetosheleza. ... Mvuto wa Abrahamu ulienea zaidi ya nyumba yake mwenyewe. Popote alipopiga hema yake, alisimamisha kando yake madhabahu kwa ajili ya kutoa dhabihu na ibada. Hema ilipoondolewa, madhabahu ilibaki; na Wakanaani wengi wanaozunguka zunguka, ambao ujuzi wao wa Mungu ulikuwa umepatikana kutokana na maisha ya Ibrahimu mtumishi Wake, walitumia muda katika madhabahu hayo ili kutoa dhabihu kwa Yehova.”_—Ellen. G. White, Education, uk. 187. _

Tangu mwanzo, mtu huyu alielewa kwamba Mungu alikuwa amemwita kwa ajili ya utume, na kwamba kwenda kwake katika Nchi ya Ahadi hakukuwa kwa ajili ya likizo bali kuwa baraka kwa wale waliomzunguka na, kupitia uzao wake, kwa ulimwengu.

`Ni kanuni zipi za mfano wa Ibrahimu wa ukarimu unaweza kuiga katika maisha yako mwenyewe? `