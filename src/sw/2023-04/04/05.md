---
title:  Utume wa Ibrahimu
date:  25/10/2023
---

`Soma Mwanzo 19:1—29. Matokeo ya roho ya Ibrahimu ya ukarimu, upendo, na maombi yalikuwa nini? `

Andiko linatoa ishara ya kuvutia kuhusu nafasi ya Lutu katika mji wa Sodoma: “Lutu alikuwa amekaa mlangoni pa Sodoma” (Mwanzo 19:1). Hii ina maana kwamba alikuwa mtu maarufu katika mji huo, kwa hakika afisa wa umma, kwa sababu kukaa langoni ni fursa ya maofisa, waamuzi, na wafalme (2 Sam. 19:8, Yer. 38:7, Rut. 4:1). 

Mwanzo 19 inakaribia kufanana na sura ya 18 na kisa cha malaika pamoja na Ibrahimu. Ibrahimu na Lutu walikuwa wameketi kila mmoja kwenye mlango au lango (Mwa. 18:1, Mwa. 19:1); Ibrahimu na Lutu kila mmoja aliwakaribisha wageni wapumzike katika makao yao (Mwa. 18:3, 4; Mwa. 19:2); Ibrahimu na Lutu kila mmoja aliandaa chakula kwa ajili ya wageni wao (Mwa. 18:4—8 , Mwa. 19:3). Hata kama alikuwa na makosa mengine, Lutu alikuwa na sifa nzuri, inaonekana. 

“Ndipo Bwana akanyesha juu ya Sodoma na juu ya Gomora kiberiti na moto toka mbinguni kwa Bwana. Akaangusha miji hiyo na Bonde lote, na wote waliokaa katika miji hiyo, na yote yaliyomea katika nchi ile” (Mwa. 19:24, 25). 

Hatujui ni watu wangapi walikuwa wakiishi katika miji ya Sodoma na Gomora wakati wa simulizi hili, lakini kati ya maelfu ya watu hawa wanne tu waliondoka katika mji, na watatu tu waliokolewa. Vivyo hivyo kwa gharika ya Mwanzo. Hatujui ni wangapi waliokuwa hai wakati huo, lakini tunajua kwamba wengi wao hawakuokolewa. 

Idadi ndogo ya wakazi wa Sodoma ambao waliokolewa ina maana kwa ajili ya utume wetu wenyewe: si kila mtu ataokolewa. Tungependa kila mtu amkubali Yesu na mpango wake wa wokovu, lakini kila mtu ana uhuru wa kuchagua. Kazi yetu ni kuwaalika watu wengi iwezekanavyo kufanya uchaguzi kwa ajili ya Yesu. Tunapotekeleza utume wetu, Mungu anatusaidia kupitia Roho Mtakatifu, lakini hataenda kinyume na mapenzi ya mtu yeyote. Uhuru wa kuchagua unamaanisha kwamba, mwishoni, haidhuru tunafanya nini, haidhuru tunaomba kiasi gani, wokovu unakuja kwa kadri ya uchaguzi wa kila mtu. 

`Tunawezaje kujifunza kutovunjika moyo ikiwa hatuoni matokeo yale tunayoyataka tunapofanya utume?`