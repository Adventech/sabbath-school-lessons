---
title:  Upendo wa Ibrahimu kwa Kila Mtu
date:  23/10/2023
---

`Soma Mwanzo 18:16-33, Abrahamu alitumiaje sifa yake kuu ya upendg kwa watu wote bila kutofautisha kabila, rangi, au jamaa? `

Sifa ya pili ya Ibrahimu inayochukuliwa katika Mwanzo 18 ilikuwa upendo wake kwa watu, hata kwa wale ambao hakuwafahamu binafsi, Hili ni somo kubwa kwa kila mmoja wetu. Watu wa Sodoma na Gomora walikuwa wenye dhambi, mbali sana na maadili yake, lakini moyo wake ulikuwa umejaa upendo kwa kila mtu bila ubaguzi wowote wa rangi, jinsi, lugha, au dini. 

Kisha, Mungu, anamfunulia Ibrahimu uamuzi Wake wa kuteketeza miji ya Sodoma na Gomora. “Bwana akasema, ‘Kwa kuwa kilio cha Sodoma na Gomora kimezidi, na dhambi zao zimeongezeka sana, basi, nitashuka sasa nione kama wanayotenda ni kiasi cha kilio kilichonijia; na kama sivyo, nitajua’ ” (Mwa. 18:20, 21). 

Kwa unyenyekevu na heshima kubwa, Ibrahimu alielekeza ombi lake kwa Mungu: “ ‘Hasha usifanye hivyo, ukamwue mwenye haki pamoja na mwovu, mwenye haki awe kama mwovu. Hasha; Mhukumu ulimwengu wote asitende haki?’ ” (Mwanzo 18:25). 

Kupitia upendo wake, Ibrahimu alitumaini kuwaokoa watu wote katika miji hii, si wenye haki tu. Bila shaka, Ibrahimu alijua jinsi watu walioishi humo walivyokuwa wabaya na waovu. Ni nani anayejua ni visa gani alisikia kuhusu watu hao na matendo yao? Na kutokana na kile tunachokijua kuhusiana nao, kama inavyofunuliwa katika sura inayofuata, na kisa kiovu cha Lutu na kundi la watu nje ya nyumba yake (tazama Mwa. 19:1-11), hawa walikuwa watu waovu sana. 

Lakini Ibrahimu, akijua mwenyewe upendo wa Mungu, alimwomba kwa niaba yao. Ibrahimu alijua kwamba wanadamu daima wanaweza kumrudia Mungu kwa toba. Kwa Ibrahimu, kuwaokoa wenyeji wa miji hii kungewapa nafasi ya kutubu. 

Hatimaye, Ibrahimu alijenga ombi lake juu ya kile alichojua binafsi kuhusu upendo wa Mungu kwa wanadamu. Yeye mwenyewe alikuwa na upendo mwingi kwa wenye dhambi, na alijua kwamba maadamu kuna uhai, kuna tumaini la wokovu.

`Kwa nini kuwaombea wengine ni muhimu sana katika maisha yetu ya maombi? Kwa namna gani kuwaombea wengine wenye uhitaji kunaweza kutusaidia kukua kiroho na kupata uzoefu zaidi wa uhalisi wa upendo wa Mungu kwa wenye dhambi?`