---
title:  'Visingizio Vyetu: Hofu'
date:  29/10/2023
---

`Soma Nahumu 1:1; Nahumu 3:1-4; na 2 Wafalme 17:5, 6; 2 Wafalme 19:32-37. Mafungu haya yanafunua nini kuhusu Ninawi na uhusiano kati ya Ashuru na Israeli? Uhusiano huu unaweza kuwa uliathiri vipi uamuzi wa Yona wa kwenda Tarshishi badala yake?`

Moja ya sababu iliyomfanya Yona asitake kwenda Ninawi ilikuwa hofu. Waashuru walikuwa adui wa kuogofya, na Ninawi ulikuwa mji mkuu wa ufalme huo. 

“Miongoni mwa majiji ya ulimwengu wa kale katika siku za Israeli iliyogawanyika mojawapo ya majiji makubwa zaidi lilikuwa Ninawi, jiji kuu la milki ya Ashuru. .... Wakati wa mafanikio yake ya muda Ninawi ilikuwa kitovu cha uhalifu na uovu. Uvuvio umeitambulisha kama ‘mji wa damu,  ..... aliyejaa uongo na unyang’anyi.’ Kwa lugha ya kitamathali nabii Nahumu alilinganisha Waninawi na simba mkatili, mkali. ‘Ni nani,’ akauliza, ‘uovu wako haujapita juu ya nani?’ Nahumu 3:1, 19” _—Ellen G. White, Prophets and Kings, uk. 265. _

Ninawi ulikuwa mji mzuri sana. Wanahistoria wanatuambia kwamba Senakeribu aliupanua sana mji, ikiwa ni pamoja na kujenga jumba kubwa la kifalme la kusini-magharibi ambalo pekee lilikuwa na urefu wa futi 1,650 kwa futi 794. (mita 503 kwa 242) na kuwa na angalau vyumba 80. Pia alijenga mifereji 18 kuleta maji mjini kutoka umbali kama maili 40 hivi (kilomita 65). Ukubwa wake pekee ungekuwa wa kutisha. 

Lakini Waashuru pia walikuwa wakatili. Katika simulizi lake la kutekwa kwa Babeli, Senakeribu alijigamba kwamba alijaza barabara maiti za wakaaji wake, wadogo kwa wakubwa, na picha za uchongaji zilizopatikana wakati wa uchimbuaji zinaonesha picha za askari wakiwatundika watu waliouawa. Hawa hawakuwa watu uliotaka kuwavuka; hawakukirihiwa kutumia ukatili, na wakatili bila sababu, pia, dhidi ya wale ambao hawakuwapenda. Kwa kweli, alipofikiria kutembea kati ya umati wa watu huko Ninawi, Yona alitetemeka kwa hofu. 

Licha ya haya yote, mara nyingi tunasoma kisa cha Yona kwa kutokubaliana naye kuruhusu hofu izuie kutekeleza maagizo ya Mungu. Tunachoshindwa kutambua ni kwamba tunaweza kufanya kitu kile kile, (_yaani, kuruhusu tutawaliwe na hofu yetu badala ya Mungu_). 

`Fikiria wakati ambapo ulihisi sana kwamba Mungu alikuwa akikuelekeza kufanya jambo ambalo wewe, kwa hofu, hukutaka kulifanya. Ni masomo gani umejifunza kutokana na uzoefu huo?`