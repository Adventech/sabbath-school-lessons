---
title:  'Visingizio Vyetu: Makabiliano ya Wasiwasi Sana'
date:  01/11/2023
---

`“Ee Bwana; sivyo hivyo nilivyosema, hapo nilipokuwa katika nchi yangu? Hii ndiyo sababu nalifanya haraka kukimbilia Tarshishi; kwa maana nalijua ya kuwa wewe u Mungu mwenye neema, umejaa huruma, si mwepesi wa hasira, u mwingi wa rehema, nawe waghairi mabaya” (Yon. 4:2). Ni ombi zuri lililoje kwa upande wa Yona. Au siyo? `

`Soma Yona 4. Tatizo la mtu huyu lilikuwa nini? `

Yona alikuwa na chuki kubwa sana kwa watu ambao Mungu alimtuma kwao kiasi kwamba aliona ni afadhali afe kuliko kudharauliwa wakati kushindwa kwa mahubiri yake ya siku ya hukumu dhidi ya Ninawi kulipofunuliwa. Yona alitaka Ninawi iwe Sodoma na Gomora inayofuata. Alikuwa akitarajia hukumu ya Mungu juu ya watu hawa waliochukiwa. Wakati haikutokea, mtazamo wake wa kilimwengu ulikuwa unatikiswa sana, na Yona alikuwa tayari kufa kuliko kuruhusu ulimwengu wake kupinduliwa. 

Kwa mara ya pili katika kisa cha Yona, Mungu anamkabili, si kwa mahubiri au msemo bali kwa uzoefu. Mitazamo ya kiulimwengu haijengwi inapohitajika. Wala haibadiliki kwa sababu tunasikia mitazamo mipya au tofauti. Mitazamo ya kiulimwengu mara nyingi inajengwa na kubadilishwa kutokana na uzoefu wa maisha na jinsi inavyofasiriwa au kuelezewa. 

Uzoefu mpya ambao Mungu alitoa ulikuwa wa kumsaidia Yona kutambua mtazamo wake wa kiulimwengu uliopotoka. Mungu aliufanya mmea kukua kimuujiza kiasi cha kutosha kwa siku moja kutoa kivuli cha kutosha kumkinga Yona na jua kali. Yona alishukuru, si kwa ajili ya Mungu, aliyefanya muujiza huo, bali kwa ajili ya mmea huo. Badala ya kuona huu kama muujiza usiostahiliwa, aliuona kama baraka ifaayo na iliyostahiliwa kabisa iliyotokana na matendo yake mema. Mmea huo ulipokufa, ilikuwa ni bahati mbaya iliyomfanya Yona kuwa na hasira na mwenye wahaka katika kujithamini kwake, na mawazo yake yakawa ya kujiua. 

Uzoefu huo unafuatwa na sauti ya Mungu ya marudi kwa upole, ikimsaidia Yona kuona jinsi ulivyokuwa upumbavu kwake kuthamini sana mmea kuliko maelfu mengi ya wanaume, wanawake, na watoto huko Ninawi, pamoja na wanyama wao.

`Kisa hakimaliziki kwa mwisho wa toba ya Yona. Badala yake, kisa ambacho hakijakamilika kinatugeukia sisi. Tutafanya nini kuhusu jinsi Mungu anavyojishughulisha na waovu, waonevu, na ambao hawajafikiwa ulimwenguni pote?`