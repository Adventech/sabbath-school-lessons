---
title:  Mimi Hapa, Nitume Mimi
date:  02/11/2023
---

Kisa cha Yona kinashangaza sana. Ukweli kwamba Mungu angeweza kuwaokoa Wa ninawi licha ya ushuhuda mbaya wa Yona ni ukumbusho wa kutosha kwamba jukumu letu ni kuwa mfereji tu kwa ajili ya Mungu, ambaye peke yake anaweza kuisadikisha na kuigeuza mioyo. Ni ukumbusho kwamba Mungu anatafuta tu wajumbe walio tayari na wanyenyekevu ambao watafuata maelekezo yake. 

`Soma Isaya 6:1-8. Ni wazo gani kuu lililoelezewa katika kifungu hiki? `

Kuna wito hapo. Mungu anatafuta watu wa kujitolea. Tunapaswa kuitikia wito huo kwa kujisalimisha kwa uongozi wake, kuisikiliza sauti yake, na kisha kuchagua kutii chochote anachotuambia. 

Kisa cha Yona pia kinafunua upendo wa Mungu kwa watu wanaoishi mahali ambapo upendo wake hauhisiwi na sauti yake haisikiwi. Kama vile Mungu alivyokuwa na huruma kwa Ninawi, Anahurumia mamilioni ya watu wanaoishi katika miji leo, ambapo majengo yanachukua nafasi ya miti na maua, na kelele za kila mara hufanya iwe vigumu kutulia na kusikiliza. Kuhusu Ninawi Mungu alisema, “wasioweza kupambanua katika mkono wao wa kulia na mkono wao wa kushoto” (tazama Yon. 4:11). Mungu anahitaji wajumbe walio tayari kupeleka ujumbe wake wa tumaini kwa wale waliozidiwa na shughuli nyingi na ugumu wa maisha. 

`Isaya alisikia sauti ikisema, Ni nani atakayekwenda? Jibu lako litakuwa nini? `

`Changamoto: Katika karatasi tupu au katika shajara yako ya maombi, andika orodha ya watu 10 unaowajua si waumini. Tutawaita “wanafunzi” wako. Waorodheshe kwa majina ikiwezekana. Iweke orodha hii karibu nawe, na kwa sehemu ya robo iliyosalia, omba kila siku kwa ajili ya kila mmoja wa wanafunzi wako kumi. Omba kwamba Mungu akusaidie mwe marafiki wa kawaida na wale unaofahamiana nao. Omba ili uweze kukuza urafiki wa kina, wa karibu zaidi, wa kuaminiana na marafiki zako wa kawaida. Kadri unavyoimarisha uhusiano wako, tazama kwa uangalifu na usikilize ili uweze kutambua mahitaji yao mahususi, machungu, na maumivu. Kisha omba kwamba Mungu akutane nao katika eneo hilo la uhitaji. `

`Kabili Changamoto: Chagua mji ulio karibu nawe pamoja na mji katika sehemu nyingine ya ulimwengu. Anza kuwaombea watu wanaoishi na kufanya kazi katika kila moja ya miji hiyo. Omba kwamba Mungu ainue uwepo wa Waadventista wenye nguvu ambao wanaweza kushiriki ukweli kama tunavyoujua—ukweli kuhusu ujio wa Yesu ulio karibu.`