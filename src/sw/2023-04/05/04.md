---
title:  'Visingizio Vyetu: Usumbufu'
date:  31/10/2023
---

Uzoefu wa Yona katika tumbo la samaki (tazama Yona 2) ulikuwa udhihirisho wa ajabu wa upendo na rehema za Mungu, na maombi ya Yona yanaonesha kwamba alielewa ujumbe wa Mungu wa upendo, Lakini kwa sababu tu alipata mkabiliano wa kushangaza na Mungu haikumaanisha kwamba mawazo yake ya zamani au mitazamo ingebadilika kwa urahisi, ingawa, hata hivyo, alienda Ninawi. 

`Soma Yona 3. Watu waliitikiaje kile Yona alichohubiri? Kuna masomo gani hapa kwa ajili yetu kuhusu kushuhudia? `

Haidhuru hisia binafsi za Yona zilikuwaje kuhusu Waninawi, alihubiri kile Mungu alichomwambia, na matokeo yalikuwa yenye kustaajabisha. Watu wa Ninawi waliguswa kutubu! Ndiyo, Yona alipaswa kupitia mengi, kufanya kile ambacho hakutaka kufanya, lakini alipokifanya, Mungu alitukuzwa. 

Kwa hivyo, utume wa Mungu unapelekwa mbele katika mabega ya wale walio tayari kutoa kafara, hata kama ni kwa kusitasita. Kanuni zetu lazima zitoe nafasi kwa kipaumbele cha Mungu kwa waliopotea. Kama Yona, nyakati fulani tunakuwa na ubaguzi unaotuzuia kumfikia mtu au kikundi fulani.

Kukabiliana na ubaguzi wetu kunahitaji unyenyekevu. Utume pia unahitaji muda na nguvu za kihisia. Kuwekeza katika maisha ya wengine na kuwajali kweli kweli kunaweza kulemea. Katika kizazi ambacho tuna msongo tukipambana na maisha na matatizo yetu wenyewe, kutoa msaada wa kihisia kunaweza kuonekana kuwa kwa kuchosha sana. 

Na hatimaye, kushiriki katika utume mara nyingi kunahitaji kwamba tubadili jinsi tunavyohisi kuhusu na kutumia pesa zetu. Iwe kuhusiana na kutoa huduma kwa watu, kununua machapisho na zana za kuifikia jamii, au kulipia huduma ili kupata muda kwa ajili ya kazi ya utume, kuna gharama zinazohusiana na utume. Vyo vyote itakavyokuwa, kazi ya utume inahitaji kujinyima. 

Habari njema ni kwamba licha ya udhaifu wa Yona, Mungu alitenda kazi kwa nguvu katika kuwaleta Waninawi katika toba. Cha kusikitisha, Yona hakushiriki baraka ya furaha ya mbinguni. 

`Ni kafara gani Mungu anakutaka utoe—au uwe tayari kutoa—kwa ajili ya kushiriki upendo Wake na mtu mwingine? Unaaminije kabisa kwamba atatimiza ahadi yake ya kutajirisha maisha yako kupitia kafara?`