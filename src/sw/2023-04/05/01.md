---
title:  Visingizio vya Kukwepa Utume
date:  28/10/2023
---

### Somo la Juma Hili
Yon. 1-4; Nah. 1:1; 2 Fal. 17:5, 6; Zab 24:1; Yak 1:27; Isa. 6:1-8. 

> <p>Fungu la Kukariri</p>
> “Kisha nikaisikia sauti ya Bwana, akisema, Nimtume nani, naye ni nani atakayekwenda kwa ajili yetu? Ndipo niliposema, Mimi hapa, nitume mimi.” (#Isaya 6:8#). 

Sio kila mtu aliyeitwa katika utume alikuwa mtiifu kama Ibrahimu. Yona ni mfano wake (soma Yona 1-4). Mungu anamwita Yona kupiga kelele juu ya Ninawi, mji mkuu wa Ashuru. Mji huu, uliokuwa Iraqi ya sasa, ulikuwa maili 560 kutoka Yerusalemu, safari ya mwezi mzima. Yona hakukataa tu kwenda—alikimbilia uelekeo tofauti. Alipofika Yafa, alikata tiketi ya kwenda Tarshishi, ambao sasa ni upande wa kusini mwa Uhispania. Kusafiri kwa meli safari ya maili 2,000 kungechukua angalau mwezi mmoja, kutegemeana na hali ya hewa. Kwa kutotaka kumkabili mfalme wa Ashuru, Yona alitumia mwezi ambao ungemchukua kufika Ninawi ili kuukimbia. Kwa nini yeye, mtu wa Mungu, alifanya hivyo? 

Watu wa Ninawi walikuwa waovu sana, watu waliojulikana kwa ubaya wao na ukatili na ambao walikuwa wameshambulia Israeli na Yuda. Hata hivyo, Mungu alimwita Yona aenda Ninawi na kupiga kelele juu ya uovu wake mkuu (Yon. 1:2). Maneno hapa yanafanana sana na maneno ambayo Mungu aliyatumia kwa Ibrahimu kuhusu Sodoma na Gomora, katika Mwanzo 18:20, 21. Hata hivyo, kama tutakavyoona, Yona hakuwa Ibrahimu. 

Tunaweza kujifunza nini kutokana na mtazamo wa Yona kuhusu Visingizio tunavyoweza kutoa ili tusifanye utume? 

_Jifunze somo la juma hili kwa maandalizi ya Sabato ya Novemba 4._