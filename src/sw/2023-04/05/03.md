---
title:  'Visingizio Vyetu: Mitazamo ya Uongo'
date:  30/10/2023
---

Dhoruba ilipokuja, Yona alijilaumu (Yon. 1:1-12). Mtazamo wake unadhihirisha jambo fulani kuhusu aina ya mtazamo wa kiulimwengu na ufahamu wa Mungu au “miungu” ambao wengi walikuwa nao wakati huo. Wakati miungu tofauti tofauti, waliamini, ilitawala katika nchi zao mbalimbali, bahari ilichukuliwa kama eneo lenye machafuko ya mapepo. Katika mtazamo wa kiulimwengu wa mabaharia, kafara ilihitajika ili kutuliza ghadhabu yao. Ingawa Yona alikuwa Mwebrania, yawezekana kabisa alikuwa na mtazamo wa kiulimwengu ambao uliathiriwa na imani za kimapokeo za nyakati zake. 

`Soma Yona 2:1-3, 7-10. Mafungu haya yanadhihirisha nini kuhusu jinsi Yona alivyoanza kuelewa majaliwa ya Mungu? `

Ingawa Yona alikuwa akikimbia kutoka eneo ambalo watu walimkiri Yehova kama Mungu wao, alijifunza (kupitia taabu) kwamba hata alipokuwa akisafiri kwenda katika tamaduni za kigeni, Yehova bado alikuwa Mtawala Mkuu. Upepo na mawimbi ni mali ya Mungu. Samaki, pia. “Nchi na vyote viijazavyo ni mali ya BWANA” (Zab. 24:1). Moyo wa Yona ulimgeukia Mtawala Mkuu wa nchi na bahari, na hivyo akaungama na kuokolewa. 

Sisi pia tunaweza kuwa na uelewa potovu juu ya Mungu na kile anachokitarajia kutoka kwetu. Uelewa potovu mmoja wa kawaida ni kwamba shauku ya Mungu kwetu ni kulenga kwa wokovu wetu wenyewe na kujitoa katika uovu wa ulimwengu unaotuzunguka. Ingawa tumeagizwa kujilinda “na dunia pasipo mawaa” (Yak. 1:27), lengo letu linapaswa kuhusu jinsi tunavyoweza kuleta baraka za Mungu na tumaini kwa wale wanaozihitaji. 

Uelewa potovu mwingine unaotuzuia kuukubali wito wa Mungu katika utume ni kuamini kwamba mafanikio yanatutegemea sisi. Hatuwezi kuokoa roho kama ambavyo Yona angeweza kuokoa Ninawi. Tunaweza kuwa na akili ya “mwokozi” kuhusu utume. Wito wetu si kufanya kazi ya kuokoa bali kushirikiana na Mungu katika kazi yake ya kuokoa. Tunatoa ushuhuda tukimsifu Mungu kwa njia maalum anazotubadilisha, lakini ni Mungu pekee awezaye kuwavuta watu Kwake. Tunaweza kupanda mbegu za kweli, lakini ni Mungu pekee anayeweza kuugeuza moyo. Mara nyingi tunachanganya jukumu letu na la Mungu, linalotosha kumfanya mtu yeyote kupata kisingizio cha kutoshuhudia. Ndiyo, Mungu alimtumia Yona, lakini ni Mungu pekee, si Yona, aliyeibadilisha Ninawi.

`Kuongoa roho ni kazi ngumu, ngumu sana kwa wanadamu kufanya peke yao. Tunawezaje kujifunza, badala yake, kumruhusu Mungu aongoe roho, lakini kupitia kwetu na maisha yetu na ushuhuda?`