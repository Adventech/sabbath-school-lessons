---
title:  Kuwapenda Wengine Kama Nafsi Zetu
date:  15/11/2023
---

`Soma Mathayo 22:37-40. Kile alichokisema Yesu Mwenyewe hapa kinafananaje na jibu lake kwa mwanasheria, katika Luka 10:27, 28? `

Kulingana na Mathayo 22:37-40, Yesu aliweka wazi kwamba udhihirisho wa kila siku wa imani ya kweli hutegemea amri hizi mbili. Na Luka 10:27, 28 inaweka wazi kwamba mtu akifanya mambo haya mawili, basi atapata uzima wa milele. 

“Upendo ndiyo kanuni ya msingi ya serikali ya Mungu mbinguni na duniani, na lazima uwe msingi wa tabia ya Mkristo. Hili pekee linaweza kumfanya na kumdumisha kuwa imara. Hili pekee linaweza kumwezesha kustahimili maonjo na majaribu” _—Ellen G. White, Christ's Object Lessons, uk. 49. _

`Soma Wagalatia 5:14; Mika 6:6-8; na 1 Yohana 4:20, 21. Mafungu haya yanakaziaje kile Yesu alichotuambia? `

Kwa mujibu wa Paulo, “Maana torati yote imetimilika katika neno moja, nalo ni hili, Umpende jirani yako kama nafsi yako” (Gal. 5:14). Kwa Paulo, kumpenda Mungu kunaweza kuonekana kivitendo tu wakati upendo huo unaoneshwa kwa mfano kwa namna tunavyowatendea wengine. Ingawa alisema kwamba “ ‘mwenye haki ataishi kwa imani’ ” (Rum. 1:17), lakini kuishi kwa imani si kitu ambacho kimejificha, kisichojulikana au kisichoonekana kwa wengine. Paulo, Mika, na Yohana wanaweka wazi kwamba matendo ya kivitendo yanadhihirisha uhalisi wa imani tunayoikiri. 

Katika 1 Wakorintho 13, Paulo alisema kwa mkazo mkubwa kwamba ikiwa mtu anadai kuwa na ujuzi mwingi, au kufanya matendo makuu, au kuwa na imani kubwa, au hata kutoa maisha yake, lakini hana upendo, basi mtu huyo amekuwa kama “shaba iliayo na upatu uvumao” (1 Kor. 13:1).

`Tazama nukuu ya Ellen G. White hapo juu. Ona kile anachosema kuhusu jinsi ambavyo katika upendo tu ndipo watu wanaweza kudumu kuwa imara na kuvumilia majaribu. Wazo hili linaoneshaje kwamba amri ya kupenda si wokovu kwa matendo, lakini badala yake, ni udhihirisho wa imani tuliyo nayo katika Yesu?`