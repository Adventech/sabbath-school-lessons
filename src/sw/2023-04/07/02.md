---
title:  Swali Muhimu Kuliko Yote
date:  12/11/2023
---

Sisi ni akina nani? Kwa nini tuko hapa? Nini kinatokea tunapokufa? Ni nini hatima yetu ya mwisho? Haya ni, kwa njia nyingi, maswali muhimu zaidi ambayo viumbe wanaopatikana na mauti, viumbe wanaojua kwamba wao ni wa kufa (_chaza na kuku, pia, ni wa kufa, lakini hawajui_), wanaweza kuuliza. Na, katika Injili ya Luka, mtu anakuja kwa Yesu na swali ambalo, kwa kweli, ni muhimu kuliko yote. 

`Soma Luka 10:25. Mwanasheria huyu aliuliza nini, na kwa nini aliliuliza? `

Haidhuru swali lenyewe lilikuwa zito kiasi gani, Biblia inasema wazi kwamba alikuja kumjaribu Yesu. Tunajua kwamba wakati mwingine baadhi ya watu wanaweza kuja na mashaka, hata kutokuamini, na wanaweza hata wasichukulie kwa uzito kuuliza kwao, lakini bado wanaweza kufikiwa. Hivi ndivyo Yesu alivyoshughulika kabisa na mwanasheria huyu, ingawa alijua kwamba kusudi la kwanza la mtu huyo halikuwa la kweli. Hata hivyo, kwa ajili ya mwanasheria na hadhira, swali hili lilikuwa ni mwanzo ambao Yesu angeweza kuutumia ili kuwachochea kuchunguza mioyo yao wenyewe. Hata akijua nia ya mwanasheria, Yesu asingempuuza au kumkosea heshima. 

Mwishoni, ni swali gani linaweza kuwa muhimu zaidi kuliko hili? “Nifanye nini ili niurithi uzima wa milele?” Haidhuru mila au desturi zetu za kidini ni zipi, nyuma ya hayo yote kuna swali hili muhimu. Kinyume na hili, ni nini kingine ni muhimu kwa viumbe ambao maisha yao yanaelezewa kama “mvuke uonekanao kwa kitambo kisha hutoweka” (Yakobo 4:14)? Kwa maana kuna chaguo gani lingine la uzima wa milele Zaidi ya kifo cha milele? 

`Soma 1 Wakorintho 15:30-32. Ni hoja gani ambayo Paulo anaizungumzia hapa inayosisitiza umuhimu wa uzima wa milele? `

Ijapokuwa nia yake ilikuwa ya kutiliwa shaka, mwanasheria huyo aliuliza swali muhimu, na Yesu, akiwa mwangalifu siku zote kutumia kila fursa kwa ajili ya utume, alitumia fursa hiyo kuzifikia roho. 

`Tunawezaje pia kuwa waangalifu kutumia fursa zozote tunazozipata ili kutoa ushuhuda, hata kama hali/mazingiza si mazuri? `