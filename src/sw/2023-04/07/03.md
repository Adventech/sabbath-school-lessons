---
title:  Mbinu na Jibu la Yesu
date:  13/11/2023
---

Biblia inatuambia kwamba mwanasheria alikuja kumjaribu Yesu, lakini Yesu alijua nia yake ni nini. Hakika Mungu anajua matamanio na shauku ya mioyo yetu kuliko sisi wenyewe tujuavyo. Na kwa hakika hatujui moyo au nia za wale wanaotuuliza, sivyo? 

Nyakati zingine watu wa dini zingine wanatuhoji kuhusu imani yetu. Kwa mfano, marafiki zetu Waislamu hutuuliza maswali yanayohusiana na uungu wa Yesu, kama vile, “Ni wapi katika Biblia ambapo Yesu alisema kwamba Yeye ni Mungu?” au “Kwa nini mnasema kuna Mungu mmoja wakati mna nafsi tatu katika Utatu?” Ingawa haya yanaonekana kuwa maswali yenye kuchokoza, hata hivyo uhitaji wa dhati wa Yesu unaweza kuwa wa dhati na unaweza kuashiria shauku ya kina au utupu wa wale wanaouliza maswali. Hatuijui mioyo yao; hatuhitaji kuijua. Tunahitaji tu kuwahudumia wengine kadri tuwezavyo, bila kujali nia zao za ndani kabisa. 

`Soma Mathayo 26:56; Matendo ya Mitume 17:11; 1 Wakorintho 15:3, na 2 Timotheo 3:16. Mafungu haya yanatusaidiaje kuelewa jibu la Yesu kwa mwanasheria katika Luka 10:26? `

Wakati mwingine tunataka majibu lakini hatufanyi juhudi wenyewe kuyatafuta. Yesu alisema: “ ‘Imeandikwa nini katika torati? Wasomaje?’ ” (Luka 10:26). Yesu alielekeza katika nyanja muhimu sana ya kujifunza. Badala ya kusikiliza tu yale ambayo wengine wanatuambia, tunahitaji kusoma Maandiko (Neno la Mungu) sisi wenyewe. Majibu tayari yapo, na Roho Mtakatifu anafanya kazi mioyoni mwetu ili kusisitiza kwetu kile tunachotakiwa kufanya. 

Mungu ametupatia Neno lake. Ndani yake, tunaweza kupata ukweli wote tunaohitaji kujua kuhusu jinsi tunavyopaswa kuishi, kuhusu jinsi tunavyopaswa kuwatendea wengine, na kuhusu jinsi tunavyoweza “kurithi uzima wa milele”’ Kwa hakika, kuna jukumu la walimu na wahudumu, lakini mwishowe, ni lazima twende katika Biblia kwa ajili ya kweli zilizo muhimu. “Neno lako ni taa ya miguu yangu na mwanga wa njia yangu” (Zab. 119:105). Fungu hili si ushairi tu; ni ukweli mtakatifu, unaotuelekeza katika Neno la Mungu na umuhimu wake kwa muumini. 

`Yesu, Neno la Mungu aliyefanyika mwili, daima aliwaelekeza watu katika Neno Lililoandikwa. Hili linapaswa kutuambia nini kuhusu umuhimu wa Biblia na kwa nini ni lazima tukatae hoja zozote za kifalsafa au kiteolojia zinazopunguza imani yetu katika Biblia?`