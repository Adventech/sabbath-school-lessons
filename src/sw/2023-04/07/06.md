---
title:  Kisa cha Msamaria Mwema Leo
date:  16/11/2023
---

Alipompongeza mwanasheria kwa kutoa jibu sahihi, Yesu alisema, “Fanya hivi nawe utaishi” (Luka 10:28), na hivyo, aligusa kiini kabisa cha moyo wa mtu huyo. Kutoa majibu yote sahihi ilikuwa rahisi kwa mwanasheria, lakini kufanya mambo hayo lilikuwa tatizo kubwa miaka 2,000 iliyopita—na bado ni tatizo kubwa la wengi wetu leo. Mwanasheria alitaka kumtega Yesu na kuonesha ujuzi wake. Aliuliza swali la nyongeza; “Jirani yangu ni nani?” (Luka 10:29). 

`Soma Luka 10:30-37. Unawezaje kutoa muhtasari wa maana ya Yesu katika kisa hiki? `

Je, kuna watu wanaotuzunguka ambao wametendewa isivyo haki na wengine? Je, tumefanya lolote tuwezalo kuwasaidia? 

Ni kweli kwamba wakati fulani wachungaji, wazee, na washiriki hawawasaidii wale wanaohitaji msaada. Wakati fulani watu wa imani nyingine wanaweza kuwa wema kwa watu katika jamii kuliko sisi. Tunaweza kuzungumzia kuwa wenye fadhili, lakini, wengine wanaweza kukidhi mahitaji ya watu ambayo hatuyashughulikii. Ikiwa imani yetu ina maana yoyote, ni lazima tuwafikie na kuwasaidia wale wenye mahitaji. 

Yesu alimalizia kisa cha Msamaria mwema kwa kuuliza ni nani kati ya wale watatu ambaye kwa hakika alikuwa jirani wa mtu aliyehitaji msaada. 

“Hivyo, swali, Jirani yangu ni nani?’ lilijibiwa milele. Kristo ameonesha kwamba jirani yetu hamaanishi yule tu tunayesali naye au wa imani yetu. Haimaanishi utofauti wa mbari, rangi, au tabaka. Jirani yetu ni kila mtu ambaye anahitaji msaada wetu. Jirani yetu ni kila mtu aliyejeruhiwa na kuumizwa na mwovu Shetani. Jirani yetu ni kila mtu ambaye ni mali ya Mungu.”_—Ellen G. White, Tumaini la Vizazi Vyote, Sehemu ya 2, uk. 114. _

`Changamoto: Anza kuomba kila siku kwa ajili ya mtu ambaye ni tofauti na wewe, au hata kwa ajili ya mtu ambaye wewe binafsi unaweza usimpende.`

`Kabili Changamoto: Orodhesha angalau majina matatu ya watu unaofahamiana nao (wasio Waadventista); tambua mahitaji yao (ya kihisia, kimwili, kijamii) na fikiria jinsi unavyoweza kuhudumia binafsi mahitaji hayo. Unaweza kuwafanyia nini kivitendo katika juma lijayo?`