---
title:  Kujifunza Zaidi
date:  17/11/2023
---

Soma Ellen G. White “Msamaria Mwema, uk. 109-116, katika Tumaini la Vizazi Vyote, Gombo la 2. 

Kuna watu wengi wenye njaa, wahitaji, na wanaotendewa vibaya katika ulimwengu wetu wa leo. Unaweza kufanya sehemu yako, haidhuru inaweza kuonekana kuwa “ndogo’” kiasi gani. Hatutatatua matatizo yote ya ulimwengu kabla Yesu hajarudi. Hatujaitwa kufanya hivyo. Lakini hadi wakati huo, kazi yetu inaweza kuwa ya msingi kama kumsaidia mtu ambaye unamjua hana chakula cha kutosha; au inaweza kuwa kumsaidia mshiriki wa kanisa ambaye anakabiliwa na udhalimu, hata ubaguzi, ambao unasalia kuwa tatizo halisi katika ulimwengu wetu, hata leo. 

“Dini iliyo safi, isiyo na taka mbele za Mungu Baba ni hii, “Kwenda kuwatazama yatima na wajane katika dhiki yao, na kujilinda na dunia pasipo mawaa. Matendo mema ni matunda ambayo Kristo anatutaka tuzae: maneno ya upole, matendo ya ukarimu, ya kuwajali kwa huruma maskini, wahitaji, na wanaoteseka. Wakati mioyo inapohurumia mioyo iliyolemewa na kukata tamaa na huzuni, wakati mkono unanyooshwa kwa maskini, wakati walio uchi wanavikwa, mgeni anakaribishwa kuketi sebuleni kwako na kupewa nafasi moyoni mwako, malaika wanasogea karibu zaidi, na wimbo wa kujibu unaitikiwa mbinguni. Kila tendo la haki, huruma, na ukarimu huleta nyimbo mbinguni. Baba katika kiti chake cha enzi huwatazama wale wanaotenda matendo haya ya huruma, na kuwahesabu pamoja na hazina zake za thamani sana. ‘Nao watakuwa wangu, asema Bwana wa Majeshi, katika siku ile niifanyayo; naam, watakuwa hazina yangu hasa’ Kila tendo la huruma kwa wahitaji, wanaoteseka, linachukuliwa kana kwamba limetendwa kwa Yesu. Unapowasaidia maskini, kuwahurumia wanaoteseka na kukandamizwa, na kufanya urafiki na yatima, mnajileta katika uhusiano wa karibu zaidi na Yesu.” _—Ellen G. White, Testimonies for the Church, vol. 2, uk. 25. _

**Masawali ya Kujadili**

`1. Tunawezaje kuhakikisha kwamba tunaelewa kwamba amri ya kumpenda Mungu na wengine si wokovu kwa matendo? Tunapozingatia Yesu ni nani, na kile alichotutendea msalabani (tazama Flp. 2:5-8), kwa nini wazo kwamba chochote tunachoweza kufanya ili kupata au kustahili wokovu ni kosa kubwa sana? Tunawezaje kujifunza kutofautisha kati ya kufanya kazi kwa ajili ya wokovu, ambalo ni kosa kubwa sana, na kudhihirisha katika maisha yetu wokovu ambao tayari tunao katika Yesu?`

`2. Tunawezaje kujifunza jinsi ya kutambua ubaguzi fulani tulio nao kwa watu walio tofauti na sisi?`

`3. Kando na vifungu vile tulivyosoma katika somo la juma hili, ni uungwaji mkono gani mwingine wa kimaandiko unaopata kwa ajili ya hitaji la kuonesha wema kwa wengine, pasipo kujali wao ni akina nani?`