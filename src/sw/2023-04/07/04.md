---
title:  Kuurithi Uzima wa Milele
date:  14/11/2023
---

`Soma Luka 10:27, 28. Jibu la mwanasheria lilikuwa nini kwa swali lake mwenyewe? `

Mwanasheria alikuwa ameuliza swali, na yeye mwenyewe alitoa jibu: “ ‘ “Mpende Bwana Mungu wako kwa moyo wako wote...” na “Mpende jirani yako kama nafsi yako” ’ ” (Luka 10:27). 

Jibu la Yesu lilikuwa nini? Alisema, “ ‘Umejibu vema’ ” (Luka 10:28). Yesu aliendelea kumpa changamoto ya kufanya jambo kuhusu hilo, kwa kusema, “ ‘Fanya hivi nawe utaishi’ ” (Luka 10:28). 

Kwa waumini wengi, kutoa majibu sahihi kuhusu mafundisho na imani si vigumu hivyo. Changamoto, badala yake, inakuja katika kufanya kile wanachojua ni sahihi na kufuata kile wanachoamini. Watu wengi ambao, ingawa wanajua vya kutosha kuokolewa, watapotea kwa sababu hawakutii walichojua. Hivi ndivyo suala hili lilivyo zito. Kujua tu kuhusu kumpenda Mungu na jirani yako hakutoshi. Unatakiwa kulitenda! 

`Soma Yakobo 2:17-22. Mafungu haya yanafananaje na kile Yesu alichomwambia mwanasheria? `

Ikiwa tunampenda Mungu, tutalisoma Neno Lake, tutaomba, tutazishika amri zake, na tutakuwa watiifu kwa sauti yake “kwa moyo wetu wote.” Nikisema ninawapenda wengine, lakini siwajali wengine kanisani, au nikipuuza mahitaji ya wengine ninapoweza kusaidia, imani yangu yafaa nini? Ukristo sio tu seti ya imani tofauti kabisa; ni mtindo wa maisha. 

“Ikiwa ndugu mwanamume au ndugu mwanamke yu uchi na kupungukiwa na riziki, na mtu wa kwenu akawaambia, Enendeni zenu kwa amani, mkaote moto na kushiba, lakini asiwape mahitaji ya mwili, yafaa nini?” (Yakobo 2:15, 16).

`Unajali kiasi gani kuhusu ustawi wa wengine? Ni kwa kiasi gani unafuata maneno ya Paulo: “Kila mtu asiangalie mambo yake mwenyewe, bali kila mtu aangalie mambo ya wengine” (Flp. 2:4)? Kwa neema ya Mungu, unawezaje kujifunza kuwajali wengine zaidi?`