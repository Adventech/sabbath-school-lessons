---
title:  Utume kwa Matajiri
date:  29/11/2023
---

`Soma Mathayo 19:16-22. Ni masomo gani tunaweza kujifunza kutokana na kisa hiki, ambapo, tofauti na Nikodemo, mtu hakumkubali Yesu? `

Kukutana kwa Yesu na yule mtawala kijana tajiri kunaonesha jinsi utajiri unavyoweza kuwa mtego hatari. Angalia maneno haya: “Nawaambia tena, Ni rahisi zaidi ngamia kupenya tundu ya sindano, kuliko tajiri kuingia katika ufalme wa Mungu” (Mt. 19:24). Hii, bila shaka, haimaanishi kwamba matajiri hawawezi kuokolewa, lakini tu kwamba, ikiwa watu hawa si waangalifu, utajiri wao kwa kweli unaweza kuwa kizuizi cha wokovu. 

Mwishoni, matajiri na maskini wanakabiliwa na hatima ile ile: kaburi. Hii ina maana kwamba matajiri wanahitaji sana wokovu kama mtu mwingine yeyote. Haidhuru fedha inaweza kununua nini, haiwezi kununua msamaha wa kifo. Msamaha huo unakuja tu kama zawadi, inayotolewa bure na Yesu kwa yeyote atakayeudai kwa imani. “ ‘Mimi ndimi huo ufufuo na uzima. Yeye aniaminiye Mimi, ajapokufa, atakuwa anaishi’ ” (Yn. 11:25). 

`Soma Luka 19:1-10. Nini kilileta tofauti katika kisa hiki, tofauti na kile kinachomhusu mtawala kijana tajiri? `

Zakayo alimjibu Yesu kwa namna ambayo, kwa bahati mbaya, yule mtawala kijana tajiri hakumjibu. Ona, Yesu hakumwambia Zakayo auze alicho nacho na kuwapa maskini, kama alivyofanya kwa mtawala kijana tajiri. Yesu lazima alijua jinsi mtawala tajiri alivyokuwa amefungamana na fedha zake, ndiyo maana Yesu alisema kile alichomwambia. Kinyume chake, ingawa hatujui yote yaliyosemwa Yesu alipokuwa nyumbani kwake, ni wazi kwamba Zakayo alisadikishwa na Yesu na alijua kwamba alipaswa kufanya mabadiliko fulani maishani mwake, hasa kuhusiana na mali yake. 

`“ ‘Kwani atafaidiwa nini mtu akiupata ulimwengu wote, na kupate hasara ya nafsi yake? Au mtu atatoa nini badala ya nafsi yake?’ ” (Mt. 16:26). Maneno haya yanapaswa kutuambia nini sote?`