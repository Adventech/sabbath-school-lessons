---
title:  Nebukadreza
date:  26/11/2023
---

Kama Waadventista wa Sabato, tunaamini katika kile kinachojulikana kama “upatanisho usio na mipaka” Hili linamaanisha kwamba, tofauti na baadhi ya Wakristo, tunaamini kwamba kifo cha Kristo kilikuwa kwa ajili ya wanadamu wote, si tu kundi maalum la wale walioamuliwa kabla na Mungu kwa ajili ya wokovu. Kwa sababu Mungu “hutaka watu wote waokolewe na kupata kujua yaliyo kweli” (1 Tim. 2:4), Yesu alijitoa mwenyewe kuwa dhabihu “kwa dhambi zetu, wala si kwa dhambi zetu tu, bali na kwa dhambi za ulimwengu wote” (1 Yn. 2:2). Ndiyo maana kila mtu alichaguliwa “katika Yeye kabla ya kuwekwa misingi ya ulimwengu” (Efe. 1:4), hata kama si kila mtu anayeitikia kwa kumchagua. Ndiyo sababu, pia, tunapata masimulizi katika Biblia ya watu wa namna zote wakifikiwa kwa ajili ya Mungu. 

`Soma Danieli 4. Nini kilimpata mfalme hapa, na hili linatuambia nini kuhusu wokovu kuja kwa mmoja wa watu wenye nguvu zaidi duniani? `

Mfano wa kuvutia katika Biblia wa jinsi Mungu anavyowafikia wasioamini wenye nguvu ni kisa cha Mfalme Nebukadneza. Hukumu ya Mungu ilitekelezwa juu yake kwa kufanana na wafalme fulani wa Israeli (tazama, kwa mfano, 2 Nya. 32:25, 26; 1 Fal. 14:21-31; 1 Sam. 28). Simulizi la Biblia la Nebukadreza, ambaye alipata fahamu zake na kumkiri Mungu Muumbaji, linaonesha kwamba Mungu anawajali matajiri na wenye uwezo, pamoja na wanyonge na wahitaji. Katika fungu la 37, mtu mwenye nguvu zaidi duniani alisema, “Basi mimi, Nebukadreza, namhimidi Mfalme wa mbinguni, namtukuza na kumheshimu; maana matendo yake yote ni kweli, na njia zake ni za adili; na wale waendao kwa kutakabari, yeye aweza kuwadhili” (Dan. 4:37). Laiti matajiri wote na wenye nguvu na wenye kiburi miongoni mwetu wanadamu tunaopatikana na mauti wangeelewa ukweli huu! 

Tunaweza kujifunza nini kutokana na kisa hiki? Kwanza, Mungu anawatumia waumini waliojitoa, kama vile Danieli, kama daraja la kuwafikia wenye nguvu wasioamini. Pili, Mungu anaweza kuingilia kati moja kwa moja katika mchakato wa ushuhudiaji ili kufikia wenye nguvu wasioamini. Nebukadreza alinyenyekezwa na Mungu kwa sababu ya kiburi na majivuno yake. Na ingawa hiki kilikuwa kisa cha kushangaza sana, kuna njia zingine nyingi ambazo matajiri na wenye nguvu na kiburi wanaweza kunyenyekezwa.

`Hata kama sisi si matajiri na wenye nguvu kulingana na viwango vya ulimwengu, kwa nini ni lazima tuwe waangalifu ili kuepuka aina ya kiburi ambacho mfalme huyu alidhihirisha? Kwa nini mtazamo huo unaweza kuwa rahisi kuwa nao kuliko tunavyoweza kufikiri?`