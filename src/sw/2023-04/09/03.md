---
title:  Naamani
date:  27/11/2023
---

Kristo alikufa kwa ajili ya wote, bila kujali asili yao, mali, kabila, au cheo/hadhi, Pasipo kukoma Mungu anawavuta wanadamu wote Kwake, ikiwa ni pamoja na wale watu wa tabaka la wasio Wakristo wenye nguvu duniani (_tazama Ellen G. White, The Acts of Apostles, uk. 416_). 

`Soma 2 Wafalme 5:1-19. Tunaweza kujifunza nini kutoka katika kisa hiki kuhusy kuwafikia watu kwa ajili ya Bwana? `

Katika 2 Wafalme 5:17-19, Naamani aliomba mambo mawili yasiyo ya kawaida baada ya kuponywa ukoma na Mungu. Kwanza, aliomba kuchukua udongo wa baghala wawili kutoka Israeli arudi nao Shamu kwa kusudi la kumwabudu Mungu aliye hai. Anasema, “Kwa maana mtumwa wako hatatoa tena sadaka ya kuteketezwa wala dhabihu kwa miungu mingine, ila kwa BWANA” (2 Fal. 5:17). 

Ingawa Naamani kwa wazi sasa ni muumini wa Mungu wa pekee wa kweli, ombi lake la kwanza linaonesha kwamba mvuto wa kipagani bado ulitawala mawazo yake kwa kiasi fulani. Jemadari wa Shamu alimchukulia Mungu wa Israeli kama mungu ambaye lazima aabudiwe katika ardhi ya asili ya nchi hiyo. Ingawa Naamani alikiri ukweli kwamba hakukuwa na Mungu zaidi ya Bwana wa Israeli, hakuwa ameondokana kabisa na dhana kwamba Mungu alikuwa, kwa njia fulani mahsusi, ana uhusiano na nchi/ardhi ya Israeli. Hivyo, katika nchi yake alitamani kuamwabudu Mungu katika udongo wa Israeli. 

Ombi la pili la Naamani linaonesha unyofu wa imani yake. Akiwa ameazimia kumtumikia Mungu wa mbinguni pekee, alitambua kutekeleza azimio kama hilo katika nchi yake yenye ibada ya sanamu isingekuwa rahisi. Zaidi ya hayo, mfalme wa Shamu bado alimwabudu mungu Rimoni, na katika kazi hii Naamani angehudumu kama msindikizaji wa mfalme. Wakati Naamani hakuwa na nia ya kuacha majukumu yake kwa mfalme wake wa kidunia, hakutaka kuchukuliwa kama anayemwabudu Rimoni. Baada ya kuusalimisha moyo wake kwa Yehova, Naamani hakutaka kufanya mapatano yoyote na ibada ya sanamu kwa kumwabudu mungu wa kipagani. Wala hakutaka habari imrudie Elisha kwamba alikuwa anafanya hivyo. 

Elisha alijibu ombi la Naamani kwa kusema “Enenda kwa amani” (2 Fal 5:19). “Maneno haya hayapaswi kufikiriwa kama yanayotoa ukubali au kutokukubali ombi la kuaga la Naamani. Alipaswa kuondoka kwa amani, si kwa mashaka au kutokuwa na uhakika kwa wahaka. Mungu alikuwa amemtendea wema, na alipaswa kupata furaha na amani katika ujuzi wake na ibada kwa Mungu. Naamani alikuwa mwongofu mpya, mtu mwenye dhamira ya dhati, ambaye angekua katika nguvu na hekima ikiwa angeshikilia imani yake mpya aliyoipata. Mungu anawaongoza waongofu wapya hatua kwa hatua, na anajua wakati unaofaa wa kutoa wito wa matengenezo katika jambo fulani. Kanuni hii inapaswa kuzingatiwa kila wakati akilini na wale wanaofanya kazi kwa ajili ya wokovu wa roho”_—The SDA Bible Commentary, vol. 2, uk. 878. _

`Ni masomo gani tunapaswa kujifunza kutokana na kisa hiki kuhusu kutowasukuma watu haraka sana, hasa wale wasio wa asili/chimbuko la Kikristo?`