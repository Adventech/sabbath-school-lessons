---
title:  Utume kwa Wenye Nguvu
date:  30/11/2023
---

Yesu alijua jinsi ya kufanya urafiki na watu wenye nguvu. Alipendwa na kuheshimiwa na wengi wa watu hawa na, wakati uo huo, pia alidharauliwa na wengi. Watu wenye nguvu katika Biblia waliokuja kwa Yesu ili kupata msaada bila shaka walihisi kwamba aliwajali. Pia, wengi wa matajiri na wenye nguvu hawakuja kwa Yesu waziwazi mara moja; walingoja hadi walipokuwa na hakika kwamba Yesu alikuwa Mwana wa Mungu kweli. Ndivyo ilivyokuwa kwa Nikodemo na Yusufu wa Arimathaya. 

`Soma Mathayo 27:57-60 (tazama pia Mk. 15:43-47; Lk. 23:50-53, na Yn. 19:38-42 ). Simulizi hili linatuambia nini kuhusu jinsi Bwana alivyomtumia tajiri ambaye kwa hakika alikuwa ameguswa na Yesu? `

Mpaka wakati huu hatujasikia lolote kuhusu Yusufu wa Arimathaya. Ghafla tajiri huyu anatokea, pasipokutarajiwa, na anatumiwa kusaidia kutimiza unabii. Mungu amewatumia na ataendelea kuwatumia matajiri kwa makusudi Yake. Kwa hivyo, lazima tuwe na utume kwao, pia. 

Mahali pa kuanzia panaweza kuwa moja ya hatua ngumu zaidi katika kufanya urafiki na watu wenye nguvu. Kwa ujumla, ni bora usiwafuate; acha waje kwako. Yesu alifanya hivi; walikuwa mashahidi wa ujumbe Wake, uponyaji, na nguvu kutoka kwa Mungu. Walisadikishwa nyuma ya pazia kwamba Yeye kweli ni Mwana wa Mungu. 

Watu wenye nguvu watatafuta kuwa wabia na huduma ya kweli kwa sababu kadhaa. Wanataka kuwa sehemu ya kitu kizuri kinachobadilisha maisha ya watu. Hii ni njia moja wanayojua kwamba inaweza pia kubadilisha maisha yao. Inatoa njia isiyo wazi kwa matajiri na wenye uwezo kupata msaada wanaouhitaji bila kufunua mahitaji yao hadharani. 

Hatua ya pili ni kuanza huduma ya kweli kama njia ya matajiri na wenye nguvu kuwa sehemu ya huduma ya Mungu. Tumia muda fulani kuwekeza katika maisha ya matajiri na wenye nguvu katika jamii yako. 

`Changamoto: Ongeza mtu kwenye orodha yako ya maombi ya kila Siku aliye katika nafasi ya mamlaka, si muumini, na ni mtu ambaye unaweza kuwasiliana naye mara kwa mara.`

`Kabili Changamoto: Mwandikie barua au barua pepe mtu aliye madarakani—hata kama ni mtu ambaye huenda hujawahi kukutana nhaye—na umwambie mtu huyo kwamba unamuombea.`