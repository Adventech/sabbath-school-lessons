---
title:  Kanisa la Awali na Maeneo Waliyoyazoea
date:  18/10/2023
---

`Soma Matendo 8:1—4. Katika kanisa la kwanza, ni nini kilileta kutawanyika kwa waumini nje ya eneo lao walilolizoea? `

Hadi wakati huu, kanisa la awali lilikuwa hasa Yerusalemu (au ndani ya eneo la Wayahudi na miongoni mwa Wayahudi). Mateso yalipoanza, ambapo Sauli, Myahudi mcha Mungu na Farisayo, alihusika kikamilifu, kanisa la Yerusalemu lilitawanywa pote katika Uyahudi na Samaria. Yesu alikuwa ametabiri katika Matendo 1:8 kwamba “mtakuwa mashahidi wangu katika Yerusalemu, na katika Uyahudi wote na Samaria.” Kauli hii ilitimizwa, kama inavyoonekana katika Matendo 8:4, kwamba “wale waliotawanyika wakaenda huko na huko wakilihubiri neno.” 

Hata baada ya kanisa kuanza kuhamia nje ya Yerusalemu, waumini bado walikuwa wakihubiri katika maeneo ya Wayahudi au katika vitongoji vya Wayahudi katika miji mingine. Matendo 11:19 inaonesha kwamba kanisa lilitawanyika hadi Foinike (Lebanon) na Kipro, lakini kwa wakati huu hawakuhubiri ujumbe huo kwa mtu mwingine yeyote isipokuwa Wayahudi peke yao. Wanafunzi wa Yesu na kanisa la awali hawakukusudia kuwaona watu wa Mataifa, bali Wayahudi tu, wakija kwa Bwana. Bado walikuwa na mtazamo mfinyu sana juu ya kile utume wa kanisa ulipaswa kuwa. 

Petro, mfuasi wa Yesu na mmoja wa viongozi wakuu wa kanisa la awali, alichukia kupeleka ujumbe wa injili kwa Wamataifa, hata baada ya Paulo kuanza kufanya hivyo. Petro alijulikana kama mtume kwa waliotahiriwa (maana yake Wayahudi) na Paulo mtume kwa Wamataifa (Gal. 2:8). Mapema, Petro hakutaka hata kuonekana pamoja na Wamataifa (Gal. 2:11, 12). Hata hivyo, Mungu alimwondoa Petro katika eneo lake alilozoea na kuubadilisha moyo wake. Alikuwa anaanza kujifunza kuhusu kile ambacho agizo la injili lilihusisha hasa na kile ambacho kifo cha Yesu kilikusudiwa kutimiza kwa ulimwengu wote. 

`Soma Matendo 10:9-15, 28, 29. Ni ujumbe gani ambao Bwana alikuwa akimpatia Petro, na ni kwa namna gani tunapaswa, katika siku na zama zetu, kutumia kanuni hii katika kazi ya utume? `