---
title:  Wito wa Mungu kwa Utume
date:  14/10/2023
---

### Somo la Juma Hili
Mwa. 11:1—9, Mwa. 12:1—3, Dan. 9:24—27, Mt. 1:21, Mwa. 12:10—13:1, Mdo. 8:1—4, Mdo. 1:8 

> <p>Fungu la Kukariri</p>
> “Lakini mtapokea nguvu, akiisha kuwajilia juu yenu Roho Mtakatifu; nanyi mtakuwa mashahidi wangu katika Yerusalemu, na katika Uyahudi wote, na Samaria, na hata mwisho wa nchi.” (#Matendo ya Mitume 1:8#).

Mungu wakati mwingine anaweza kutuondoa katika eneo tulilolizoea na kutufanya mashahidi wake. Wakati fulani badiliko hili linaweza kutumika kutimiza makusudi yake, kama vile katika mfano wa kutawanywa kwa watu katika Mnara wa Babeli. “Mtawanyiko huu ulikuwa ni namna ya kuujaza kwa watu, na hivyo lengo la Bwana likatimia kwa njia ileile ambayo wanadamu walikuwa wametumia kuzuia utimizwaji wake.” _—Ellen G. White, Wazee na Manabii, uk. 116._ 

Ibrahimu, wakati huohuo, alitoka katika nchi yake kwenda nchi nyingine (Mwanzo 12) kama njia ya ushuhuda. Wanafunzi wa Yesu walitoka katika kufanya kazi kati ya watu wao tu (Matendo 3) hadi kufanya kazi kwa ajili ya wengine pia (Matendo 8:1-4). Katika Matendo 1:8, Yesu aliweka kanuni ya uinjilisti: wangeanzia eneo mahalia, Yerusalemu na Uyahudi, kisha kwenda Samaria na, hatimaye, hata miisho ya nchi. 

Lakini hata tusipoiacha nchi yetu, Mungu bado anataka tuwafikie watu wanaotuzunguka. Wakati kanisa la Yerusalemu lilipoanza kuridhika, washiriki wake walitawanywa. Ingawa mateso yalikuja na watu kuteseka, matukio haya ya kusikitisha yakawa njia ya kueneza habari njema ulimwenguni pote. 

_Jifunze somo la juma hili kwa maandalizi ya Sabato ya Oktoba 21._