---
title:  Kuwa Baraka kwa Dunia Yote
date:  16/10/2023
---

`Soma Mwanzo 12:1-3. Ni kwa njia gani agizo la Mungu kwa Abramu lilikuwa wito kwa utume? `

Mungu alimtaka Abramu (ambaye baadaye jina lake lilibadilika na kuwa Ibrahimu) kuondoka katika nchi yake na watu wake na kwenda nchi nyingine. Yote ilikuwa ni sehemu ya mpango wa Mungu kumtumia Ibrahimu kama chombo cha kutimiza makusudi yake ya kiungu duniani. Naye Ibrahimu akaenda, kulingana na Neno la Bwana. Ikiwa Mungu ana mpango kwa ajili yako, inaweza kuwa wito kwako kuiacha familia yako kubwa na watu wako na kwenda mahali ambapo anakufungulia ili umtumikie, ili uweze kuwa baraka kwa wengine. 

`Soma mafungu yafuatayo. Kila kifungu kinaelezea nini kuhusu agano la Mungu, ahadi Yake kwetu? `

—••• Mwa.3:15 

—••• Mwa. 17:19 

—••• Hes. 24:17 

—••• Isa. 9:6 

—••• Dan. 9:24-27 

—••• Mt. 1:21 

Kutokana na maandiko hapo juu, ni wazi kwamba Mungu angetimiza ahadi, iliyotolewa katika bustani ya Edeni, kwamba Mtu fulani atakuja kama suluhisho la tatizo la dhambi. Suluhisho hili, Yesu Kristo Masihi, alipaswa kutokea katika ukoo wa Ibrahimu na Isaka (kupitia Sara). Waebrania 11:9 inasema kwamba Isaka na Yakobo walikuwa warithi wa ahadi ya baraka ambayo Mungu aliitoa kwa Ibrahimu. 

Hatujui ni kiasi gani hasa Ibrahimu mwenyewe alijua au kuelewa jinsi Uzao ulioahidiwa ungetokea kupitia kwake, lakini hata hivyo alitoka kwa imani. “Kwa imani Ibrahimu alipoitwa aliitika atoke aende mahali pale atakapopapata kuwa urithi; akatoka, asijue aendako” (Ebr. 11:8). 

Ni mfano ulioje kwetu! 

`Chukulia kwamba umeitwa na Mungu kwenda, “bila kujua” uendako? Unaitikiaje, na kwa nini?`