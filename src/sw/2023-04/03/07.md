---
title:  Kujifunza Zaidi
date:  20/10/2023
---

Soma Ellen G. White, “The Great Commission (Agizo Kuu)” uk. 25-34, na “A Seeker of the Truth (Mtafutaji wa Kweli)” uk. 131-142, katika Acts of the Apostles. 

“Kabla ya kupaa mbinguni, Kristo aliwapa wanafunzi Wake agizo lao. Aliwaambia kwamba walipaswa kuwa watekelezaji wa mapenzi ambayo kwayo aliuachia ulimwengu hazina za uzima wa milele. Mmekuwa mashahidi wa maisha Yangu ya kujitoa kafara kwa ajili ya ulimwengu, aliwaambia. Mmeona taabu zangu kwa ajili ya Israeli. Na ingawa watu Wangu hawakuja Kwangu ili wawe na uzima, ingawa makuhani na wakuu wamenitenda kama walivyopenda, ingawa wamenikataa, watakuwa na nafasi nyingine ya kumpokea Mwana wa Mungu. Mmeona kwamba wote wanaokuja Kwangu wakiziungama dhambi zao, Mimi ninawapokea bure. Yeye ajaye Kwangu sitamtupa nje kamwe. Kwenu, wanafunzi Wangu, ninakabidhi ujumbe huu wa rehema. Unapaswa kutolewa kwa Wayahudi na Wamataifa—kwa Israeli, kwanza, na kisha kwa mataifa yote, lugha, na jamaa. Wote wanaoamini wanapaswa kukusanywa katika kanisa moja.” _—Ellen G. White, The Acts of the Apostles, uk. 27, 28._

Agizo Kuu liko wazi: “ ‘Basi, enendeni, mkawafanye mataifa yote kuwa wanafunzi’ ” (Mt. 28:19). Kwa hiyo, linahusu hasa kwenda kwa wengine, hasa mataifa mengine. 

“Agizo la injili ni hati kuu ya umisionari ya ufalme wa Kristo. Wanafunzi walipaswa kufanya kazi kwa bidii kwa ajili ya roho, wakitoa mwaliko wa rehema kwa wote. Hawakupaswa kungoja watu waje kwao; walipaswa kwenda kwa watu na ujumbe wao.”_—Ellen G. White, The Acts of the Apostles, uk. 28. _

“Katika ulimwengu wetu kuna wengi walio karibu sana na ufalme wa Mungu kuliko tunavyodhani. Katika ulimwengu huu wenye giza la dhambi Bwana ana vito vingi vya thamani, ambavyo kwavyo atawaongoza wajumbe wake. Kila mahali kuna wale ambao watasimama kwa ajili ya Kristo. Wengi wataithamini hekima ya Mungu kuliko faida yoyote ya kidunia, na watakuwa wabeba nuru waaminifu. ..... Wakiwa wamesadiki kwamba uelekeo wa Petro ulikuwa katika utimilifu wa moja kwa moja wa mpango wa Mungu, na kwamba ubaguzi wao na upendeleo wao vilikuwa kinyume kabisa na roho ya injili, walimtukuza Mungu, wakisema, ‘Basi Mungu amewajalia hata Mataifa nao toba iletayo uzima.’ Hivyo, bila pambano, ubaguzi ulivunjwa, upekee uliowekwa na desturi ya zama nyingi uliachwa, na njia ikafunguliwa kwa ajili ya injili kuhubiriwa kwa Mataifa.”_—Ellen G. White, The Acts of the Apostles, uk. 140-142. _

**Masawali ya Kujadili**

`1. Unaweza kufasilije neno “utume” unapolitumia katika maisha yako mwenyewe?`

`2. Ni kwa njia gani, kila siku, unaweza kudhihirisha utume katika mtazamo na tabia yako? Unawezaje kushughulika na utume zaidi katika kazi zako za kila siku?`

`3. Ni jambo la maana kiasi gani kwamba tuichunguze mioyo yetu na kutafuta nguvu kutoka juu ili tutakaswe na ubaguzi dhidi ya wale walio tofauti na sisi?`