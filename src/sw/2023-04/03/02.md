---
title:  Kwenda Zaidi ya Mahali Petu pa Raha
date:  15/10/2023
---

Ili kuwafikia wengine, Mungu anakusudia sisi tuondoke na kwenda zaidi ya mahali petu pa raha. Shauku ya kubaki tu na watu wetu wenyewe na wa aina ya kabila au jamii yetu inaweza kusababisha ubinafsi, hata uovu. Hatari hii ni moja ya masomo yanayotokana na kisa cha Babeli. 

`Soma Mwanzo 11:1-9. Nia ya watu ilikuwa nini? Walitaka kufanya nini, na kwa nini Mungu alizuia? `

Kisa hiki cha watu wa Mnara wa Babeli kinadhihirisha shauku yao kubwa. Walikuwa wakipanga kujenga jengo kubwa sana—mji na mnara ambao haukuwepo kwingineko ulimwenguni: “mnara, na kilele chake kifike mbinguni, tujifanyie jina.” (Mwa. 11:4) 

Ni mara nyingi kiasi gani leo watu wanatafuta kufanya vivyo hivyo? Iwe kupitia siasa, sanaa, biashara, hata dini, haidhuru kitu. Kuna wanaotaka kujifanyia jina kubwa. Mwishowe, ni jinsi gani juhudi zao zilivyo bure na zisizo na maana. (Tazama Mhubiri 2:1-11). 

Biblia inasema katika Mwanzo 11:4 kwamba watu hawa walitaka kujenga mnara ili waepuke kutawanyika juu ya uso wa dunia. Walitaka kushikamana kwa sababu zao za ubinafsi. Lakini Mungu alikuwa na mpango mwingine.

Watu hawa pia waliunganishwa kwa kazi hii. Lakini “Bwana akasema, “Tazama, watu hawa ni taifa moja, na lugha yao ni moja; na haya ndiyo wanayoanza kuyafanya, wala sasa hawatazuiliwa neno wanalokusudia kulifanya.” ” (Mwa. 11:6). Mpango huu wa watu wa kutaka makuu ulikuwa, kwa kweli, mwovu. 

Ingawa Maandiko hayasemi kwa wazi, Ellen White anasema kwamba hawakuamini ahadi ya Mungu kwamba hataiharibu dunia tena kwa maji (Mwa. 9:14, 15). Walikusudia kujenga kwa ajili ya usalama wao wenyewe badala ya kulitumaini Neno la Mungu. Bila kujali sababu zao kubwa zilikuwa zipi, Mungu alijua kwamba makusudi yao hayakuwa safi bali yalijaa tamaa ya ubinafsi, na hivyo akawazuia kuyafikia malengo yao waliyoyakusudia. 

`Je, wewe ni sehemu ya kikundi au jumuiya ya kabila inayostareheka zaidi miongoni mwao? Ni kwa njia zipi unaweza kufungamana na watu wengine ambao si sehemu ya ukoo/mbari, kabila, au taifa lako? `