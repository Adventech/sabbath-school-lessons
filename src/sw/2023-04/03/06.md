---
title:  Kuanzia Pale Ulipo
date:  19/10/2023
---

`Soma Matendo 1:8. Yesu aliwasilisha kanuni gani wakati wa kufanya kazi ya kushiriki au kuwa mashahidi Wake kwa ulimwengu? `

Hii ndiyo kanuni iliyowekwa na Yesu inayotuonesha jinsi tunavyopaswa kutenda kama wanafunzi Wake, wenye habari njema ya kushiriki na wengine. Kushiriki ukweli hakuhusu kuwashawishi wengine kujua jinsi walivyokosea, lakini kuhusu kushiriki habari za Yesu kama zinavyoelezewa katika ujumbe wa malaika watatu wa Ufunuo 14:6-12. 

Hata hivyo, kuna baadhi ya kanuni katika maneno ya Yesu katika Matendo 1:8. 

Kwanza, “ ‘mtakuwa mashahidi wangu katika Yerusalemu.’ ” Kama tulivyoona (lakini inafaa kurudia): tunapaswa kuwa mashahidi Wake mahali tunapoishi kimwili. Hii inaweza kujumuisha nyumbani kwetu wenyewe, kanisani kwetu, katika ujirani wetu, na jamii yetu. Tunahitaji kuwa mashahidi Wake kwanza pale tulipo, katika eneo ambalo ametuweka tangu awali—nyumbani au kazini—na kuwa mashahidi Wake kwa watu walio karibu nasi. Inaweza kuwa familia ya karibu au familia kubwa, watu wa kanisani, wafanyakazi wenzetu, majirani, na jamii. 

Wakati mwingine watu wanavutiwa tu kwenda katika nchi ya mbali na utamaduni wa kigeni ili kuwa mashahidi Wake. Lakini hawashuhudii kwa watu wanaowazunguka sasa. Tunapaswa kuanzia pale tulipo na kuondoka kutoka hapo kwa jinsi Bwana anavyotuongoza. 

Kisha, “ ‘Na katika Uyahudi wote, na Samaria, na hata mwisho wa nchi’ ” (Matendo 1:8,). Tena, Yesu anathibitisha ukweli kwamba kushuhudia kunahusisha kuvuka mipaka ya kitamaduni. Tukianzia pale tulipo, tunaweza kuitwa kuhamia maeneo mengine ili kuyafikia makundi mbalimbali ya kijamii, kikabila, na kidini. Ikiwa mimi ni wa kabila au jamaa fulani ya watu, inaweza kuwa rahisi zaidi kwangu kuwashuhudia kwa sababu ya vizuizi vichache sana vya kitamaduni. Katika baadhi ya maeneo ya dunia, ni ukoo au kabila moja pekee linalowakilishwa katika jumuia ya kanisa. Hata hivyo, Agizo Kuu la Yesu linatuambia kwamba kama mashahidi Wake, kutoka katika eneo tulilolizoea na kuwekeza raslimali zetu kwa ajili ya makundi ya watu kama hao ni muhimu. Wao pia wanahitaji ujumbe wa Yesu. 

`Changamoto: Tambua na kutengeneza orodha ya makundi ya watu wenye mahitaji maalum katika jamii yako, ambayo kanisa halijafanya juhudi kuwafikia. `

`Kabili Changamoto: Anza kuombea fursa katika siku za usoni ya kujihusisha katika utume kwa watu wenye mahitaji maalum.`