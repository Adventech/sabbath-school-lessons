---
title:  Wito wa Ibrahimu
date:  17/10/2023
---

Kufuatia wito wa Mungu, Ibrahimu aliingia katika nchi kama Mungu alivyomwamuru. Lakini, tangu mwanzo, mambo hayakuonekana kwenda vizuri sana kwake. Alifika mahali ambapo Mungu alimwambia aende, lakini kulingana na Biblia, “Wakanaani siku zile walikaa katika nchi hiyo ” (Mwa. 12:6)—wapagani waliojulikana kwa udhalimu na ukatili. Si ajabu kwamba mara tu baada ya Ibrahimu kufika huko, Bwana alimtokea na kusema, “ ‘Uzao wako nitawapa nchi hi’ ” (Mwa. 12:7). Bila shaka Abrahamu alihitaji kutiwa moyo. 

Lakini, mambo bado hayakwenda vizuri kwake hasa, angalau mwanzoni. 

`Soma Mwanzo 12:10—13:1. Ni mambo gani yaliyomtokea baadaye, na ni makosa gani mtu huyo wa Mungu alifanya? `

Ni lazima ilikuwa inakatisha tamaa sana kwake: kuacha maisha ya kustarehesha na yenye uwezekano mkubwa wa ustawi katika nchi ya asili, na kwenda tu, “asijue aendako” (Ebr. 11:8). Na moja ya mambo ya kwanza aliyokabiliwa nayo ni njaa! Njaa hii ilikuwa mbaya sana kiasi cha kumlazimu kuondoka mahali pale alipoambiwa na Mungu akae na kwenda sehemu nyingine. Na kisha mambo yakawa mabaya zaidi baada ya hapo. 

“Wakati akiwa Misri, Ibrahimu alidhihirisha kwamba alikuwa na udhaifu wa kibinadamu na kutokamilika. Kwa kuficha ukweli kwamba Sara alikuwa mke wake, alisaliti dhamana ya ulinzi wa Mungu, upungufu wa imani na ujasiri mkubwa ambao mara kwa mara na kwa ubora kabisa ulidhihirishwa katika maisha yake. ..... Kupitia upungufu wa imani wa Ibrahimu, Sara alikuwa amewekwa katika hatari kubwa. Mfalme wa Misri, akiwa ametaarifiwa juu ya uzuri wake, aliagiza apelekwe katika ikulu yake, akidhamiria kumfanya awe mke wake. Lakini Bwana, katika rehema zake kuu, alimlinda Sara kwa kutuma hukumu kwenye nyumba hiyo ya kifalme.”_—Ellen G. White, Wazee na Manabii, uk. 126. _

Hakuna mtu ambaye amewahi kusema kazi ya utume ilikuwa rahisi, na kwa kusema uongo, kwa kuwa mdanganyifu, Ibrahimu alifanya mambo kuwa mabaya zaidi. Kwa bahati nzuri, Mungu ni Mungu wa subira, na hakumtupa mtumishi Wake kwa kosa lake, ambalo, kwa bahati mbaya, lisingekuwa kosa pekee ambalo Ibrahimu angelifanya. Inafariji kiasi gani kujua kwamba hata licha ya makosa yetu, ikiwa tutashikamana na Bwana kwa imani na utii, kama alivyofanya Ibrahimu, sio tu kwamba makosa, dhambi, na hatia zetu vinaweza kusamehewa, lakini Bwana bado anaweza kututumia kwa ajili ya utume.

`Ni masomo gani tunaweza kujifunza kutokana na kisa cha Abramu akiwa huko Misri?`