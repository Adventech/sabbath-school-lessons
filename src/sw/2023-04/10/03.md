---
title:  Paulo Katika Areopago
date:  04/12/2023
---

Haidhuru alikuwa wapi, Paulo, akiwa amepewa utume wake kutoka kwa Mungu, alikwenda kuhubiri injili. Kwa hiyo, hicho ndicho alichotafuta hasa kufanya huko Athene. 

`Soma Matendo ya Mitume 17:18-21. Ni zipi baadhi ya njia tofauti ambazo wapagani sokoni waliitikia mahubiri na maswali ya Paulo? `

Kwa wazi, akiwa na “miungu yake ya kigeni,” Paulo aliwavutia watu hawa waliokuwa sokoni (Mdo. 17:18), na hivyo wakampeleka kwenye Areopago, sehemu ya mji ambako mambo ya kisheria na ya kidini yalisikilizwa/ yaliamuliwa, ingawa haionekani kana kwamba Paulo alikuwa akikabili aina yoyote ya shtaka la kisheria. Ilikuwa ni haki, ilionekana, kumsikiliza na “elimu yake mpya” (Matendo 17:19). Ingekuwa vigumu kumpuuza mtu mwenye umbuji, shauku, na akili kama Paulo, hata kama alikuwa akitangaza mawazo yaliyoonekana kuwa mapya kabisa kwa watu hawa. 

Matendo ya Mitume 17:21 inasema Waathene hawakufanya chochote ila kuzungumza na kusikiliza mawazo mapya. Je, Luka alikuwa akiwashutumu kwa uvivu? Yumkini sio. Uwezekano mkubwa zaidi alikuwa akionesha kwamba walikuwa watu wenye akili/fikra nyingi na wajadili wazoefu. Hata hivyo, Wayunani walizalisha watu kama vile Socrates, Plato, na Aristotle, wanafalsafa ambao mvuto wao umefikia pia siku zetu. Athene kwa karne nyingi ulikuwa umeonekana kuwa kitovu cha mawazo ya kiakili na kifalsafa. Ingawa baadhi ya watu hawa wenye fikra nyingi hawakuwa wakanamungu, bila shaka si kwa maana tunayofikiri ya ukanamungu leo, mawazo yao mengi ya kifalsafa yalikuwa tofauti kabisa na mafundisho ya Ukristo. Ni vigumu, kwa mfano, kupata mahali katika falsafa ya Waepikureo na Wastoiko kwa ajili ya kitu kama Masihi aliyefufuka. 

Huko Athene, Paulo alitarajia kwamba Roho Mtakatifu angeweza kutumia ujuzi wake na umbuji, ambao alikuwa amepata katika elimu yake chini ya Gamalieli. Lakini kwa kweli ilikuwa elimu ya Paulo katika mitaa ya Athene ambayo Roho Mtakatifu aliweza kuitumia hata zaidi. “Wenye hekima zaidi miongoni mwa wasikilizaji wake walistaajabu waliposikiliza hoja zake. Alijionesha kuwa anafahamu kazi zao za sanaa, fasihi zao, na dini yao.”, _—Ellen G. White, The Acts of the Apostles, uk. 237. _

`Baada ya uzoefu wa Paulo huko Athene na wapagani na wanafalsafa hawa, aliwaandikia Wakorintho kwamba “Maana naliazimu nisijue neno lo lote kwenu ila Yesu Kristo, naye amesulibiwa” (1 Kor. 2: 2). Kuna somo gani kwa ajili yetu kuhusu jinsi Kristo anavyopaswa kuwa kiini cha ujumbe wetu bila kujali tunamhubiria nani?`