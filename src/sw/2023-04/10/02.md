---
title:  Mwebrania Huko Athene
date:  03/12/2023
---

`Soma Matendo ya Mitume 17:1-16. Paulo alihitimishaje huko Athene, na aliitikiaje kile alichokikuta huko? `

Mji wa Athene “uliojaa sanamu” (Matendo 17:16). Akijua historia ya watu wake mwenyewe na mwelekeo wao (_licha ya maonyo yasiyo na mwisho_) kwa ibada ya sanamu, Paulo alichukizwa na sanamu zote alizozikuta huko Athene pia. Bila shaka, Paulo alichochewa na huruma kwa Waathene, ambao wangekufa katika dhambi zao ikiwa wasingemjua Mungu wa kweli. 

Leo, miji yetu bado imejaa sanamu, ingawa hazionekani sana kuliko kile Paulo alichokiona. Kibaya zaidi ni kwamba, waumini wengi wanaweza kutembea katikati ya mji pasipo kuguswa kabisa na sanamu zake. Paulo, hata hivyo, alimsikiliza Roho Mtakatifu vya kutosha kiasi cha kuonesha mwitikio. Akitofautiana mawazo na baadhi ya waumini ulimwengu wote, Paulo alijua kwamba Mungu alitaka Waathene waokolewe pamoja na wengine wote. Alielewa kwamba dhana ya utume wa kiulimwengu ilikuwa kuipeleka injili kwa wale ambao walikuwa hawajafikiwa kabisa, wakiwemo wapagani wanaoabudu sanamu, pamoja na wanafalsafa waliojaa mitaa ya Athene. 

Kwa hiyo, Paulo alitembelea sokoni mara kwa mara ambako watu hawa walipatikana. Tunaweza kusema kwamba alijenga Kituo cha kwanza cha Kujifunza cha Utume Ulimwenguni, ambapo alitumia soko kujifunza na kujaribu mbinu za kuifikia mioyo na akili za wapagani hawa. 

Paulo alijua kwamba asingeweza kuwafikia Waathene kwa nijia ileile aliyowafikia Wayahudi au hata watu wa Mataifa wacha Mungu. Hawa walikuwa watu ambao mwanzo wao haukuwa Mungu wa Israeli au kazi zake kati ya taifa la Israeli. Haidhuru dhana na imani hizi zilikuwa muhimu kiasi gani kwa Wayahudi na hata kwa watu wa Mataifa wacha Mungu, hazikuwa na maana yoyote kwa watu ambao Paulo alikutana nao katika soko la Athene. Kwa hivyo, mbinu mpya kabisa ilihitajika. 

Leo, mara nyingi tunajitahidi kuwafikia watu ambao asili yao haifanani na kile kilichoitwa urithi wa “Kiyahudi na Kikristo.” Kwa hiyo kama Paulo, tunahitaji kubadilika. Mbinu ambayo inaweza kufanya kazi vizuri, kwa mfano, huko Buenos Aires inaweza isitumike huko Bangkok. 

`Ni aina gani ya sanamu ambazo watu wanaabudu katika jamii yako na unawezaje kuwasaidia kuona jinsi zote zisivyo na thamani?`