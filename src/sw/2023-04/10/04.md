---
title:  Paulo na Mungu Asiyejulikana
date:  05/12/2023
---

Ona kwamba Paulo hakuidharau dini ya uongo au miungu ya uongo ya Waathene. Alikusanya mambo yoyote mema aliyoweza kupata, kwa kadiri ya uchache wake, na kuyatumia kwa faida yake. 

`Soma Matendo ya Mitume 17:22, 23. Paulo alikuwa anafanya nini hapa katika jaribio lake la kuwafikia watu hawa kwa Injili? `

“ ‘Enyi watu wa Athene, katika mambo yote naona ya kuwa ninyi ni watu wa kutafakari sana mambo ya dini’ ” (Mdo. 17:22). Paulo alikuwa akiwapongeza wapagani! Dini yao ilikuwa imepotoshwa kwa kila njia, lakini, Paulo alipongeza moyo wao wa kupenda ibada. 

Paulo aliendelea, “ ‘nilipokuwa nikipita huko na huko na kuyaona mambo ya ibada yenu .... ’ ” (Mdo. 17:23). Kwa kuelezea uchunguzi wake wa dini ya Athene, Paulo aliwasilisha mtazamo wenye heshima kwa watu. Hakuwa anakurupuka kama mtu mahiri/stadi wa kujifanya mwenye majibu yote ya jinsi watu walivyohitaji kubadilika. Kwa kweli, alikuwa mtu stadi, na kwa hakika alikuwa na majibu ambayo watu hawa walihitaji! Lakini hakujionesha hivyo, vinginevyo angekataliwa mara. Badala yake, alionekana kama mtu aliyewajali watu na kuwatakia mema. 

Akitoa maoni juu ya maneno, “_KWA MUNGU ASIYEJULIKANA_” (Mdo. 17:23), Paulo alitumia fursa ya kile ambacho kingeweza kuonekana kama hoja inayokubaliwa na wote. Walimwamini mungu (_miungu wengi, kwa kweli_), ambao ulikuwa mwanzo mzuri (_baadhi ya watu huko nyuma hawakuamini_) na ungeweza kufungua njia ya mazungumzo ya kina. Hakudhihaki wazo hasi la madhabahu kwa mungu asiyejulikana. Badala yake, aliwathamini na kupendezwa na watu ambao walijali vya kutosha mambo ya kiroho na kutumia bidii na gharama ya kuabudu kitu ambacho hata hawakujua, ikiwa tu walikuwa wanakosa kitu fulani. 

Je, walikuwa wamepotoshwa? Bila shaka, lakini hilo lingeweza kushughulikiwa. Kilichokuwa muhimu hapo mwanzo ni kwamba walikuwa wacha Mungu katika kile walichoelewa. Hilo, Paulo alilitambua, lilikuwa nyenzo ambayo Roho Mtakatifu angeweza kuitumia. Paulo alikuwa amepata hoja ya kuzungumzia ambayo ingeamsha shauku kwao.

`Ni madaraja na maeneo gani ya mawasiliano unayoweza kufikiria ambayo yanaweza kufungua fursa kwa ajili ya mazungumzo ya kina zaidi na wengine unaokutana nao?`