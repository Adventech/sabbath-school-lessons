---
title:  Kumtambulisha Mungu Mpya
date:  06/12/2023
---

Sasa kwa kuwa Paulo alikuwa amevuta usikivu wa watu hawa wenye fikra nyingi huko Athene, aliwaelekeza wasikilizaji wake kwa Mungu wa mbinguni. 

`Soma Matendo ya Mitume 17:24-27. Paulo alikuwa anatumia njia gani hapa kujaribu kuwafikia watu hawa? `

Kwa watu waliojali vya kutosha mambo ya kiroho hata kujenga madhabahu kwa mungu asiyejulikana, maneno ya Paulo yalikuwa ya kuvutia: Mungu Muumbaji asiyeishi katika hekalu hahitaji chochote kutoka kwa wanadamu, lakini badala yake anatoa mahitaji ya mwanadamu. Kwa utamaduni uliozama katika mitholojia (_elimu ya visasili_) ya Kiyunaniâ€”ambapo miungu haikutabirika, yenye ubinafsi, na wakatili wazo la Mungu kama yule ambaye Paulo alimwelezea lilikuwa wazo la kuvutia ajabu. Na watu wa Areopago walipiga hatua zao za kwanza kuelekea kwa Mungu wa upendo. 

Ukweli ni kwamba Mungu huyu, ambaye hawakumjua, angeweza kujulikana! Kwa hakika anataka kujulikana, pia. 

Huenda Paulo alizungumza kwa muda mrefu zaidi pale Areopago kuliko maneno machache ambayo Luka alisimulia katika kisa hiki. Inaonekana ni jambo lenye maana kwa ajili ya nafasi kwamba Luka alifupisha tu hotuba ya Paulo. Ikiwa hilo ni kweli, basi kila moja ya dhana tulizozisoma hadi sasa huenda Paulo alizitoa kwa undani zaidi. Kwa hiyo tunaiainisha hotuba ya Paulo katika dhana mbalimbali: 

1. Paulo kwanza alipongeza utambuzi wao wa sasa wa kiroho na unyofu. 
2. Kisha alionesha kwamba alikuwa amechunguza imani yao na kwamba aligundua mambo fulani ambayo aliyaheshimu kutokana na yale aliyojifunza. 
3. Kisha akawaambia kuhusu jambo fulani aliloligundua katika uchunguzi wake wa dini yao ambalo walikiri kuwa hawakulielewa. 
4. Baada ya hilo, alishiriki nao kipengele cha Mungu ambacho alijua wanakihitaji sana, ambacho ni ukweli kwamba Mungu yupo na kwamba anawapenda na hayuko mbali. 
5. Hatimaye, mwishoni mwa hotuba yake, Paulo alikwenda katika kuwaonya juu ya kile kinachomaanisha kuukataa ujuzi wa huyu Mungu ambaye hawakumjua bado. 

Paulo aliwafikisha mbali kadiri alivyoweza, kulingana na kile alichojua kuhusu kile walichoamini. Ikiwa angeweza kuwafikisha mbali hivyo, alikuwa anapiga hatua nzuri.

`Tazama wito wa Paulo kwa ulimwengu ulioumbwa na kwa Mungu kama Muumbaji (tazama pia Rum. 1:18-25). Kwa nini hii ni njia nzuri ya kutumia, angalau kama mwanzo, kwa watu wengi? Ni nini kinachohusu ulimwengu ulioumbwa kinachoelekeza kwa nguvu sana kwa Mungu?`