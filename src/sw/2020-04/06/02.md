---
title:  Badala ya Kujificha 
date:  02/08/2020
---

`Soma Mwanzo 3:1—11. Kwa nini Mungu alimwuliza “Adamu, uko wapi?”`

Visa vingi vya Anguko huelezea tunda hilo kuwa ni tufaa. Ila aya haisemi hivyo. Lilikuwa, “matunda ya mti” (Mwanzo 3:3). Aina ya tunda sio hoja katika hili. Kula matunda ya mti huo kulipigwa marufuku kwa vile mti huo uliwakilisha jambo maalum. Uliwakilisha jaribu la kumsukumia mbali Mungu, na kutangaza, “Ninaweza kuwa kipimo cha maisha yangu mwenyewe. Mimi mwenyewe naweza kuwa Mungu. Nina mamlaka Juu ya Neno la Mungu.” 

Na hakika pale nyoka alipomshawishi Adamu na Hawa kulila lile tunda, maisha yao yalikuwa na mwelekeo potofu. Na kisha wakahisi uwepo wa Mungu karibu nao, wakajaribu kujiflcha “ kati ya miti ya bustani” (Mwanzo 3:8). 

Ni ajabu iliyoje kuwa Mungu alimwuliza Adamu, “Uko wapi?” Mungu kwa hakika alijua mahali alipokuwa Adamu. Bila shaka Bwana aliuliza swali hilo kuwasaidia Adamu na Hawa watambue kile walichokuwa wakifanya —kujificha —kama matokeo ya kile walichokuwa wametenda. Yaani, alitaka watambue matokeo mabaya ya kile walichokuwa wametenda. 

`Soma Warumi 5:11—19, ambapo Paulo, anahusianisha kile Adamu alichotenda pale Edeni na kile Yesu alichotenda msalabani. Je hili linapaswa kutujulisha nini kuhusiana na jinsi Yesu alivyokuja kutangua kile alichokuwa amekitenda Adamu?`

Mtu aweza kudai kuwa mpango wa ukombozi ni jibu la Mungu kwa tatizo lililowakumba Adamu na Hawa. Walikuwa wamejificha toka kwa Mungu sababu ya aibu na hatia ya dhambi yao, naye Mungu alikuja kuwakomboa. Hivyo swali, “Adamu uko wapi?” laweza kuulizwa kwetu leo pia. Yaani, uko wapi, katika dhambi na hatia yako, kuhusiana na Yesu na kile alichokitenda kuweza kukukomboa? 

`Pamoja na mengine yote elimu ya Kikristo ihusikayo nayo, kwa nini ni muhimu ijihusishe na hata kukazia, ukweli kuwa hali yetu ya asili ni kujificha mbali na Mungu, na kisha ituelekeze kwa Yesu kama ufumbuzi?`