---
title:  Mkimbizi
date:  03/08/2020
---

`Soma Mwanzo 28:10—17. Ni nini muktadha wa kisa hiki, nacho hutufundisha nini kuhusu neema ya Mungu kwa wale ambao, kwa namna fulani, wanatoroka kwa sababu ya dhambi zao?`

Katika mahusiano na wanafamilia wenzake, Yakobo, kwa msaada wa mama yake, amefanya ulaghai mkuu, sasa analipa gharama. Kaka yake ameghadhibika na kutoa vitisho vikali, naye amelazimika kuwa mkimbizi, akikimbilia kwa mjomba wake huko Harani. Kila jambo limekaa tete tena linatisha. Siku moja Yakobo anaondoka nyumbani jioni na kutokomea gizani. Yuko njiani asikokujua, akishuhudia tu nyota angani. Akaona jiwe moja, na kulifanya mto, akalala. Ila ghafla usingizi wake unakatishwa. Anapata ndoto mashuhuri, ngazi kutoka duniani nayo inafika mbinguni. Malaika wanapanda na kushuka katika ngazi hiyo. 

Kisha anasikia sauti ikisema, “Mimi ni Bwana, Mungu wa Ibrahimu baba yako, na Mungu wa Isaka; nchi hii uilalayo nitakupa wewe na uzao wako.” Sauti hiyo inaendelea kutamka ahadi ambazo Yakobo amezizoea katika ukoo wao. “Na uzao wako utakuwa kama mavumbi ya nchi.” na katika uzao wako, “jamaa zote za dunia watabarikiwa.” 

Pia anatiwa moyo kwamba “Na tazama, mimi nipo pamoja nawe, nitakulinda kila uendako, nami nitakuleta tena mpaka nchi hii, kwa maana sitakuacha, hata nitakapokufanyia hayo niliyokuambia.” (Mwanzo 28:15). 

Ellen G. White aliandika ambavyo Paulo, miaka mingi baadaye, “alioneshwa ngazi ya njozi ya Yakobo, ikimwakilisha Kristo, ambaye ameunganisha dunia na mbingu, mwanadamu mwenye ukomo na Mungu wa milele. Imani yake inatiwa nguvu anapotafakari jinsi wazee wa imani na manabii walivyomtumainia Yeye aliye kimbilio na faraja yao, na ambaye kwa ajili yao anautoa uhai wake. ” —The Acts of the Apostles uk 512. 

Yakobo anaamka na kusema, ”Kweli Bwana yupo mahali hapa, wala mimi sikujua.” (Mwanzo 28:16). Jambo lililotokea hapa ni muujiza wa kushangaza Kamwe hatapasahau mahali hapa, na anapapatia jina— Betheli. Kisha anatoa kiapo cha kudumisha utii mwaminifu kwa Mungu. 

`Tunaweza kujifunza nini kutoka katika kisa hiki kuhusu vile Mungu katika Kristo, anavyotaka kutufikia licha ya dhambi zetu? Na kwa nini elimu ya Kikristo yapaswa kuzingatia kanuni hii katika kile ifundishacho? `