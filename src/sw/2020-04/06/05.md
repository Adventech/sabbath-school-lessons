---
title:  Mwanamke Ajibizana Naye 
date:  05/08/2020
---

Yesu ni Mwalimu wa walimu. Tabia ya kweli ya Mungu inang‘ara katika mafundisho yake, na katika maisha yake. Naam, katika kitabu kimoja cha injili imedhihirika wazi kuwa wakati mtu akijibizana Naye, bado anamsikiliza. 

`Soma kisa cha Yesu kukutana na Mwanamke mmataifa (Mkananayo) toka miji ya Tiro na Sidoni. (Mathayo 15:21—28, Marko 7:24—3 ). Zingatia kuwa wanaume walio kando ya Yesu wanashindwa kumvumilia mwanamke huyo, naye Yesu pia anaonekana kama anamtaka aondoke. Unauelezeaje ujasiri wa mwanamke huyu? Kisa hiki hutufundisha nini juu ya jinsi Yesu mwenyewe alivyowafundisha wengine?`

Yesu alikuwa jirani ya Tiro na Sidoni. Alipita na kuingia eneo ambalo wanaishi wageni na ubaguzi wa kikabila ulikuwa ukitawala. Wakazi wa miji hiyo wenye kuongea Kiyunani waliwadharau Wayahudi wakulima waishio mashambani, nao Wayahudi wakawachukia na kuwadharau. Muda si mrefu uliokuwa umepita, Herode, gavana kibaraka wa Warumi aliyetawala Galilaya, jimbo alikoishi Yesu, alikuwa amemwua Yohana Mbatizaji. Lakini Yohana Mbatizaji alitenda yale aliyotenda Yesu, hivyo Herode alielekeza chuki zake dhidi ya Yesu vile vile. Yesu alikabiliana ana kwa ana na hatari ya utume Wake. 

Akihisi uchovu, Yesu aliingia kwenye nyumba moja, akitazamia. kulingana na Marko, kuwa hakuna ambaye angejua kuwa yuko pale(Marko 7:24). Ajabu mwanamke mmoja akamwona alivyoingia hapo. Kulingana na utamaduni wa wakati huo na mahali hapo, mwanamke hakuwa na haki ya kujieleza mwenyewe. Na isitoshe, mwanamke huyu alikuwa anatokea kwenye taifa na utamaduni uliodharauliwa mno na Wayahudi, na hiyo iliongeza ugumu kwa upande wake. Lakini binti wa mwanamke huyo alikuwa mgonjwa. Alihitaji msaada, naye alidumu kusihi asaidiwe. 

Yesu alimpuuza. “ ‘Siyo vyema kuchukua chakula cha watoto na kuwatupia mbwa’ ” (Mathayo 15:26). Ingalitarajiwa jibu hilo limkatishe tamaa. Badala yake jambo lisilo la kawaida likatokea. Mwanamke huyo akaamua kujibu. Aliwafahamu mbwa —kinyume na Wayahudi ambao kamwe hawakufuga mbwa, hivyo akajibu: “ ‘Ndiyo, Bwana, lakini hata mbwa hula makombo yaangukayo mezani pa Bwana zao.’” (Mathayo 15:27). Jibu lake lilileta tofauti kuu. Lilikuwa na mguso moyoni mwa Masihi. Yesu anaamua kumponya mtoto wa mama huyo.

`"na iwe kwako kama utakavyo."(Mathayo 15:28). Je tunaielewaje kauli hii? Tunaitikiaje, mambo yanapotendeka tofauti na matarajio yetu ?`