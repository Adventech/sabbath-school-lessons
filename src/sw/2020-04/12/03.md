---
title:  Wasaa wa Kukumbuka
date:  14/09/2020
---

Wakati Musa alipotakiwa kuwaongoza wana wa Isreali kutoka Misri, ni hakika watu wamekosa mwelekeo wa kujitambua kuwa wao ni wana wa Mungu. Wanahitajika kuvumbua upya kuwa Mungu ni nani ambaye alikuwa akihitaji ibada zao na kuwapatia ahadi tele za mema ya ajabu siku za usoni. Sabato ni kilele cha uzoefu wao wa kujifunza katika safari yao ya kukumbuka. Pia inakuwa ishara dhahiri kwa mataifa mengine kuhusu uhusiano maalum wa Mungu na taifa hili. Uzoefu wa Mungu kuwapatia Israeli mkate kutoka mbinguni ulikuwa njia ya Mungu ya kuwaelimisha wana wa Israeli. 

`Je Kutoka 16:14—29 iliwapatia wana wa Israeli masomo gani ya kujifunza?`

Mungu alitoa muujiza wa mana kutoka mbinguni kwa ajili ya wana wa Israeli, akiwapatia chakula cha kuwatosha kwa kila siku. Iwapo angewapatia zaidi, wangemsahau Mpaji wao. Hivyo kila siku alitenda muujiza kwa ajili yao, nao wakaona jinsi Mungu anavyowajali. Siku ya Sabato, hata hivyo, hali ilikuwa tofauti, kama vile siku hiyo ilivyo maalumu. Miujiza miwili ilitokea: chakula mara mbili siku ya Ijumaa, na chakula hicho kilihifadhiwa pasipo kuharibika. Hii iliwapatia fursa wana wa Israeli kumstaajabia Mungu ambaye ni Mkombozi wao na kutambua maana halisi ya wao kuwa watu wa Mungu 

Wana wa Israeli walipaswa kula mkate huo kutoka mbinguni kwa miaka 40 (Kutoka 16:35). Mungu pia alimwagiza Musa kutunza pishi moja ya mkate huo utokao mbinguni ili kuwakumbusha Israeli vile alivyowalisha na kuwatunza wakiwa nyikani (Kutoka 16:32, 33). Pia ungalikuwa ukumbusho kwao juu ya uzoefu huo maalum wa siku za Sabato. 

Zipo fursa zingine ambazo kwazo Mungu alifunua kwa wana wa Israeli kwamba Sabato ni siku maalum. Sabato ni njia ambayo kwayo Mungu aliwasaidia wana wa Israeli kukumbuka utambulisho wao na Mungu wao. Walipewa wito kutii na kuitakasa Sabato, lakini hii ilikuwa kwa muktadha wa kukuza uelewa wa kina wa tabia ya Muumba wao na kujenga uhusiano wa kudumu wa ahadi.  

`Unaongea na kijana ambaye anaona Sabato “inachosha”. Anaitunza tu kwa vile hivyo ndivyo Biblia pamoja na wazazi wake wanavyoagiza iwe. Ni ushauri gani waweza kumpatia kugundua tena kuwa Sabato ni uzoefu mzuri wa kupendeza wa kujifunza?`