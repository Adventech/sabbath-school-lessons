---
title:  Uzuri wa Utakatifu
date:  31/08/2020
---

Zaburi 96: 9 inasomeka, “Mwabuduni Bwana kwa uzuri wa utakatifu, Tetemekeni mbele zake, nchi yote.” Je tunaielewaje kauli hii: “uzuri wa utakatifu”? Je hii humaanisha nini kwa Mkristo, na inapaswa iwe na mguso gani juu ya vile tufundishavyo sanaa na uzuri ambao mara nyingi inaambatana nao? 

Japokuwa imesemwa “uzuri upo katika macho ya mtazamaji,” yatupasa tusimsahau Yeye aliyeumba jicho hapo mwanzo (soma Mithali 20:12. —Sikio lisikialo, na jicho lionalo, Bwana ndiye aliyeyafanya yote mawili) Japo twapaswa kuwa waangalifu tusije tukaabudu uumbaji (rejea somo la jana), ni hakika kutoka kwa uzuri wa uumbaji twaweza kujifunza kuhusu Mungu, na hasa, anavyopenda uzuri. Iwapo dunia yetu katika Anguko bado inao uzuri, je unadhani ilikuwa na uzuri mkuu kiasi gani hapo kabla ya Anguko? Na hii hutufundisha kwamba Mungu kwa hakika ndiye Muumba wa uzuri. Masomo ya sanaa na sayansi yanapaswa, basi, kutuleta karibu na tabia na moyo wa Mungu. Kwa vile sisi tu sehemu ya ubunifu wa kisanii na kisayansi wa Mungu, twaweza pia kujifunza kwa kina utambulisho wetu katika Kristo. 

“Mungu angefurahia watoto wake wapendezwe na kazi zake na kuufurahia uzuri sahili na mtulivu ambao kwa huo ameyapamba maskani yetu ya duniani. Yeye ni mpenzi wa uzuri na zaidi mno ya yale yapendezayo kwa nje anapendezwa na uzuri wa tabia; na ni shauku yake tukuze uzuri na usahili, sifa nyamavu za maua. ” —Ellen G. White, Steps to Christ, uk. 85. 

`Soma Mwanzo 3:6. Je hii hutufundisha nini kuhusiana na jinsi ambavyo uzuri kwa wenyewe si lazima uwe mwema au mtakatifu? Soma pia Mithali 6:25, 31:30.`

Pamoja na kila kitu chema alichokiumba Mungu, tunaye adui ambaye huchafua na kuunyonya uzuri huo. Haishangazi basi, kwamba uzuri na dhana za uzuri, zaweza kutumiwa dhidi yetu, vile vile. Hivyo, hasa katika sanaa, elimu ya Kikristo, ikiongozwa na Maandiko, yapasa itusaidie kujifunza kuwa waangalifu kuelewa kuwa siyo yote yaliyo na uzuri wa nje ni mema au matakatifu.

`Ni vipi baadhi ya vitu vya “kupendeza sana” ila kwa hakika siyo vyema au vitakatifu? Au ni vitu gani vizuri vyenye kupendeza ambavyo kulingana na mazingira husika vyaweza kufanywa kuwa vibaya na najisi? Ni vigezo au viwango gani tunatumia kufanya ubainishaji huo? `