---
title:  Upumbavu na Hekima
date:  02/09/2020
---

`Soma Mithali 1. Je hii hutufundisha nini kuhusu elimu ya kweli ipaswavyo iwe?`

Biblia hutoa maelezo ya kina yanayowezesha kupambanua kati ya upumbavu na hekima. Kitabu cha Mithali hufanya vizuri kutukumbusha hatari za mwenendo wa kipumbavu na kushiriki katika makundi ya wapumbavu. Ubainishi huo uko wazi: Mungu anataka watu wake watafute hekima, waithamini, na kujawa nayo. 

Wanafunzi wa sanaa na sayansi hutumia talanta zao kupata maarifa na kufanya vyema katika masomo yao. Walimu wa fani hizi hufanya vivyo hivyo. Twaweza kufanya vizuri katika Sanaa na sayansi kwa sababu ya maarifa na uwezo. 

Hata hivyo katika mtazamo wa Kikristo, maarifa ya sanaa na sayansi yana faida gani endapo hayasaidii kujua tofauti kati ya haki na udhalimu, wema na uovu, ukweli na upotoshaji? Yote mtu apaswayo kufanya, kwa mfano, ni kusoma maisha ya wasanii mashuhuri ili kugundua kuwa, kuwa na utaalamu mkubwa na talanta haviendani na maisha maadilifu na manyofu. Mtu aweza kudai kuwa wanasayansi mashuhuri ambao wamebuni silaha za kibiolojia au kikemikali zenye kuua mamia ya watu, wana elimu ya juu sana, vipawa vya juu sana, lakini ni nini matunda ya kazi yao? Kama ilivyoelezewa hapo nyuma, maarifa kwa yenyewe, yaweza yasiwe kitu kizuri. 

`Soma Mithali 1:7. Je aya hii hufunuaje kile ambacho ni kiini cha elimu ya kweli?`

Mshindi wa Tuzo za Nobeli, mkana Mungu, msomi aliyejifunza ulimwengu na nguvu za uvutano zinazoutawala, aliwahi kuandika:

`“Jinsi unavyojifunza zaidi na kuufahamu ulimwengu, ndivyo unavyozidi kutambua kuwa yote ni ubatili.” Hii inapaswa kutujulisha nini kuhusiana na jinsi maarifa, kwa yenyewe, si kwamba tu yanaweza kuwa ubatili mtupu, lakini hata kibaya zaidi, kukusababisha kutenda kosa zito?`