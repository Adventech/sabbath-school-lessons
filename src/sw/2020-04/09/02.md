---
title:  Elimu ya Kweli ya Kikristo
date:  23/08/2020
---

Kisa kinaelezewa cha Rabi aliyekuwa anatazama macho ya wanafunzi wake yenye uchovu wa usingizi hapo darasani na kuwahoji: “Ni kwa namna gani mtu aweza kujua endapo usiku umekwisha na mchana umeanza?” Baadhi ya wanafunzi kwa tahadhari walinyosha mikono kutoa majibu. “Rabi,” mmoja akahoji,”Je ni pale unapoweza kutofautisha kati ya mtini na mzeituni?” “Hapana.” Mwanafunzi mwingine akainua mkono: “Rabi, je ni pale ambapo unaweza kutofautisha baina ya kondoo na mbuzi?” 

Baada ya kusikiliza majibu mengi, Rabi aliwatangazia, “Wanafunzi, mtu aweza kutambua usiku umekwisha na mchana umeanza pale unapoweza kutazama uso ambao hujawahi kuuona na kumtambua mgeni kama kaka au dada. Kabla ya kufikia hatua hiyo, hata kama siku iwe na jua kali kiasi gani, bado ni usiku.” 

`Soma Luka 10:30—37. Je Yesu alilenga kufundisha nini kupitia kisa hiki? Na hii hutuonesha nini kuhusu kile kipaswacho kuwa sehemu muhimu ya elimu ya Kikristo?` 

Kama Waadventista wa Sabato, tumebarikiwa kuwa na nuru na ukweli tele wa mafundisho (mafundisho kama Vile hali ya wafu, Sabato, mwaka 1844 na hukumu, pambano kuu, tukitaja machache) ambayo Wakristo walio wengi hawayaelewi. Pamoja na umuhimu mkuu wa mafundisho hayo, yana faida gani kwetu endapo hatuna tabia ifaayo, endapo tuna chuki dhidi ya wengine, na endapo tunaruhusu chuki za kitamaduni na kijamii zitufanye tuwaone watu wengine ni duni wasiofaa? 

Elimu ya kweli ya Kikristo, yapaswa ituinue juu zaidi ya chuki na ubaguzi, tuwaone wengine kama Kristo awaonavyo, Viumbe aliowafia, watu ambao alibeba dhambi zao msalabani, viumbe ambao aliwalipia fidia kwa gharama kuu. Iwapo tutainua juu msalaba, kama tupaswavyo kufanya, basi tutaona thamani na utu wa kila mwanadamu, na hivyo kuwatendea kwa haki kama wastahilivyo hakika, kulingana na thamani Mungu aliyoweka kwao. Elimu ya Kikristo lazima ihusishe fundisho hili, vinginevyo haistahili kuitwa elimu ya “Kikristo.” 

`Ni chuki gani ambazo utamaduni na jamii yako hufundisha, iwe kwa ujanja au kwa wazi, ambazo, kama Mkristo wapaswa uzishinde?`