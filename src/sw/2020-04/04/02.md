---
title:  Macho ya Bwana
date:  19/07/2020
---

Mhadhiri wa Chuo kikuu cha Oxford ametoa nadharia kuwa sisi ulimwengu na vyote vinavyotuzunguka —hakuna chochote kilicho halisi. Badala yake sisi ni matokeo ya kazi ya ubunifu kwenye kompyuta bora za wakazi wa dunia zingine.

`Japo nadharia hiyo ni ajabu, inazua swali muhimu: uhalisia ukoje hasa?`

Yapo majibu mawili, japokuwa moja ndilo lenye mantiki. La kwanza ni kwamba ulimwengu —na vyote vilivyomo ndani yake, tukiwemo sisi —ndivyo uhalisia. Hakuna aliyeviumba, hakuna aliyevitengeneza. Vipo tu. Ni ukweli usio na maelezo. Hakuna mungu, hakuna miungu, hakuna chochote cha kiungu. Uhalisi huhusisha vitu halisi tu. Kama mmoja alivyosema yapata miaka 2,500 iliyopita (hili siyo wazo jipya), kilichopo ni “chembechembe ndogo yaani atomu na utupu.” 

Mtazamo mwingine ni kwamba Mungu aliumba ulimwengu. Hiyo huonekana kuwa na mantiki zaidi, inaleta maana (inaeleweka), kuliko wazo kuwa ulimwengu upo tu, pasipo maelezo yoyote. Mtazamo huu huhusisha ulimwengu halisi wa asili, ulimwengu wa “atomu na utupu,” ila hauishii hapo. Huelekeza kwa uhalisi ulio mpana, wa kina, na mkuu kuliko mtazamo wa wakana Mungu —uliojengwa katika vitu vinavyoonekana unaosikika mara nyingi siku hizi. 

`Aya zifuatazo husemaje kuhusu dhana zilizogusiwa katika somo la leo? Zaburi 53:1, Mithali 15:3, Yohana 3:16, Isaya 45:21, Luka 1:26—35.`

Msingi mkuu wa elimu yoyote ya Kikristo ni uhalisi si wa kuwepo kwa Mungu tu, lakini wa jinsi Mungu alivyo, aliye nafsi hai anayetupenda na kujihusisha nasi. Ni Mungu wa miujiza, ambaye Japo anatumia kanuni za asili, hafungwi na kanuni hizo, naye aweza kuwa Juu ya kanuni hizo pale anapohitaji kufanya hivyo (kama ilivyokuwa katika mwujiza wa Yesu kufanyika mwili). Ufundishaji wa mtazamo huu ni wa muhimu mno katika siku zetu kwani sehemu kubwa ya ulimwengu wa wasomi, wakidai (kimakosa) kuwa sayansi huwaunga mkono, kwa wazi bila kificho hufundisha kuwa hakuna Mungu na kushikilia mtazamo kuwa dunia ilitokea yenyewe.

`Tafakari mtazamo finyu wa wakana Mungu ukiutofautisha na mtazamo wa kibiblia ambao (kama ilivyoelezwa hapo juu) huhusisha ulimwengu mzima ila haukomei hapo. Kwa nini mwisho wa yote, mtazamo wa kibiblia, wa kuwepo kwa Mungu ni bora kimantiki na kiakili kuliko mtazamo wa wakana Mungu? `