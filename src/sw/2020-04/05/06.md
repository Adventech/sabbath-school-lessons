---
title:  Wanafunzi wa Awali wa Mwalimu Yesu Kristo 
date:  30/07/2020
---

Wakati fulani, lilikuwa kundi la wafugaji wa kawaida wakifuga kundi lao la kondoo nje ya mji wao mdogo. Mara wakawa wapokeaji wa mwonekano wa kustaajabisha wa malaika wenye ujumbe wa kushangaza, wa ajabu wa kuiduwaza dunia. Wakibidishwa na utukufu waliouona, wanaondoka upesi kwenda kumtafuta mtoto ambaye malaika wamemtangaza. 

`Fikiria kuwa umesimama pamoja na wafugaji mkitazama hori la kulishia mifugo. Je utaona nini? Luka 2:8—20.`

Tuwapongeze wanafunzi wa awali wa Mwalimu Yesu Kristo —yaani, Yusufu na Mariamu na wachungaji wa kondoo. Mazingira duni alikozaliwa Yesu hayawiani kabisa na mwujiza mkuu wa Mungu kufanyika mwili —yaani, katika Nafsi ya Mtoto huyu, Mungu amekuwa Mmoja wa wanadamu. Hata hivyo kwa msaada wa njozi, ndoto, na malaika, wanafunzi hao wa awali waliweza kutazama ng’ambo ya mwonekano wa nje wa tukio hilo la kuzaliwa kwa Yesu. Wafugaji hao wa kondoo walishiriki pamoja na wengine kumtambulisha mtoto huyo “kwamba ndiye Mwokozi, Kristo Bwana.’” (Luka 2:11; linganisha na Luka 2:17). 

`Je Mamajusi waliitikiaje ujumbe wa habari njema za kuzaliwa kwa Yesu? Nini mwitikio wa Herode? Mathayo 2:1—12.`

Kabla hajatoa mfano wake wa kwanza au kutenda muujiza wake wa kwanza, Mwalimu Yesu Kristo anastahili ibada yetu kutokana na kumtambua hasa kuwa Yeye ni nani. Ili kuipokea huduma yake ya ufundishaji hapo baadaye, sharti tujiunge kushiriki pamoja na hawa wanafunzi wa awali, na Mamajusi, katika kumwabudu huyu Mwalimu wa walimu. Huyu mwenye ufundishaji bora tunaoutamani ni zaidi ya mwelimishaji mwenye hekima. Ni Mungu aliyekuja kuishi pamoja na wanadamu. Elimu ya Kikristo imejikita katika kumwabudu Kristo. Sisi, pamoja na Mamajusi, na wachungaji wa kondeni, na malaika, tumeitwa kumwabudu Kristo, mfalme mpya aliyezaliwa —na kuona katika mtoto Yesu uhalisi wa Mungu Mwenyewe. 

`Tafakari kuhusu ufanyikaji mwili wa Yesu na vile unavyofunua tabia ya Mungu. Muumba wa ulimwengu wote, ambao ni mkubwa tusioweza kuuelewa wote —Mungu huyu alijishusha na kufanyika mwanadamu, akaishi kama Yesu alivyoishi, na kisha kufa msalabani, akibeba mabegani mwake adhabu kwa ajili ya dhambi zetu. Habari njema kuu iliyoje! `