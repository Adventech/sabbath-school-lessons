---
title:  Kumfunua Baba (inaendelea)
date:  27/07/2020
---

Katika utangulizi wa kuvutia wa injili yake (Yohana 1:1—18), Yohana anamjadili Yesu kama “Neno” wa milele. Maelezo ya Yohana kuhusu Yesu siyo ya kinyonge au hafifu, ni ya ujasiri na ya upeo wa kiulimwengu. Yesu alikuwepo kabla ya ulimwengu kuwepo—tangu umilele. Naam, Yesu ndiye mtendaji mkuu wa zoezi la uumbaji (Yohana 1:2, 3). Yeye ndiye “nuru ya watu” (Yohana 1:4), na Yeye kama Neno aliyekuja ulimwenguni, ndiye “Nuru halisi, amtiaye nuru kila mtu.” (Yohana 1:9). 

`Kulingana na Yohana, ni nini matokeo ya Yesu kufanyika mwanadamu? Kama Neno, ni nuru gani alileta? Ni sifa gani alizonazo humstahilisha kutenda hivyo? Yohana 1:14, 18.`

“Nuru ilikuja wakati giza la ulimwengu lilipokuwa kubwa mno....  Kulikuwa na tumaini moja tu kwa kizazi cha mwanadamu...ili kumjua Mungu kurejeshwe duniani. Kristo alikuja kurejesha maarifa haya. Alikuja kuondoa mafundisho ya uongo ambayo kwayo, wale waliodai kumjua Mungu wamemwakilisha vibaya. Alikuja kudhihirisha jinsi sheria yake ilivyo, kufunua katika tabia yake mwenyewe uzuri wa utakatifu.” —Ellen G. White, Education, pp. 74—76. (Elimu ya Kweli, uk. 55—57). 

“Kila alichofanya Yesu maishani Mwake duniani kilikuwa na kusudi moja: “ufunuo wa Mungu kwa ajili ya kuadilisha jamii ya wanadamu.” —Education, uk. 82. (Elimu ya Kweli, uk. 63). 

`Yesu Mwenyewe asema, “Aliyeniona mimi amemwona Baba” (Yohana 14:9). Ni nini mazingira ya kauli ya Yesu? Kwa nini aliitoa kauli hiyo? Yohana 14:1—14.`

Ni rahisi kumlaumu Filipo kwa sababu ya kauli yake ya kizembe (Yohana 14:8). Baada ya miaka mingi ya uhusiano wa karibu na Yesu, bado alikuwa anashindwa kuelewa jambo la msingi kuhusu Yesu kufanyika mwili —kwamba Yesu amekuja ili kuonesha tabia ya Baba. Bila shaka walimu leo waweza kupata ahueni kwamba mmoja wa wanafunzi wa Mwalimu wa walimu alifanya kosa kubwa kiasi hicho! Hata hivyo, kauli ya Filipo imeandikwa, si ili kumlaumu, ila kutupatia fursa kujihoji sisi wenyewe. Ni kwa muda gani tumetembea pamoja na Yesu? Je tumeweza kumwelewa Yesu vyema kuliko Filipo? “Yeyote aliyeniona mimi amemwona Baba” 
