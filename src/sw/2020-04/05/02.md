---
title:  Kumfunua Baba
date:  26/07/2020
---

`Ni mambo gani ya msingi ambayo mtume huyataja kuhusu Yesu mwanzoni mwa Waraka wake kwa Waebrania? (Ebr. 1:1—4).`

Waandishi wa Agano Jipya husisitiza wazo la muhimu: Yesu anakuja duniani kumwonesha Baba kwa wanadamu ili wamfahamu. Katika wakati uliopita, ufunuo wa Mungu ulikuja kwa vipande vipande kupitia manabii; katika Yesu, hata hivyo, ufunuo wa mwisho na mkamilifu wa Mungu umekuja. Pia, katika nafsi yake, Yesu “ni mng’ao wa utukufu wa Mungu” (Ebr. 1:3). Kama wanadamu wenye dhambi tusingeweza kustahimili utukufu mkamilifu wa Mungu. Yesu akiwa ni Mungu aliyefanyika mwili, anaakisi utukufu wa Mungu. Utukufu huo umefichwa ndani ya ubinadamu wa Kristo ili tuweze kuuona na kuelewa kwa ukamilifu tabia ya Mungu. 

Yesu pia ni “chapa ya nafsi yake” (Ebr. 1:3). Kauli iliyotumika hapa, “chapa” katika Kigiriki hutumika kuwakilisha alama ibakiayo baada ya muhuri kugandamizwa kwenye lakiri, au, alama ibandikwayo kwenye sarafu. Hivyo Yesu ni “mfano kamili wa hali ya Mungu mwenyewe” (Ebr. 1:3). Iwapo tunataka kumjua Baba, yatupasa kuzingatia kile Mwalimu wa walimu atuambiacho kuhusu Mungu. Tunapaswa kumtazama huyu Mwalimu Kielelezo, vile vile. Baba anajifunua kupitia kwa Mwana. 

`Linganisha Waebrania 1:1—4 na 2 Wakorintho 4:1—6. Katika 2 Wakorintho 4:1—6, Yesu ni nani, na ni nini tunajifunza kutoka kwake?`

Kadiri wanavyowafundisha watu wengine kuhusu Mungu, Paulo na watenda-kazi wenzake wanataka kuakisi huduma ya ufundishaji ya Yesu kuhusu Baba. Kama “chapa ya Mungu” (2 Kor. 4:4), Yesu alituletea maarifa juu ya Mungu Baba. Vivyo hivyo, Paulo anakwepa udanganyifu na upotoshaji wa Neno la Mungu, na badala yake, anauweka ukweli wazi na dhahiri (2 Kor. 4:2). Kama wakati wa uumbaji Mungu alivyotumia nuru kufukuzia mbali giza, sasa ametupatia Mwana wake, Yesu, kufukuzia mbali dhana potofu juu Yake na hivyo kutufunulia ukweli kuhusu Mungu. Ni katika “uso wa Yesu” tunapopata maarifa makamilifu ya Mungu (2 Kor. 4:6).  

`Yesu kwa usahihi alimfunua Baba, jambo ambalo sisi pia tumealikwa tupate “kumfuata Mungu, kama watoto wanaopendwa” (Efe. 5:1). Je hii humaanisha nini, na ni nini twaweza kujifunza toka kwa Yesu kuhusu jinsi ya “kumfuata” Mungu?`