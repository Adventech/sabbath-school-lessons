---
title:  Kumpenda na Kumcha Mungu 
date:  12/07/2020
---

Kitabu cha Kumbukumbu la Torati ni maneno ya Musa ya usia wa mwisho kwa wana wa Israeli mbele ya kizazi kipya, ambacho ndicho hatimaye kitaingia na kuirithi Nchi ya Ahadi. Kabla ya kuirithi nchi hiyo, Musa anayo maneno na maagizo kwao. 

`Soma Kumbukumbu la Torati 31:9—13. Ni nini maana ya kumcha BWANA?` 

Mungu alikuwa na kusudi maalum vile alivyoitoa sheria yake kwa Israeli. Aliweka kila tahadhari kuhakikisha sheria yake haitasahauliwa. Kwa jinsi hiyo, Mungu ni mwelimishaji mstahimilivu. Anafundisha na kurudia kukazia somo na kuwatuma manabii na kuwatumia watumishi wake kuupeleka ujumbe. Naye hufanya hivyo tena na tena. Hata hivyo si Agano la Kale ni juhudi za Mungu kuwatafuta na kuwafundisha watu wake kuifuata njia ya maisha? Zingatia kwenye aya hizi vile Musa alivyosisitizia umuhimu wa kujifunza sheria kwa vizazi vijavyo. Musa alielekeza zoezi lenye hatua mbili. Kwanza watoto wataisikia sheria, na kisha watajifunza “kumcha Bwana, Mungu wenu.” (Kum. 31:13). 

Kwanza wanasikia, kisha wanajifunza kumcha BWANA. Yaani, kujifunza sheria hakuleti moja kwa moja kicho kwa Mungu. Zoezi la kumcha Mungu sharti mtu ajifunze. Musa anaonesha kuwa maarifa na kicho ni mchakato, na wala moja siyo matokeo ya nyingine. 

Na “kumcha BWANA” humaanisha nini wakati watu wameambiwa pia kuwa: Nawe mpende Bwana, Mungu wako, kwa moyo wako wote, na kwa roho yako yote, na kwa nguvu zako zote.” (kumbukumbu 6:5)? Yumkini twaweza kulinganisha na vile mtoto ampendavyo na kumheshimu baba mwema, baba afunuaye upendo na kujali kwake kwa kuonesha kuwa anasema kile amaanishacho, na anamaanisha kile akisemacho. Ukiwa na baba wa namna hiyo, iwapo unafanya kosa, hakika unapata adhabu inayolingana na kosa lako. 

Naam, twaweza na yatupasa, kumpenda na kumcha BWANA kwa wakati uo huo. Hizo siyo kauli kinzani. Jinsi tunavyojifunza zaidi kuhusu Mungu, ndivyo tunavyozidi kumpenda kwa sababu ya wema wake, na wakati uo huo, tunavyozidi kumjua Mungu, ndivyo tunavyozidi kumcha, kwani tunazidi kuona vile alivyo mtakatifu na mwenye haki tukitofautisha na vile tulivyo wenye dhambi na wakengeufu, na vile ambavyo kwa neema pekee —fadhila tusiyostahili —ndiyo maana hatukuangamizwa. 

`Unaelewaje maana ya kumpenda na kumcha Mungu kwa wakati uo huo? `