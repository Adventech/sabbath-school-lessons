---
title:  Ili Upate Kufanikiwa
date:  14/07/2020
---

Pote katika Biblia tunaelezwa juu ya matokeo mengine ya kujua na kutii sheria ya Mungu. 

`Soma Yoshua 1:7, 8. Ni nini BWANA alilokuwa anamwambia Yoshua, na ni kwa jinsi gani kanuni zipatikanazo hapa zinaweza kutumika kwetu leo?`

BWANA anamwambia Yoshua anapoingia Kanaani: “Uwe hodari tu na ushujaa mwingi, uangalie kutenda sawasawa na sheria yote aliyokuamuru Musa mtumishi wangu; usiiache, kwenda mkono wa kuume, au wa kushoto, upate kufanikiwa sana kila uendako” (Yoshua 1:7). 

Mtazamo huu wa mafanikio kama matokeo ya utiifu waweza kuonekana kinyume na tunavyopima mafanikio katika ulimwengu wetu wa Ieo. Wengi leo huamini kuwa mafanikio huletwa na wazo jipya, ubunifu, na kujitegemea. Mafanikio katika nyanja fulani huhitaji kipaji kisicho cha kawaida na roho ya uthubutu. Hata hivyo, machoni pa Mungu mafanikio huhitaji raslimali za jinsi tofauti kabisa. 

`Soma Ufunuo 12:17, Ufunuo 14:12, Warumi 1:5, Warumi 16:26, Yakobo 2:10—12. Aya hizi hutuambia nini leo kuhusu utii kwa sheria za Mungu? Yaani, japokuwa hatuokolewi kwa utunzaji wa sheria za Mungu, kwanini ni muhimu kuzitii?`

Agano la Kale, Agano Jipya, Ahadi za Agano la Kale, Ahadi za Agano Jipya —haidhuru: kama Wakristo wenye kuamini Biblia tumeitwa tupate kuzitii amri za Mungu. Uasi wa sheria, ujulikanao kama dhambi, matokeo yake daima ni maumivu, mateso na mauti ya milele. Ni nani hajawahi kuona dhahiri matokeo ya dhambi, matokeo ya uasi wa sheria ya Mungu? Kama Israeli ya Kale ilivyoweza kustawi tu kwa kuitii sheria ya Mungu (japo walihitaji neema vilevile); huo ndio upaswao kuwa uzoefu wetu leo. Hivyo, kama sehemu ya elimu ya Kikristo, yatupasa kutunza sheria ya Mungu kama jambo la msingi kwa kile imaanishacho kuishi kwa imani na kuitumainia neema ya Mungu.  

`Je umepitia uzoefu gani unaotokana na athari za dhambi? Ni nini ulilojifunza ambalo waweza kuwaeleza wengine, ili, bila shaka, wasije wakatumbukia kwenye tatizo lililokukumba?`