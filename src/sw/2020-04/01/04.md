---
title:  Kutoelewa Ujumbe
date:  30/06/2020
---

Kama tulivyojifunza jana, licha ya agizo dhahiri la Mungu Hawa —hata kwa lugha yake —bado alihafifisha ujumbe huo aliopewa. Japo hakupindisha kile Bwana alichomwambia, hakika hakukichukulia kwa uzito unaostahili. Athari za vitendo vyake ziko bayana mno kwa kila mtu. Hivyo, Hawa alipokutana na nyoka, alirudia(japo siyo kwa maneno yale yale) kwa nyoka agizo Mungu alilowapatia kuhusiana na miti iliyopo bustanini hapo (Mwanzo 3;2, 3). Ujumbe huo hata hivyo haukuwa jambo jipya kwa nyoka. Nyoka alikuwa analijua agizo hilo vyema —na alikuwa amejiandaa vyema kulipindisha, ili kuweza kumnasa Hawa. 

`Chunguza Mwanzo 3:4—6. Licha ya kupinga moja kwa moja kile Mungu alichoagiza, ni kipi kingine ambacho alisema nyoka, ambacho kilimwangusha Hawa? Ni kanuni zipi alizitumia kumwangusha Hawa?`

Wakati nyoka alipomweleza Hawa kuwa sehemu ya agizo hilo haikuwa sahihi, Hawa angalipaswa kwenda kuthibitisha jambo hilo kwa Mungu. Huu ndiyo uzuri wa pekee uliokuwepo katika elimu bustanini Edeni: fursa waliyokuwa nayo wanafunzi ya kuonana ana kwa ana na mwalimu wao Muumba wa vyote kwa hakika ni zaidi ya chochote tunachoweza kuelewa hapa duniani. Hata hivyo badala ya kukimbia, badala ya kutafuta msaada wa Mungu, Hawa akakubaliana na maneno ya nyoka. Kitendo cha kukubaliana na maneno ya nyoka yaliyopotoka, ni ushahidi kuwa Hawa ametilia mashaka agizo Mungu alilompatia. 

Wakati huohuo, Adamu mwenyewe anaingia katika matatizo makubwa. “Adamu alijua kuwa mwenzi wake ameihalifu amri ya Mungu, akipuuzia katazo pekee walilopewa kupima uaminifu na upendo wao kwa Mungu. Kulikuwa na pambano kuu akilini mwake. Alisikitika kuwa alimruhusu Hawa kutembea mwenyewe bustanini. Maadamu kosa lilishatendeka, alitambua kuwa itamlazimu kutengana na huyu ambaye kuambatana naye kulikuwa furaha yake. Sasa ni hatua gani anayoweza kuchukua?” —Ellen G. White, Patriarchs and Prophets p. 56. Kwa bahati mbaya, japo anajua kutofautisha mema na mabaya, lililo sahihi na lililo ovu, kwa hiari yake mwenyewe akachagua lililo ovu.

`Tafakari ulaghai uliotendeka: nyoka alisema endapo watakula matunda ya mti huo, “watakuwa kama Mungu” (Mwanzo 3:5). Lakini si tayari Mwanzo 1:27 ilishasema wao wanayo sura ya Mungu, wanafanana na Mungu? Hii hutufundisha nini kuhusu vile ilivyo rahisi kudanganyika na ni kwa nini imani na utii ndiyo kinga yetu pekee, hata pale ambapo tumepewa elimu bora, kama Adamu na hawa waliyokuwa nayo? `