---
title:  Wanaume na Wanawake Wenye Hekima
date:  19/08/2020
---

Maneno yawakilishayo shule, masomo na elimu yanaeleweka vyema kwa kizazi chetu, ila hayapatikani sana katika zama za Biblia. Lipo neno moja, hekima, ambalo limetumika sana. Kwa mfano, Agano la kale hutaja wanaume na wanawake wenye hekima (2 Sam. 14:2, Mithali 16:23). 

`Soma 1 Wafalme 4:29—34. Hii hutufundisha nini kuhusu umuhimu wa hekima?`

Mfalme Sulemani anatajwa kuwa mtu mwenye hekima ambaye alijua majina ya wanyama na mimea na kutoa mithali kwa hekima kuu, ikimaanisha alikuwa mtu mwenye elimu (1 Falme 4:29—34). Vitabu vya Mithali na Mhubiri vinayo mafundisho mengi ya hekima kuhusiana na mada mbalimbali, kutoka kwa Sulemani na walimu wengine wa zama za kale (Mithali 1:1, Mithali 25:1, Mithali 30:1, Mithali 31:1). 

Kulingana na Biblia, hekima inalinganishwa sana na elimu zama zetu. Ni kitu ambacho mtu anajifunza toka kwa wazazi au kwa walimu, hasa wakingali vijana (Mhubiri 12:1), ila kwa hakika mtu hujikusanyia hekima katika maisha yake yote. Pili, hekima inao upande wake wa utendaji (matumizi maishani); kwa mfano, jifunze kutoka kwa chungu jinsi wanavyojiwekea akiba ya chakula wakati wa kiangazi ili kuwa na chakula tele wakati wa baridi (Mithali 6:6—8). 

Siyo tu kuwa hekima ina manufaa katika maisha ya siku kwa siku; ila pia inao mguso wake wa kinadharia, kwani huanza kwa imani kwa Mungu na kufuata kanuni maalum za msingi (Mithali 1:7). Hekima hutusaidia kuishi tukiwajibika na kuwajali wengine, na kutuepusha na madhara yasiyo na sababu. 

Mwisho, kama ilivyo elimu leo, hekima haijibu maswali yote yanayotusibu, ila hutuwezesha kuridhika kwa kile tunachokijua wakati tukiendelea kufanya utafiti kujua kisichojulikana, na huo ndio msimamo mzuri tunapotafuta kumjua Mungu na kutumainia neema yake. Kulingana na Yeremia 18:18, jukumu la mwalimu mwenye hekima linalinganishwa na jukumu la kuhani na nabii. Wote watatu wanatumika kuleta ujumbe kutoka kwa Mungu kuwapelekea watu wake, katika mfumo wa mafundisho ya sheria, ushauri wa elimu, na ujumbe maalum toka kwa Mungu.

`Ni kwa jinsi gani twaweza kujifunza hekima na kurithisha vizazi vijavyo? Kwa nini hili ni jambo muhimu kwetu kufanya kama watu wa Mungu? `