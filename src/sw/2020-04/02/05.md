---
title:  Jukumu la Wazazi 
date:  08/07/2020
---

`“Nanyi, akina baba, msiwachokoze watoto wenu; bali waleeni katika adabu na maonyo ya Bwana” (Efeso 6:4).` 

`“Mke mwema, ni nani awezaye kumwona? Maana kima chake chapita kima cha marijani” (Mithali 31:10).` 

Wazazi wana jukumu zito. Baba ni mkuu wa familia. Na familia ndiyo chimbuko la kanisa, shule na jamii. Iwapo baba ni dhaifu, asiyejali, mzembe, basi familia, kanisa, shule, na jamii itaumia kutokana na athari hizo. Akina baba yawapasa kujitahidi kudhihirisha tunda la roho —“upendo, furaha, amani, uvumilivu, utu wema, fadhili, uaminifu, upole, kiasi” (Gal. 5:22, 23). Akina mama, wanalo jukumu, bila shaka, muhimu kuliko yote katika jamii zote. Wanao mvuto mkuu kujenga mwenendo wa watoto wao na kuunda tabia na maadili nyumbani. Akina baba wanapaswa kufanya kila wawezalo kushirikiana na mama katika elimu ya watoto wao. 

`Je akina baba na akina mama wanaweza kujifunza nini kutoka aya hizi? Waefeso. 5:22, 23, 25, 26; 1 Kor. 11:3; 2 Kor. 6:14; Rum. 13:13, 14; 2 Pet. 1:5—7; Wafilipi 4:8.` 

Wazazi Wakristo wanalo jukumu la kiroho la kuwa kielelezo cha kibilia cha tabia ya Kristo kwa watoto wao. Uhusiano wa ndoa ni kielelezo cha uhusiano wa Kristo kwa kanisa lake. Pale wazazi wanapokataa kuongoza, au kuongoza kwa Jinsi ya kikatili, basi wanawapatia watoto na jamii picha potofu ya Kristo. Mungu anawaagiza wazazi Wakristo kuwafundisha kwa bidii watoto wao. “Na maneno haya ninayokuamuru leo, yatakuwa katika moyo wako; nawe uwafundishe watoto wako kwa bidii, na kuyanena uketipo katika nyumba yako, na utembeapo njiani, na ulalapo, na uondokapo.” (Kumbukumbu 6:7). 

Wazazi wana jukumu la kuwafundisha watoto wao kumpenda BWANA kwa moyo wao wote. Wanapaswa kuwafundisha kumcha BWANA, wakijitoa wakfu kumtumikia kwa uaminifu wote, wakijisalimisha kwa utii mkamilifu. Katika Kumbukumbu la Torati 6:7, wana wa Israeli walipewa maagizo maalumu kuhusu kuelimisha watoto wao kuhusu mambo makuu Mungu aliyowatendea watu wake. Je iwapo wazee hao wa kale walikuwa na visa vikuu vya kuwasimulia watoto wao, sisi tuishio baada ya Msalaba, tunacho kisa hai kikuu mno cha kuwasimulia watoto wetu leo, au sio? 

Hivyo, urejeshaji au malezi tuyatoayo ni mchakato unaoendelea wa kupandikiza ukweli wa Mungu ndani ya watoto wetu na kuwaandaa kwa mahusiano mema na Kristo. Mwisho wa yote, hata hivyo sote tumepewa karama takatifu ya uhuru wa uchaguzi. Hatimaye, watakapokuwa watu wazima, watoto wetu nao pia watapaswa kujibu wenyewe mbele za Mungu.