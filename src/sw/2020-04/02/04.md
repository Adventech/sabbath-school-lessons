---
title:  Mawasiliano
date:  07/07/2020
---

Kwa uhakika, elimu katika ngazi iwayo yote ile ni mawasiliano. Mwalimu ndiye mwenye maarifa, hekima, taarifa, ukweli, na kadhalika, ili kumpatia mwanafunzi. Mtu aliyejawa na maarifa yapasa aweze kuyawasilisha kwa wengine; vinginevyo, nini faida ya yote hayo ayajuayo, endapo hawezi kuyafundisha? 

Hata hivyo, ufundishaji mzuri haukomei katika uwezo wa mawasiliano. Muhimu zaidi ni kujenga mahusiano. “Mwalimu mzuri zawadi bora awezayo kutoa kwa wanafunzi wake ni kujenga urafiki nao. Hilo ni kweli kwa wanaume na wanawake na zaidi sana kwa vijana na watoto, kwamba tunapoonesha huruma ndipo tunaweza kuwafahamu; nasi twapaswa kuelewa ili tuweze kunufaika kikamilifu. ” —Ellen G. White, Education, uk. 212. 

Kwa maneno mengine, ualimu mzuri hutenda kazi kihisia na katika ngazi ya mtu binafsi, vile vile. Kwa familia kama shule, hilo ni muhimu sana. Mahusiano mazuri sharti yajengwe baina ya mwanafunzi na mwalimu. Mahusiano hujengwa na kukuzwa kupitia mawasiliano. Wakati ambapo Wakristo hawawasiliani na Mungu, kupitia usomaji wa Biblia au maombi, uhusiano wao na Mungu hukwama. Familia zinahitaji uongozi wa Mungu ili zipate kukua katika neema na maarifa ya Kristo. 

`Soma aya zifuatazo. Ni nini twaweza kujifunza kutoka aya hizo kuhusu jinsi ya kujenga mahusiano imara ya kifamilia (au aina nyingineyo ya mahusiano husika)? Zaburi 37:7—9; Mithali 10:31, 32; Mithali 27:17; Waefeso 4:15; 1 Yohana 3:18; Tito 3:1, 2; Yakobo 4:11.`

Kutumia muda wa kutosha kupanda mbegu sahihi za mawasiliano siyo tu kwamba itawaandaa wanafamilia kuwa na mahusiano binafsi na Kristo, bali pia itasaidia kujenga mahusiano miongoni mwa wanafamilia. Itafungua nyanja mbalimbali za mawasiliano ambayo yatakuletea furaha vijana wako wafikiapo upevukaji na kuingia utu uzima. Na hata endapo huna watoto, kanuni zipatikanazo katika aya hizi zaweza kutenda kazi kwenye aina zote za mahusiano. 

`Tafakari, ni kwa nini siyo tu kile tunachotamka ndicho muhimu, ila namna pia tunavyokisema. Umejifunza nini katika mazingira ambapo ulisema jambo jema ukajikuta limeleta madhara, japokuwa ulilosema ni sahihi? `