---
title:  Mheshimu Bwana
date:  10/01/2023
---

Kitabu cha Mithali hakihusu sana mema na mabaya kama kinavyohusu hekima na upumbavu. Mtu anapokisoma kitabu hiki, mtu ataona faida za hekima na hatari za upumbavu. 

`Soma Mithali 3:1—10 . Ahadi zipi za kushangaza zimetolewa hapa? Pia, “malimbuko ya malimbuko ya mazao yako yote” inamaanisha nini?`

Mungu anatutaka tumtangulize katika usimamizi wa mali zetu kama ukubali wa umiliki wake wa vitu vyote, na kama udhihirisho wa imani yetu kwake kwa kutupatia. Lakini hata zaidi ya hili, anasema kwamba kama tutamtanguliza, ndipo atakibariki kilichobaki. Ili tuweze kufanya hili—yaani, kumfanya kuwa wa kwanza—ni tendo la imani, tendo la tumaini, udhihirisho wa kumtumaini Bwana na moyo wako wote na, kwa kweli, kutokuzitegemea akili zako mwenyewe (_ambayo ni muhimu sana, kwa sababu mara nyingi mambo hutokea ambayo hatuwezi kuelewa na hatuwezi kupata maana kwayo_). 

Hata hivyo, hakuna kinachopaswa kutuchochea zaidi kumtumaini Mungu na upendo wake kuliko msalaba. Unapotambua kile ambacho kila mmoja wetu amepewa Katika Yesu, si tu kama Muumbaji wetu (Yn. 1:1-4) na Mtegemezaji wetu (Ebr. 1:3), lakini pia kama Mkombozi wetu (Ufu. 5:9), kumrudishia Mungu malimbuko ya cho chote tulichonacho, kwa kweli, ndicho kidogo zaidi tunachoweza kufanya. 

“Sio tu kwamba Bwana anadai zaka kama mali yake, lakini anatuambia jinsi inavyopaswa kuwekwa akiba kwa ajili yake. Anasema, ‘Mheshimu Bwana kwa mali yako, na kwa malimbuko ya mazao yako yote.’ ” Hili halifundishi kwamba tunapaswa kutumia mali zetu kwa ajili yetu wenyewe, na kumletea Bwana masazo, hata kama ingekuwa vinginevyo zaka ya uaminifu. Hebu sehemu ya Mungu itengwe kwanza.’’_—Ellen G. White, Counsels on Stewardship, uk. 81. _

Mungu anasema kwamba tukimtanguliza, “_ghala zetu zitajazwa kwa wingi_.” Walakini hili halitatokea kwa muujiza; yaani, hutaamka siku moja na kukuta kwamba ghala na mapipa yako vimejaa ghafla. 

Badala yake, Biblia imejaa kanuni zinazohusu uwakili mzuri, mipango makini, na wajibu wa kifedha, ambapo uaminifu kwa kile ambacho Mungu anatuita kufanya ndilo jukumu letu la kwanza kabisa.

`Hata hivyo, tunajifunzaje kumtumaini Mungu na ahadi Zake katika nyakati ngumu za kifedha, wakati hata tunapojitahidi kuwa waaminifu, ghala na mapipa vikiwa havijajaa?`