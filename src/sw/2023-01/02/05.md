---
title:  Mkataba wa Zaka
date:  11/01/2023
---

Kuna uhusiano wa karibu wa kiroho kati ya desturi ya kurudisha zaka na uhusiano wetu na Mungu. Waisraeli walifanikiwa walipomtii Mungu na kuwa waaminifu katika kurudisha zaka. Kinyume chake, walianguka katika nyakati ngumu wakati ambapo hawakutii. Walionekana kufuata mzunguko wa utii na ustawi, na kisha kutotii na matatizo. Ilikuwa katika moja ya vipindi hivi vya kutokuwa waaminifu kwamba Mungu, kupitia nabii Malaki, alipendekeza mkataba wa pande mbili na watu wake. 

`Soma Malaki 3:7-11. Ni ahadi zipi na wajibu vinavyopatikana katika aya hizi?`

Mungu aliwaahidi watu kwamba kama wangemrudia Yeye, angewarudia wao. Walipouliza kile alichomaanisha kwa kumrudia, alisema waziwazi, “_Acheni kuniibia zaka na dhabihu._” Wizi wao ndio ulikuwa sababu ya wao kuwa wakilaaniwa. Hapa kuna suluhisho la Mungu kwa tatizo la laana: “Leteni zaka kamili ghalani” (Mal. 3:10). Na ikiwa mtafanya hivi, basi “Nita .... wafungulia madirisha ya mbinguni na kuwamwagieni baraka, hata isiwepo nafasi ya kutosha.” Ikiwa hatuna nafasi ya kutosha ya kupokea, tuna ziada ambayo kwayo tunaweza kuwasaidia wengine na kusaidia kuendeleza kazi ya Mungu. 

“Yeye aliyemtoa Mwanawe pekee ili afe kwa ajili yako, amefanya agano nawe. Anakupa baraka zake, na kwa mwitikio anakuhitaji umletee zaka na sadaka zako. Hakuna mtu atakayethubutu kusema kwamba hakuna namna ambayo angeweza kuelewa kuhusiana na jambo hili. Mpango wa Mungu kuhusu zaka na sadaka umeelezewa kwa wazi katika sura ya tatu ya Malaki. Mungu anawaita mawakala Wake wa kibinadamu kuwa waaminifu kwa mkataba aliofanya nao.” _—Ellen G. White, Counsels on Stewardship, uk. 75._

Moja ya mizunguko chanya ya utii imeandikwa wakati wa utawala wa mfalme mwema Hezekia wa Yuda. Kulikuwa na uamsho wa kweli katika Yuda, na watu wakaanza kurudisha kwa uaminifu zaka na dhabihu zao katika ghala la hekalu. Vingi vilikuja hadi vikakusanywa katika mafungu hekaluni. 2 Mambo ya Nyakati 31:5 inatuambia kilichotokea wakati watu “walipotoa kwa wingi malimbuko ya nafaka, na divai, na mafuta, na asali, na mazao yote ya mashamba; na zaka za vitu vyote wakazileta nyingi.”

`Urudishaji wako wa zaka (au ukosefu wake) unasema nini kuhusu hali yako ya kiroho na uhusiano wako na Mungu?`