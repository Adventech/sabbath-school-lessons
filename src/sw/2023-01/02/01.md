---
title:  Maagano ya Mungu na Sisi
date:  07/01/2023
---

### Somo la Juma Hili
Mat. 10:22, Yn. 6:29, Kum. 28:1—14, Mit. 3:1—10, Mal. 3:7-11, Mat. 6:25-33. 

> <p>Fungu la Kukariri</p>
> “ ‘Itakuwa utakaposikia sauti ya Bwana, Mungu wako, kwa bidii, kutunza kuyafanya maagizo yake yote nikuagizayo leo, ndipo Bwana, Mungu wako, atakapokutukuza juu ya mataifa yote ya duniani; na baraka hizi zote zitakujilia na kukupata usikiapo sauti ya Bwana, Mungu wako’ ” (Kumbukumbu la Torati 28:1, 2). 

Cha kushangaza sana, Mungu amefanya mikataba (_au maagano_) nasi. Mingi ni ya pande mbili, inayomaanisha kwamba pande zote mbili (_Mungu na wanadamu_) zina sehemu ya kufanya. Mfano wa agano la pande mbili ni “Ikiwa utafanya hili, basi nitafanya lile.” Au “nitafanya hivi ukifanya vile.” 

Aina adimu ya agano ni ya upande mmoja. “Nitafanya hii iwe utafanya jambo lo lote au la.” Machache maagano ya Mungu na wanadamu ni ya upande mmoja. Kwa mfano, “ ‘Maana yeye huwaangazia jua lake waovu na wema, huwanyeshea mvua wenye haki na wasio haki’ ” (Mt. 5:45). Cho chote tunachofanya au tusichofanya, tunaweza kumtegemea Mungu kwa ajili jua na mvua. Baada ya Gharika, Mungu aliwaahidi wanadamu na “kila mnyama wa mwituni katika nchi” kwamba hakutakuwepo kamwe gharika nyingine itakayofunika dunia yote (Tazama Mwa. 9:9-16), bila kujali matendo yetu. Pia aliahidi: “ ‘Muda nchi idumupo, majira ya kupanda, na mavuno, wakati wa baridi na wakati wa hari, wakati wa kaskazi na wakati wa kusi, mchana na usiku, havitakoma’ ” (Mwanzo 8:22). Majira yatakuja na kuondoka, bila kujali tunayoyafanya. 

Juma hili tutajifunza baadhi ya maagano muhimu sana ya pande mbili kati ya Mungu na watoto wake. Hebu tuombe kwamba, kwa neema ya Mungu, “tutadumisha uaminifu kwa upande wetu wa agano.” 

_Jifunze somo la juma hili kwa maandalizi ya Sabato ya Januari 14 _