---
title:  Kutafuta Ushauri Kutoka kwa Mungu
date:  23/02/2023
---

Kuna walimu wengi wa kidunia wa maswala ya usimamizi wa fedha huko nje, lakini Mungu alituonya dhidi ya kutaka shauri kwao kwa ajili ya usimamizi wa mali alizotukabidhi. “Heri mtu yule asiyekwenda Katika shauri la wasio haki; Wala hakusimama katika njia ya wakosaji; Wala hakuketi barazani pa wenye mizaha. Bali sheria ya Bwana ndiyo impendezayo, Na sheria yake huitafakari mchana na usiku. Naye atakuwa kama mti uliopandwa Kandokando ya vijito vya maji, Uzaao matunda yake kwa majira yake, Wala jani lake halinyauki; Na kila alitendalo litafanikiwa” (Zab. 1:1-3). 

Kwa hiyo, mtu apendezwaye na sheria ya Bwana (_sheria hapa inaweza kueleweka kwa upana zaidi kama Neno la Mungu_) atabarikiwa. Hiyo ni rahisi kiasi gani? Naye atastawi—atafanikiwa. 

`Soma Mithali 3:5—8. Tunatumiaje kanuni hii katika maswala yetu ya msingi ya kifedha?`

Muhtasari wa ushauri wa kibiblia juu ya usimamizi wa kifedha unatupatia mambo muhimu sana ya kufuata. Hebu tuangalie saba kati ya hayo. 

1. Kuwa na mpangilio. Tengeneza mpango wa matumizi (Mit. 27:23, 24). Familia nyingi zinaishi tu kutoka kwa malipo hadi malipo. Bila mpango rahisi wa mapato, matumizi, na akiba, maisha yanakuwa na msongo zaidi. 
2. Tumia kidogo kuliko unachopata. Amua kuishi ndani ya uwezo wako (Mit. 15:16). Familia nyingi za Nchi za Magharibi hutumia zaidi ya wanachokipata. Hii inafanywa iwezekane tu kwa sababu ya upatikanaji wa mkopo na deni. Matatizo mengi huwakumba wale walio na madeni. 
3. Weka akiba fungu fulani kutoka katika kila kipindi cha malipo (Mit. 6:6-8). Tunaweka akiba ili kufanya manunuzi makubwa zaidi siku zijazo na kushughulikia gharama ambazo hazikupangwa, kama vile ajali au ugonjwa. Akiba fulani inaweza kutumika kupanga kwa ajili ya wakati ambapo kwa sababu ya uzee, hatuwezi tena kuajiriwa. 
4. Epuka madeni kama UVIKO-19. (Mit. 22:7). Riba ni gharama ambayo unaweza kuishi bila kuwa nayo. Mtu au familia kuishi na deni—yaani, kwa pesa za kukopa—hasa ni kuishi leo kwa pesa wanazotarajia kupata siku za usoni. Kama mabadiliko yoyote ya maisha yanatokea, basi shida kubwa ya kifedha inaweza kutokea. 
5. Kuwa mfanyakazi mwenye bidii. “Nafsi ya mtu mvivu hutamani asipate kitu; Bali nafsi ya mwenye bidii itanenepeshwa” (Mith. 13:4). 
6. Uwe mwaminifu kwa Mungu kifedha. (Kum. 28:1-14). Hakuna familia inayoweza kumudu kuishi bila baraka za Mungu. 
7. Kumbuka kwamba dunia hii si makao yetu halisi. Usimamizi wetu unasema mengi kuhusu vilipo vipaumbele vyetu vya mwisho (tazama Mt. 25:14—21).