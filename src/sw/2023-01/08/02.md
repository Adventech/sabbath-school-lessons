---
title:  Mambo ya Kwanza Yawe ya Kwanza
date:  19/02/2023
---

`Soma Mhubiri 12:1. Kuna ujumbe gani hapo kwa ajili yetu? Vijana wanapokua na kuwa watu wazima, mawazo yatatokea kuhusu kujipatia mahitaji ya kimsingi—chakula, mavazi, na malazi. Yesu mwenyewe ametuambia jinsi ya kuweka vipaumbele vyetu anaposema, “Bali utafuteni kwanza ufalme wa Mungu; na haki yake; na hayo yote mtazidishiwa” (Mt. 6:33). Bila shaka, kwa wale ambao ni wazee na ambao hawakumchagua Yesu walipokuwa wangali vijana, bado kuna muda wa kufanya maamuzi sahihi kwa habari ya uwakili.`

Kama tulivyoona katika Mwanzo 28:20—22, Yakobo alikuwa amefanya chaguzi fulani muhimu za maisha, za kiroho na za kifedha. Katika njozi, Bwana alijitambulisha kwa Yakobo kama “Bwana Mungu wa Ibrahimu baba yako na Mungu wa Isaka” (Mwa. 28:13). Kisha kama sehemu ya nadhiri yake kwa Mungu, Yakobo alisema, “BWANA atakuwa Mungu wangu” (Mwanzo 28:21). 

`Soma Mwanzo 29:9-20. Nini ni muhimu kuhusu wakati wa tukio hili katika maisha ya Yakobo?`

Baada ya Yakobo kuweka ahadi yake ya kiroho na kifedha kwa Mungu, Bwana alimwelekeza kwa Raheli kwenye kisima (tazama Mwa. 29:9-20). Inafaa kufanya uamuzi wako wa kiroho na uamuzi wako wa maisha kabla kuingia kwenye ndoa. Mwenzi wako wa baadaye anapaswa kujua “kile wanachoingia ndani yake.” Je, mtu huyu ni Mkristo aliyejitoa? Ni kazi ya aina gani atakuwa akiifanya? Je, mtu huyu atakuwa mwalimu, muuguzi, mwanasheria, mfanyakazi, chochote? Ni maisha ya aina gani nitakuwa najitoa kwayo? Maswali mengine ambayo yanahitaji majibu kabla ya kuingia katika ndoa ni: Je, ni kiwango gani cha elimu kimefikiwa? Ni kiasi gani cha deni kitakachokuja kwenye ndoa? Je, niko tayari kuikubali hali hii kama sehemu yangu ya wajibu?

`Soma 2 Wakorintho 6:14, 15. Kwa nini kanuni hiyo ni muhimu sana kuzingatia unapotafuta mwenzi wa maisha? Ingawa haihakikishi ndoa nzuri, kwa nini ingeweza kusaidia kufanya uwezekano wa ndoa nzuri kuwa bora zaidi?`