---
title:  Kufanya Kazi kwa Uadilifu
date:  22/02/2023
---

Awamu nyingine ya maisha yenye “mafanikio”, awamu ya mwisho, ina uwezo wa kufurahisha zaidi—ikiwa ni maamuzi ya miaka ya awali yamekuwa ya hekima na hayakuharibiwa na matukio yasiyotarajiwa. Katika hali kamilifu ambayo wazazi wamewalea watoto wao na kuwa watu wazima wanaojitegemea nyumba inalipiwa, mahitaji ya usafiri, yanatimizwa, hakuna madeni ya muda mrefu, na kuna mapato ya kutosha ili kukidhi mahitaji ya familia kubwa. 

Mungu anawataka watoto Wake kuwa katika kiwango cha juu zaidi katika kazi na maisha. Kiwango hicho ni sheria ya Mungu iliyoandikwa mioyoni mwetu (tazama Yer. 31:33) na kuakisiwa katika tabia zetu. Kadri jamii inavyomomonyoka na mafundisho ya Kikristo yanazimuliwa na kupunguzwa, itakuwa muhimu zaidi kwa Mkristo binafsi kuishi na kufanya kazi katika kiwango ambacho kiko juu ya lawama. Biblia inasema, “Heri kuchagua jina jema kuliko mali nyingi, na neema kuliko fedha na dhahabu” (Mit. 22:1). 

Biblia inataja visa vya waajiri ambao walitambua kwamba walikuwa wamebarikiwa kwa sababu ya kuwa na mfanyakazi mchamungu. Yakobo alipotaka kumwacha baba mkwe wake, Labani, na kurudi pamoja na familia yake katika nchi yake, Labani alimsihi asiondoke, akisema, “ ‘Iwapo nimeona fadhili machoni pako, kaa, maana nimetambua ya kwamba Bwana amenibariki kwa ajili yako’ ” (Mwa. 30:27). Na Yusufu alipouzwa utumwani huko Misri, bwana wake, Potifa, aliona jambo kama hilo hilo kuhusu kazi ya Yusufu na kumpa thawabu ipasavyo. 

`Soma Mwanzo 39:2-5. Ingawa maandiko hasa hayatuambii, unadhani Yusufu alikuwa anafanya nini kilichosababisha bwana wake apendezwe naye sana?`

“Basi, mlapo, au mnywapo, au mtendapo neno lo lote, fanyeni yote kwa utukufu wa Mungu” (1Kor. 10:31). Kwa hivyo katika kazi zetu na usimamizi wa fedha na chochote tunachofanya, tunapaswa kufanya yote kwa utukufu wa Mungu. Yeye ndiye ambaye hutupatia maarifa na nguvu za kufanikiwa maishani. “ ‘Ee Bwana, ukuu ni wako, na uweza, na utukufu, na kushinda, na enzi; maana vitu vyote vilivyo mbinguni na duniani ni vyako; ufalme ni wako, Ee Bwana, nawe umetukuzwa, U mkuu juu ya vitu vyote. Utajiri na heshima hutoka kwako wewe, nawe watawala juu ya vyote; na mkononi mwako mna uweza na nguvu, tena mkononi mwako mna kuwatukuza na kuwawezesha wote’ ” (1 Nya. 29:11, 12).

`Ni kanuni zipi unazifuata, sio tu katika kazi, lakini katika maisha kwa ujumla? Mabadiliko gani unaweza kuhitaji kufanya?`