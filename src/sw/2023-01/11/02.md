---
title:  Kumtanguliza Mungu
date:  12/03/2023
---

`Soma 2 Mambo ya Nyakati 20:1-22. Kanuni zipi muhimu za kiroho tunaweza kuchukua kutoka katika hadithi hii kwa ajili yetu wenyewe, haidhuru ni mapambano gani tunakabiliana nayo?`

Kuelekea mwisho wa utawala wa Yehoshafati, Yuda ilivamiwa. Yehoshafati alikuwa mtu jasiri na shujaa. Kwa miaka mingi alikuwa akiyaimarisha majeshi yake na miji yake yenye ngome. Alikuwa amejiandaa vyema kukutana karibia na adui yeyote; lakini katika mgogoro huu hakuweka imani yake katika nguvu zake mwenyewe bali katika uweza wa Mungu. Alijiweka kumtafuta Bwana, naye akatangaza kufunga katika Yuda yote. Watu wote wakakusanyika pamoja katika ua wa hekalu, kama ambavyo Sulemani alivyoomba kwamba wangefanya ikiwa wangekabiliwa na hatari. Watu wote wa Yuda wakasimama mbele za Bwana pamoja na wake zao na watoto wao. Wakaomba kwamba Mungu awatie hofu adui zao ili jina lake litukuzwe. Ndipo mfalme akaomba, “ ‘Maana sisi hatuna uwezo juu ya jamii kubwa hii, wanaotujia juu yetu; wala hatujui tufanyeje; lakini macho yetu yatazama kwako’ ” (2 Nya. 20:12). 

Baada ya kujikabidhi kwa Mungu namna hii, Roho ya Bwana ikamjia mtu wa Mungu, akasema, “ ‘Msiogope, wala msifadhaike kwa ajili ya jeshi kubwa hili; kwani vita si yenu bali ni ya Mungu. ..... Hamtahitaji kupigana vita, jipangeni, simameni, mkauone wokovu wa Bwana’ ” (2 Nya. 20:15-17). 

Basi, asubuhi na mapema mfalme akawakusanya watu, pamoja na kwaya ya Walawi ikiwa mbele ili kuimba sifa za Mungu. Kisha akawausia watu, “ ‘Mwaminini Bwana, Mungu wenu, ndivyo mtakavyothibitika; waaminini manabii wake, ndivyo mtakavyofanikiwa’ ” (2 Nya. 20:20). Kisha kwaya ikaanza kuimba, na maadui zao wakaangamizana wao kwa wao, na “wala hapana aliyeokoka” (2 Nya. 20:24). Iliwachukua watu wa Yuda siku tatu tu kukusanya nyara za vita, na siku ya nne wakarudi Yerusalemu, wakiimba huku wakienda. 

Bila shaka, Mungu aliyewaokoa ni Mungu yule yule tunayempenda na kumwabudu, na nguvu zake ni kuu vile vile leo kama wakati ule wa zamani. Changamoto, kwetu, ni kumwamini Yeye na uongozi wake.

`Soma 2 Mambo ya Nyakati 20:20. Umuhimu wa pekee ambao fungu hili linapaswa kuwa nao kwa Waadventista wa Sabato?`