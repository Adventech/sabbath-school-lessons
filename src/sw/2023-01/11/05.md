---
title:  Vipaumbele
date:  15/03/2023
---

Mifano na mafundisho ya Yesu, visa vya wahusika wa Biblia, na ushauri wa Ellen G. White vyote vinaonesha wazi kwamba hakuna kujitoa nusu kwa Kristo. Ama tuko au hatuko upande wa Bwana. 

Alipoulizwa na mwandishi ni amri ipi iliyo kuu kuliko zote, Yesu akajibu, “ ‘Nawe mpende Bwana Mungu wako kwa moyo wako wote, na kwa roho yako yote, na kwa akili zako zote, na kwa nguvu zako zote’ ” (Marko 12:30). Tunapotoa vyote kwa Kristo, hakuna kinachosalia kwa ajili ya bwana mwingine. Ndivyo ilivyo. Hivyo ndivyo inavyopaswa kuwa. 

`Soma Mathayo 6:24 . Uzoefu wako binafsi umekuwaje na ukweli wa maneno haya?`

Zingatia, Yesu hakusema kwamba ilikuwa vigumu kumtumikia Mungu na pesa, au kwamba ulihitaji kuwa mwangalifu kwa jinsi ulivyotumikia wote wawili. Badala yake, alisema, kwamba haiwezi kufanyika. Nukta. Wazo hili linapaswa kuweka hofu na kutetemeka kidogo katika roho zetu (Flp. 2:12). 

`Soma 1 Yohana 2:15—17. Mambo haya matatu yanadhihirishwaje katika ulimwengu wetu, na kwa nini hatari yanayoleta wakati mwingine zimekaa kwa hila zaidi kuliko tunavyotambua?`

Si ajabu kwamba Paulo aliandika, “Yafikirini yaliyo juu, siyo yaliyo katika nchi” (Kol. 3:2). Bila shaka, hilo ni rahisi kusema kuliko kutenda, kwa sababu mambo ya ulimwengu yako hapa mbele yetu kila siku. Ushawishi wa “kila kilichomo duniani” una nguvu; mvuto kwa ajili ya kukidhi haja ya mara moja upo daima, ukinong’oneza katika masikio yetu au ukituvuta mkono shati, au vyote viwili. Je, hata Mkristo mwaminifu hakuhisi upendo fulani kwa “mambo yaliyomo katika dunia’’? Pamoja na ufahamu wetu kwamba siku moja yote yatakoma, bado tunahisi mvuto, sivyo? Habari njema, hata hivyo, ni kwamba hatuhitaji kuruhusu yatuvute kutoka kwa Bwana.

`Soma 2 Petro 3:10-14. Kwa vipi kile anachokisema hapa kinaathiri vile tuishivyo, ikiwa ni pamoja na kile tunachofanya na rasilimali zetu?`