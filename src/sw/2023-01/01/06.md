---
title:  Hazina Mbinguni
date:  05/01/2023
---

`“Msijiwekee hazina duniani, nondo na kutu viharibupo, na wevi; huvunja na kuiba; bali jiwekeeni hazina mbinguni, kusikoharibika kitu kwa nondo wala kutu, wala wevi hawavunji wala hawaibi; kwa kuwa hazina yako ilipo, ndipo utakapokuwapo na moyo wako” (Mat. 6:19-21), Ukweli gani muhimu Yesu anauzungumza hapa?`

Nani ambaye hajasoma kisa baada kisa cha wale waliojilimbikizia mali nyingi, kwa namna fulani tu kuipoteza? Dunia yetu ni mahali pabaya sana: vita, uhalifu, vurugu, majanga ya asili, cho chote kinaweza kuja kwa muda mfupi na kuchukua vyote tulivyovifanyia kazi na, pengine, hata yale tuliyojipatia kwa uadilifu na uaminifu. Kisha, pia, kwa muda mfupi, kifo huja, na hivyo vitu hivi vinakuwa bila manufaa kwetu vyo vyote vile. 

Bila shaka, Maandiko hayatuambii kamwe kuwa ni kosa kuwa tajiri au kujikusanyia mali; badala yake, katika mafungu haya Yesu anatuonya kuuweka katika mtazamo sahihi. 

Hata hivyo, ina maana gani kujiwekea hazina mbinguni? Inamaanisha kumfanya Mungu na kazi yake kwanza kabisa katika maisha yako, badala ya kufanya fedha kuwa ya kwanza. Pamoja na mambo mengine, inamaanisha kutumia kile tulicho nacho kwa kazi ya Mungu, na kuuendeleza ufalme wake; kwa ajili ya kufanya kazi kwa niaba ya wengine, na kwa kuwa baraka kwa wengine. 

Kwa mfano, Mungu alipomwita Abramu, alipanga kumtumia Abramu na familia yake kubariki familia zote za dunia. Mungu alimwambia Ibrahimu, ambaye “aliitwa rafiki wa Mungu” (Yak. 2:23), “ ‘Nami nitakufanya wewe kuwa taifa kubwa, na kukubariki, na kulikuza jina lako; nawe uwe baraka; nami nitawabariki wakubarikio, naye akulaaniye nitamlaani; na katika wewe jamaa zote za dunia watabarikiwa’ ” (Mwa. 12:2, 3). 

“Basi hao walio wa imani hubarikiwa pamoja na Ibrahimu aliyekuwa mwenye imani” (Gal. 3:9). Tunayo changamoto sawa na ile iliyowasilishwa kwake. 

“Fedha ina thamani kubwa, kwa sababu inaweza kufanya mambo mengi mazuri. Mikononi mwa watoto wa Mungu kuna chakula kwa ajili ya wenye njaa, maji kwa ajili ya wenye kiu, na nguo kwa ajili ya walio uchi. Ni ulinzi kwa waliokandamizwa, na njia ya msaada kwa wagonjwa. Lakini fedha haina thamani zaidi kuliko mchanga, pale tu inapotumiwa katika kutoa mahitaji muhimu ya maisha, katika kuwabariki wengine, na kuendeleza kazi ya Kristo.” _—Ellen G. White, Christ’s Object Lessons, uk. 351. _

`“Kwa maana hazina yako ilipo, ndipo utakapokuwapo na moyo wako” (Mt. 6:21). Moyo wako unakuambia hazina yako iko wapi?`