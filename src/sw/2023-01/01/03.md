---
title:  Mungu Ndiye Mmiliki wa Vyote
date:  02/01/2023
---

`Soma Zaburi 50:10-12; Zaburi 24:1; 1 Mambo ya Nyakati 29:13, 14; na Hagai 2:8. Kuna ujumbe gani hapa, na ukweli huu unapaswa kumaanisha nini kwetu na jinsi tunavyohusiana na cho chote tunachomiliki?`

Kitabu cha 1 Mambo ya Nyakati, kuanzia sura ya 17, inarekodi shauku ya Mfalme Daudi ya kumjengea Mungu nyumba. Alimshirikisha shauku hii na nabii Nathani, ambaye alijibu, “ “Fanya yote yaliyomo moyoni mwako; kwa maana Mungu yu pamoja nawe’ ” (1 Nya. 17:2). Lakini usiku ule neno la Mungu lilimjia Nathani na kumwagiza amwambie mfalme kwamba, kwa sababu alikuwa mtu wa vita, hasingeweza kujenga nyumba ya Mungu. Mwanawe angefanya kazi hiyo badala yake. Daudi aliuliza ikiwa angeweza, angalau, kuandaa mipango na kuandaa vifaa vya ujenzi. Daudi alipokubaliwa ombi hili, alitumia sehemu iliyobaki maisha yake kukusanya kiasi kikubwa cha mawe yaliyochongwa, mierezi, chuma, dhahabu, fedha, na shaba “_isiyo na kipimo_.” Vifaa vyote vya ujenzi vilipokuwa vimetayarishwa na kukusanywa katika eneo la ujenzi, Daudi akawaita viongozi wote wa Israeli kukusanyika kwa ajili ya sherehe ya sifa na shukrani. 

Katika 1 Mambo ya Nyakati 29:13, 14, katika ombi la hadhara la Mfalme Daudi, alisema nini kilikuwa chanzo halisi cha vifaa vyote vya ujenzi ambavyo yeye na watu walikuwa wametumia wakati na fedha kuandaa? Bila shaka, kimsingi, alisema, “Kwa kweli hatuwezi kuchukua sifa yoyote kwa ajili ya vitu vyote hivi maalum kwa sababu tunakutolea vitu vyako mwenyewe.” 

Jambo hili ni muhimu kwetu sote, iwe ni tajiri au maskini (_lakini hasa matajiri_). Kwa sababu Mungu aliumba kila kitu hapo mwanzo (tazama Mwa. 1:1; Yn. 1:3; Zab. 33:6, 9), Yeye ndiye mmiliki halali wa vyote vilivyopo, pamoja na chochote tulicho nacho—haidhuru ni kwa bidii na kwa juhudi na kwa uaminifu kiasi gani tumefanya kazi kukipata. Kama si Mungu na neema Yake, tusingekuwa na kitu, tungekuwa si kitu; kwa kweli, hata tusingekuwepo. Kwa hivyo, lazima tuishi sikuzote kwa utambuzi kwamba, hatimaye, Mungu anamiliki kila kilichopo, na kwa kumsifu na kumshukuru kwa wema wake kwetu, tunaweza kudumisha ukweli huu muhimu mbele yetu. 

`“Lakini mimi ni nani, na watu wangu ni nani, hata tuweze kutoa kwa hiari hivi?” (1 Nya. 29:14). Ni kanuni gani nzuri zinaelezewa katika maneno haya, na kwa namna gani zinaakisi kile mtazamo wetu kwa Mungu unapaswa kuwa na mtazamo wetu kwa kile tunachokimiliki?`