---
title:  Rasilimali Zilizopo kwa Ajili ya Familia ya Mungu
date:  03/01/2023
---

Kipawa kikubwa kuliko zote cha Mungu kwa watoto wake ni Yesu Kristo, anayetuletea amani ya msamaha, neema ya kuishi kila siku na ukuaji wa kiroho, na tumaini la uzima wa milele. 

“ ‘Kwa maana jinsi hii Mungu aliupenda ulimwengu, hata akamtoa Mwanawe pekee, ili kila mtu amwaminiye asipotee, bali awe na uzima wa milele’ ” (Yn. 3:16). “Bali wote waliompokea aliwapa uwezo wa kufanyika watoto wa Mungu, ndio wale waliaminio jina lake” (Yn. 1:12). 

Basi, wokovu ni kipawa cha msingi kwa sababu, pasipo kipawa hiki, tungeweza kupata nini kingine kutoka kwa Mungu ambacho hatimaye kwa kweli kingekuwa muhimu? Cho chote tunachoweza kuwa nacho hapa, siku moja tutakuwa tumekufa na kutoweka na hivyo kila mtu ambaye alitukumbuka daima, na lo lote jema tulilotenda litasahaulika pia. Kwanza kabisa, basi, ni lazima daima tukitunze kipawa cha injili, yaani, Kristo aliyesulubiwa (1 Kor. 2:2), katika kiini cha mawazo yetu yote. 

Hata hivyo, pamoja na wokovu, Mungu anatupa mengi zaidi sana. Kwa wale ambao walikuwa wanasumbukia chakula na mavazi yao, Yesu alitoa faraja kwa kusema, “ ‘Bali utafuteni kwanza ufalme wa Mungu na haki yake, na hayo yote mtazidishiwa’ ” (Mt. 6:33). 

`Soma Zaburi 23:1, Zaburi 37:25, na Wafilipi 4:19. Mafungu haya yanasema nini kuhusu upaji wa Mungu kwa ajili ya mahitaji yetu ya kila siku?`

Pia, Yesu alipozungumza na wanafunzi wake kuhusu kuondoka kwake, aliahidi kipawa cha Roho Mtakatifu kufariji. “Mkinipenda, mtazishika amri zangu. Nami nitamwomba Baba, naye atawapa Msaidizi mwingine, ili akae nanyi hata milele; ndiye Roho wa kweli; ambaye ulimwengu hauwezi kumpokea, kwa kuwa haumwoni wala haumtambui; bali ninyi mnamtambua, maana anakaa kwenu, naye atakuwa ndani yenu” (Yn. 14:15-17). “Atawaongoza awatie katika kweli yote” (Yn. 16:13). 

Kisha Roho mwenyewe hutoa karama za roho za kushangaza kwa watoto wa Mungu. (Tazama 1 Kor. 12:4—11.) 

Kwa kifupi, Mungu ambaye ndani yake “tunaishi, tunakwenda, na kuwa na uhai wetu” (Mdo. 17:28), Mungu ambaye “ ‘anayewapa wote uzima na pumzi, na vitu vyote’ ” (Mdo. 17:25), ametupa kuishi, ahadi ya wokovu, baraka za kimwili, na karama za roho ili tuwe baraka kwa wengine. Tena, mali zo zote tulizo nazo, kipawa cho chote au talanta tuliyobarikiwa nayo, tuna deni kwa kila namna kwa Mpaji kwa jinsi tunavyotumia karama hizo. 