---
title:  Maisha na Huduma ya Yesu
date:  12/02/2023
---

Mapema katika huduma ya hadhara ya Yesu, alisafiri kwenda Nazareti katika mkoa wa Galilaya. Huu ulikuwa mji wake wa nyumbani, na wenyeji tayari walikuwa wamesikia habari za kazi yake na miujiza. Kama desturi yake, Yesu alihudhuria ibada ya Sabato katika sinagogi. Ingawa Yesu hakuwa Rabi anayehudumu, mhudumu alimkabidhi chuo cha nabii Isaya na kumwomba asome Maandiko. Yesu alisoma Isaya 61:1, 2. 

`Soma Luka 4:16—19 na uilinganishe na Isaya 61:1, 2 (tazama pia Lk. 7:19—23). Kwa nini unafikiri Yesu alichagua Andiko hili mahususi? Kwa nini mafungu haya katika Isaya yachukuliwe kuwa ya Kimasihi? Yalidhihirisha nini kuhusu kazi ya Masihi?`

Kwa sababu viongozi wa kidini inaonekana walipuuza unabii ulionenwa juu ya Masihi anayeteseka na kutumia vibaya ule ulioelekeza katika utukufu wa Ujio wake wa Mara ya Pili (_unaopaswa kuwa ukumbusho kwetu jinsi ya kufahamu unabii kulivyo muhimu sana_), watu wengi waliamini wazo lisilo sahihi kwamba utume wa Masihi ulikuwa kuiweka huru Israeli toka Kwa wavamizi na watesi wake, Warumi. Kufikiri kwamba tamko la utume wa Masihi ulitokana na Isaya 61:1, 2 lazima umekuwa na mshtuko mkubwa. 

Kwa kawaida maskini walidharauliwa na wakuu wasio waaminifu kama vile watoza ushuru, wafanyabiashara, na hata jirani zao. Kwa kawaida ilifikiriwa kwamba umaskini ulikuwa ni laana ya Mungu na kwamba hali yao ya kusikitisha lazima ilikuwa kosa lao wenyewe. Kwa mtazamo huu, watu wachache walijishughulisha na maskini na hali yao mbaya ya maisha. 

Hata hivyo upendo wa Yesu kwa maskini ulikuwa moja ya uthibitisho mkubwa zaidi wa Umasihi Wake, kama inavyoonekana na jinsi, kama ilivyoonekana kwa namna Yesu alivyojibu Swali la Yohana Mbatizaji kuhusu Yeye kama Masihi (tazama Mt. 11:1—6). “Kama wanafunzi wa Mwokozi, Yohana Mbatizaji hakuelewa ufalme wa Kristo ulivyo. Alimtazamia Yesu kukitwaa kiti cha enzi cha Daudi; wakati ulipopita, wala Mwokozi hakuonesha dalili yo yote ya kuwa mfalme wa dunia hii, Yohana aliingiwa na wasiwasi.’’_—Ellen G. White, The Desire of Ages: uk. 215. _

`“Dini iliyo safi, isiyo na taka mbele za Mungu Baba ni hii, Kwenda kuwatazama yatima na wajane katika dhiki yao, na kujilinda na dunia pasipo mawaa” (Yakobo 1:27). Fungu hili linapaswa kutusaidiaje kuweka vipaumbele vyetu vya kidini?`