---
title:  Zakayo
date:  15/02/2023
---

Zakayo alikuwa Myahudi tajiri aliyepata pesa zake kwa kufanya kazi kama mtoza ushuru kwa Warumi waliochukiwa. Kwa hilo, na kwa sababu yeye na watoza ushuru wengine walitoza kodi zaidi kuliko ilivyostahili, Zakayo alichukiwa na kuitwa “mwenye dhambi.” 

Zakayo aliishi Yeriko, uliokuwa kwenye njia ya wafanyabiashara yenye biashara nyingi za kubadilishana bidhaa. Kukutana kwa Zakayo na Yesu hakukuwa jambo la bahati mbaya. Inavyoonekana Zakayo alipata usadikisho wa kiroho na kutaka kufanya mabadiliko fulani katika maisha yake. Alikuwa amesikia habari za Yesu na alitaka kumwona. Habari lazima ilisikika kwamba kundi la watu ambalo Yesu alikuwa akisafiri nalo lingefika Yeriko siku hiyo. Yesu alihitaji kupita Yeriko kutokea Galilaya, katika safari yake ya mwisho kwenda Yerusalemu. Maneno ya kwanza ya Kristo kwa Zakayo yalifunua kwamba, hata kabla ya kuingia mjini, Yesu alijua yote kwa habari yake. 

`Soma Luka 19:1-10. Kulikuwa na tofauti gani kati ya uzoefu wa tajiri huyu na Yesu na ule wa kijana mtawala tajiri?`

Zakayo na yule kijana mtawala tajiri walikuwa na mambo fulani wanayofanana. Wote wawili walikuwa matajiri; wote wawili walitaka kumwona Yesu, na wote wawili walitaka uzima wa milele. Lakini hapa kufanana kunakoma. 

Ona kwamba Zakayo aliposema kwamba atatoa “_nusu ya mali yangu_” (Lk. 19:8) kwa maskini, Yesu aliikubali ishara hii kama udhihirisho wa uzoefu wa uongofu wa kweli. Hakumwambia, _Pole, Zakayo, lakini kama kwa mtawala kijana tajiri, ni yote au hakuna. Nusu haiwezi kushughulikia tatizo._ Kwa nini? Huenda ni kwa sababu, ingawa Zakayo kwa hakika alipenda mali yake, haikuwa mungu kwake kama ilivyokuwa kwa kijana mtawala tajiri. Kwa kweli, ingawa hatujui Yesu alichomwambia hasa, Zakayo ndiye anayezungumza kwanza kuhusu kuwapa maskini pesa. Kinyume chake, Yesu alilazimika kumwambia yule kijana mtawala tajiri atoe vyote; vinginevyo vingemuangamiza. Ingawa Zakayo, kama mtu mwingine yeyote tajiri, alihitaji kuwa mwangalifu kuhusu hatari za mali, alionekana kuziweka chini ya udhibiti bora kuliko kijana mtawala tajiri. 

“Kijana yule tajiri alipomkataa Yesu, wanafunzi walikuwa wameshangaa Bwana wao kusema, “Jinsi ilivyo vigumu kwa wale wautamanio utajiri kuingia katika ufalme wa Mungu!” Walisemezana wao kwa wao, “Ni nani basi anaweza kuokolewa?” Sasa wanafunzi walioneshwa kielelezo dhahiri cha maneno ya Kristo jinsi yalivyo kweli kwamba; “Yasiyowezekana kwa wanadamu yanawezekana kwa Mungu.” Marko 10:24, 26; Luka 18:27. Waliona sasa kwa neema ya Mungu, tajiri anaweza kuingia katika ufalme wa Mungu.”_—Ellen G. White, The Desire of Ages, uk. 555._