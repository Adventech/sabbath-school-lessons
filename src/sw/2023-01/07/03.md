---
title:  Utoaji Vitu wa Mungu kwa Walio Maskini
date:  13/02/2023
---

Katika maandiko yao, waandishi wa Biblia walijumuisha mengi ya utoaji wa Mungu kwa maskini, wageni, na wajane, na yatima. Tuna rekodi ya haya tangu wakati wa Mlima Sinai. “ ‘Utapanda mbegu katika nchi yako muda wa miaka sita na kuyavuna maongeo yake; lakini mwaka wa saba utaiacha nchi ipumzike na kutulia; hao maskini miongoni mwa watu wako wapate kula; na hicho watakachosaza wao, wapate kula wanyama wa kondeni. Utafanya vivyo katika shamba lako la mizabibu, na katika shamba lako la mizeituni’ ” (Kut. 23:10, 11). 

`Soma Mambo ya Walawi 23:22 na Kumbukumbu la Torati 15:11. Hata kama muktadha unaweza kuwa tofauti na maisha yetu leo, kanuni zipi tunapaswa kuzichukua kutokana na mafungu haya?`

Kwa ujumla inaeleweka kwamba “_ndugu_” hapa inarejelea Waisraeli wenzetu au waumini wenzetu. Tunawafikiria pia kama maskini wanaostahili au “_mmojawapo wa hao ndugu zangu walio wadogo_.” Zaburi inatoa mwongozo wa jinsi tunavyopaswa kuwatendea wale walio wahitaji. “Mfanyieni hukumu maskini na yatima; Mtendeeni haki aliyeonewa na fukara; mwokoeni maskini na mhitaji; Mwopoeni mikononi mwa wadhalimu” (Zab. 82:3, 4). Fungu hili linaonesha kuhusika kwetu katika njia zilizo zaidi ya kutoa chakula tu. 

Kisha kuna ahadi kwa wale wanaowasaidia wahitaji. “Mwenye kuwagawia maskini hatahitaji kitu.” (Mit. 28:27). “Mfalme awahukumuye maskini kwa uaminifu, kiti chake cha enzi kitathibitika milele” (Mit. 29:14). Na Mfalme Daudi alisema, “Heri amkumbukaye mnyonge; Bwana atamwokoa siku ya taabu” (Zab. 41:1). Hivyo basi, sikuzote jambo hilo lilikuwa jambo la kwanza katika Israeli ya kale hata kama, nyakati fulani, halikuzingatiwa. 

Tofauti na hilo, hata katika nyakati za kisasa zaidi, hasa nchini Uingereza, chini ya matokeo ya kile kinachojulikana kama “Nadharia kwamba watu fulani wanakuwa na nguvu katika jamii kwa sababu wao ni bora kwa asili” (Social Darwinism), wengi walifikiri kwamba si tu kwamba hakukuwa na muhimu wa kimaadili kuwasaidia maskini lakini kwamba ilikuwa, kwa kweli, vibaya kufanya hivyo. Badala yake, kwa kufuata nguvu za asili, ambazo kwazo wenye nguvu huishi kwa gharama ya walio dhaifu, “_Wanaounga mkono nadharia kwamba wengine wana nguvu katika jamii kwa sababu ya kuwa bora kwa asili_” waliamini kwamba ingekuwa hatari kwa jamii kuwasaidia maskini, wagonjwa, fukara kwa sababu, kama wakiongezeka, wangedhoofisha tu muundo wa kijamii wa taifa kwa ujumla. Haidhuru ni ya kikatili kiasi gani, wazo hili lilikuwa chimbuko la kimantiki la imani katika nadharia ya mgeuko na simulizi ya uwongo inayoitangaza. 

`Jinsi gani Injili, wazo kwamba Kristo alikufa kwa ajili ya kila mtu, unapaswa kuathiri jinsi tunavyomtendea kila mtu, bila kujali wao ni nani?`