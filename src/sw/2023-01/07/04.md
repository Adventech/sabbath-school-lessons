---
title:  Kijana Mtawala Tajiri
date:  14/02/2023
---

Hatujui mengi kuhusu kijana mtawala tajiri tofauti na kwamba alikuwa kijana, mtawala, na tajiri. Na alivutiwa na mambo ya kiroho pia. Alikuwa na nguvu kiasi kwamba alikuja mbio kwa Yesu (Mk 10:17). Alikuwa na shauku ya kujifunza kuhusu uzima wa milele. Kisa hiki ni muhimu sana kiasi cha kuandikwa katika Injili zote tatu zenye visa na mfuatano wa kufanana: Mathayo 19:16—22, Marko 10:17—22, na Luka 18:18—23. 

`Soma Mathayo 19:16—22. Yesu alimaanisha nini alipomwambia, “Ukitaka kuwa mkamilifu, enenda ukauze; ulivyo navyo, uwape maskini, nawe utakuwa na hazina mbinguni; kisha njoo unifuate” (Mt. 19:21)?`

Yesu hataki wengi wetu tuuze vyote tulivyo navyo na kuwapa maskini pesa. Lakini pesa ni lazima ilikuwa mungu wa kijana huyu, na ingawa jibu la Yesu linaweza kuonekana kuwa zito sana, alijua kwamba hili ndilo lilikuwa tumaini pekee la mtu huyu la wokovu. 

Biblia inasema kwamba alienda zake akiwa na huzuni sana kwa sababu alikuwa tajiri sana, inayothibitisha ni kiasi gani alivyoabudu pesa zake. Aliahidiwa uzima wa milele na sehemu katika kundi la marafiki wa Karibu wa Yesu (_“Njoo unifuate”—maneno yale yale aliyoyatumia Yesu kuwaita wanafunzi 12_). Hata hivyo kamwe hatusikii toka kwa kijana huyu tena. Alibadilisha umilele kwa mali yake ya kidunia. 

Ni mbadilishano mbaya wa vitu kiasi gani, sivyo? Ni mfano wa kuhuzunisha kiasi gani wa kutofuata “kupinga majaribu ya anasa ya sasa kwa ajili ya kutazamia thawabu ya milele” (_tazama juma lililopita_). Kuchagua kama mtu huyu alivyofanya ni udanganyifu kwa sababu, haidhuru mali kiasi gani tunaweza kujipatia sasa, hatimaye sote tunakufa na kukabili Matarajio ya milele. Na wakati huo huo, wengi wa matajiri wamegundua kuwa utajiri wao haukuwapa amani na furaha ambayo waliitarajia; kwa kweli, katika hali nyingi, kinyume kinaonekana kutokea. Wasifu nyingi sana zimeandikwa kuhusu jinsi matajiri wengi walivyokuwa wenye taabu. Kwa kweli, katika historia yote iliyoandikwa moja ya ufafanuzi bora zaidi wa jinsi utajiri usivyoweza kutosheleza, kwa wenyewe, unapatikana katika kitabu cha Mhubiri. Masomo yoyote mengine ambayo mtu anaweza kujifunza kutokana nao, jambo moja linajitokeza uwazi: pesa haiwezi kununua amani na furaha.

`Kwa kuwa mtu atakaye kuiponya nafsi yake, ataiangamiza, na mtu atakayeiangamiza nafsi yake kwa ajili yangu na kwa ajili ya Injili, huyu ataisalimisha. Kwa kuwa itamfaidia mtu nini kuupata ulimwengu wote, akipata hasara ya nafsi yake? Ama mtu atoe nini badala ya nafsi yake? (Marko 8:35—37). Ina maana gani kupoteza maisha yako kwa ajili ya injili?`