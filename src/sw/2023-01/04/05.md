---
title:  Mungu Anazifahamu Sadaka Zetu
date:  25/01/2023
---

`Soma Marko 12:41-44. Iwe tu matajiri au si matajiri, ni ujumbe gani tunaweza kuuchukua toka katika kisa hiki? Ni kanuni ipi ambayo hiki (kisa) kinatufundisha, na tunaweza kukitumiaje katika uzoefu wetu wa ibada?`

Yesu na wanafunzi wake walikuwa katika uga wa hekalu mahali palipokuwa na masanduku ya hazina, naye akawatazama wale waliokuwa wakileta zawadi zao. Alikuwa karibu kiasi cha kutosha kuona kwamba mjane mmoja alikuwa ametoa sarafu mbili za shaba. Alikuwa ameweka vyote alivyokuwa navyo. “Lakini Yesu alielewa nia yake. Aliamini kwamba huduma ya hekalu imepangwa na Mungu, na alikuwa na shauku ya kufanya kila awezalo kuitegemeza. Alifanya alichoweza, na tendo lake lingedumu katika kumbukumbu yake wakati wote, na furaha yake milele. Moyo wake ulienda na zawadi yake; thamani yake ilikuwa imekadiriwa, si kwa thamani ya sarafu, bali kwa upendo kwa Mungu na shauku katika kazi Yake vilivyochochea tendo hilo,”_—Ellen G. White, Counsels on Stewardship, uk. 175._ 

Jambo lingine muhimu sana ni kwamba hii ndiyo zawadi pekee ambayo Yesu aliwahi kuisifu—zawadi kwa kanisa ambalo lilikuwa karibu tu kumkataa, kanisa ambalo lilikengeuka sana kutoka katika wito na utume wake. 

`Soma Matendo ya Mitume 10:1—4. Kwa nini akida wa Kirumi alipokea ugeni toka kwa malaika wa mbinguni? Mawili yapi kati ya matendo yake yaliandikwa mbinguni?`

Inavyoonekana, sio tu kwamba maombi yetu yanasikiwa mbinguni, lakini nia ya zawadi zetu pia inaonekana. Kifungu kinabainisha kwamba Kornelio alikuwa mtoaji mkarimu. “ ‘Kwa kuwa hazina yako ilipo, ndipo utakapokuwapo na moyo wako’ ” (Mt. 6:21). Moyo wa Kornelio ulifuata zawadi zake. Alikuwa tayari kujifunza zaidi kumhusu Yesu. Sala na sadaka zinahusianishwa kwa ukaribu na vinadhihirisha upendo wetu kwa Mungu na wanadamu wenzetu—kanuni mbili kuu za sheria ya Mungu: “ ‘ “Mpende Bwana Mungu wako kwa moyo wako wote, na kwa roho yako yote, na kwa nguvu zako zote, na kwa akili zako zote,” na “jirani yako kama nafsi yako” ’ ” (Luka 10:27). Ya kwanza inadhihirishwa katika sala, ya pili katika kutoa sadaka.