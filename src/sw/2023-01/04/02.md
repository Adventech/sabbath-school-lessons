---
title:  Motisha ya Kutoa
date:  22/01/2023
---

Tunampenda Mungu kwa sababu yeye alitupenda kwanza. Kutoa kwetu ni katika kuitikia kipawa chake cha ajabu kwetu, Yesu. Kwa kweli, sisi tunaambiwa, “Bwana hahitaji sadaka zetu. Hatuwezi kumtajirisha kwa zawadi zetu. Mtunga zaburi anasema: ‘Kwani vitu vyote vyatoka kwako na katika vitu vyako mwenyewe tumekutolea.’ Lakini Mungu anaturuhusu kuonesha kuthamini kwetu rehema zake kwa juhudi za kujitoa kafara kuwafikishia wengine vivyo hivyo. Hii ndiyo njia pekee ambayo kwayo inawezekana kwetu kudhihirisha shukrani zetu na upendo kwa Mungu. Hajatoa njia nyingine.”_—Ellen G. White, Counsels on Stewardship, uk. 18._

Tunapotoa fedha “_zetu_” kwa Yesu, kwa kweli inaimarisha upendo wetu Kwake na kwa wengine. Kwa hiyo, fedha inaweza kuwa nguvu halisi kwa ajili ya wema. Yesu alitumia muda zaidi kuzungumzia fedha na mali kuliko mada nyingine yo yote. Fungu moja kwa kila mafungu sita katika Mathayo, Marko, na Luka linahusu fedha. Habari njema ya injili ni kwamba Mungu anaweza kutukomboa kutokana na matumizi mabaya na kupenda fedha. 

`Soma Mathayo 6:31-34 na Kumbukumbu la Torati 28:1—14. Mungu anaahidi kutufanyia nini ikiwa tutamtii? Je, ni ubinafsi kwa upande wetu kudai ahadi za Mungu?`

Sadaka zetu ni ushahidi wa utayari wetu kujitoa kafara kwa ajili ya Mungu. Zinaweza kuwa uzoefu wa kina wa kiroho, udhihirisho wa ukweli kwamba maisha yetu yamesalimishwa kikamilifu kwa Mungu kama Bwana wetu. Kwetu, kama nahau ya Kiingereza inavyosema, ni “kuweka fedha zetu mahali mdomo wetu ulipo.” Unaweza kusema unampenda Mungu, lakini sadaka za ukarimu zinasaidia kuufunua (_na hata kuimarisha_) upendo huo. 

Sadaka inatoka katika moyo unaomtumaini Mungu binafsi ambaye daima hutupatia mahitaji yetu kama Yeye aonavyo inafaa. Sadaka zetu zinategemea usadikisho kwamba tumepata uhakikisho wa wokovu katika Kristo. Si njia ya kumridhisha au kutafuta kibali cha Mungu. Badala yake, sadaka zetu hutiririka kutoka kwa moyo uliompokea Kristo kwa imani kama njia pekee na ya kutosha ya neema na ukombozi. 

`Soma 2 Wakorintho 9:6, 7. Bwana anatwambia nini hapa? Inamaanisha nini kutoa kama mtu “alivyokusudia moyoni mwake”? Tunajifunzaje kutoa kwa moyo mkunjufu?`