---
title:  Fungu Lipi ni kwa Ajili ya Sadaka?
date:  23/01/2023
---

`Soma Kumbukumbu la Torati 16:17. Badala ya asilimia, Mungu anatoa kigezo gani kama msingi wa kiasi cha sadaka zetu?`

Sadaka zetu ni ukubali na udhihirisho wa shukrani zetu kwa Mungu kwa ajili ya vipawa vyake vingi na uzima, ukombozi, riziki, na baraka za kudumu za kila aina. Kwa hivyo, kama tulivyoona katika kifungu hapo juu, kiasi cha sadaka zetu kinategemea kile tulichobarikiwa nacho. “ ‘Aliyepewa vingi, kwake huyo vitatakwa vingi’ ” (Lk. 12:48). 

`Soma Zaburi 116:12-14. Tunapaswa kujibuje swali lililoulizwa katika fungu la 12? Pesa inapatanaje na jibu?`

Tungewezaje kumlipa Mungu kwa baraka zake zote kwetu? Jibu rahisi ni kwamba tusingeweza kamwe. Inaonekana kwamba tunachoweza kufanya ni kuwa wakarimu kwa kazi ya Mungu na katika kuwasaidia wanadamu wenzetu. Yesu alipowatuma wanafunzi wake wakiwa katika safari ya kimisionari, aliwaambia, “ ‘Mmepewa bure, toeni bure’ ” (Mt. 10:8). Sadaka zetu zinachangia ukuzaji wa tabia kama ya Kristo. Kwa hivyo tunabadilishwa toka ubinafsi hadi upendo; tunapaswa kuwajali wengine na kazi ya Mungu kama alivyokuwa Kristo. 

Hebu tukumbuke siku zote kwamba “Mungu alipenda ...., hata akatoa” (tazama Yohana 3:16). Tofauti—kwa hakika kama vile mchana unavyoufuata usiku—ndivyo tunavyojilimbikizia zaidi, ndivyo tutakavyokuwa wabinafsi zaidi mioyoni mwetu, na ndivyo tutakavyojisikia maskini/wanyonge zaidi vilevile. 

Ni juu yetu kuamua ni kiasi gani tunachotoa na ni chombo gani kinachopokea zawadi zetu. Lakini kuleta sadaka kwa Bwana ni wajibu wa Kikristo wenye maana ya kiroho na kiadili. Kupuuza hili ni kujifanyia uharibifu wa kiroho, pengine zaidi ya tunavyotambua, pia. 

`Sadaka zako, na mtazamo wako kuhusu kuzitoa, vinasema nini kuhusu uhusiano wako na Mungu?`