---
title:  Thawabu ya Uaminifu
date:  19/03/2023
---

`Soma Waebrania 11:6. Fungu hili linapaswa kumaanisha nini kwetu? Tunapaswa kuitikiaje kile linachosema? Tazama pia Ufu. 22:12, Isa. 40:10, na Isa. 62:11. Mafungu haya yote yanatufundisha nini?`

Thawabu toka kwa Mungu kwa watoto Wake waaminifu ni ya kipekee na, kama mambo mengi ya kiroho, yanaweza kuwa zaidi ya uelewa wetu wenye ukomo. “Lugha ya kibinadamu haitoshi kuelezea thawabu ya wenye haki. Itajulikana kwa wale tu wanaoiona. Hakuna akili yenye ukomo inayoweza kufahamu utukufu wa Paradiso ya Mungu.” _—Ellen G. White, The Great Controversy, uk. 674. _

Yesu alihitimisha hubiri lake la baraka, linalofungua Hubiri la Mlimani, kwa maneno haya: “ ‘Heri ninyi watakapowashutumu na kuwaudhi na kuwanenea kila neno baya kwa uongo, kwa ajili yangu. Furahini, na kushangilia; kwa kuwa thawabu yenu ni kubwa mbinguni; Kwa maana ndivyo walivyowaudhi manabii waliokuwa kabla yenu’ ” (Mt. 5:11, 12). Baada ya kuwataja watu wa imani Katika Waebrania 11, mwandishi anaanza sura inayofuata akielezea kwa nini Yesu alikuwa tayari kufa msalabani. 

“Basi na sisi pia, kwa kuwa tunazungukwa na wingu kubwa la mashahidi namna hii, na tuweke kando kila mzigo mzito, na dhambi ile ituzingayo kwa upesi; na tupige mbio kwa saburi Katika yale mashindano yaliyowekwa mbele yetu, tukimtazama Yesu, mwenye kuanzisha na mwenye kutimiza imani yetu; ambaye kwa ajili ya furaha iliyowekwa mbele yake aliustahimili msalaba na kuidharau aibu, naye ameketi mkono wa kuume wa kiti cha enzi cha Mungu” (Ebr. 12:1, 2). 

Hata hivyo, kupewa thawabu kwa ajili ya uaminifu si sawa na wokovu kwa matendo. Nani kati yetu, au kati ya yeyote wa wahusika katika Biblia, walikuwa na matendo mema ya kutosha kuwapa kustahili/ sifa njema yo yote mbele za Mungu? Hakuna, bila shaka. Hilo ndilo wazo kamili la msalaba. Kama tungeweza kujiokoa kwa matendo, Yesu kamwe asingeenda msalabani. Badala yake, lazima iwe kwa neema. “Lakini ikiwa ni kwa neema, haiwi kwa matendo tena, au hapo neema isingekuwa neema.” (Rum. 11:6). Thawabu, badala yake, ni utimilifu wa kile Mungu alichofanya kwa ajili yetu na ndani yetu.

`Tunaelewaje tofauti kati ya wokovu kwa neema na thawabu kulingana na matendo? Leta jibu lako darasani siku ya Sabato.`