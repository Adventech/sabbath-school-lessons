---
title:  Kufanya Hesabu
date:  22/03/2023
---

Karibu na mwisho wa huduma ya Yesu, wanafunzi Wake wakamwendea kwa faragha na kumwuliza, “Tuambie, mambo hayo yatakuwa lini? Nayo ni nini dalili ya kuja kwako, na ya mwisho wa dunia?” (Mt. 24:3). Kisha Yesu anatumia sura mbili ili kujibu maswali yao. Mathayo 24 inaelezea dalili katika ulimwengu unaotuzunguka, kama vile vita, majanga, na kadhalika. Kisha Mathayo 25 inazungumza kuhusu hali katika kanisa kabla tu Yesu hajaja tena. Hali hizi zinaelezewa kwa visa vitatu, moja ambayo ni mfano wa talanta; inayozungumzia jinsi watu wake walivyotumia vipawa ambavyo Mungu aliwapa. 

`Soma Mathayo 25:14-19. Ni nani anayesafiri kwenda nchi ya mbali? Anamkabidhi nani mali zake? Inamaanisha “kufanya hesabu” (tazama Mt. 25:19)?`

Wakati mwingine tunazifikiria talanta kama vipawa vya asili kama vile kuimba, kuzungumza, na kadhalika, lakini katika kisa kile kile katika Luka 19:12-24, pesa na usimamizi wake inaelezewa bayana. Ellen G. White pia alisema, “Nilioneshwa kwamba mfano wa talanta haujaeleweka kikamilifu. Somo hili muhimu lilitolewa kwa wanafunzi kwa manufaa ya Wakristo wanaoishi katika siku za mwisho. Na talanta hizi haziwakilishi uwezo tu kuhubiri na kufundisha kutoka katika neno la Mungu. Mfano inatumika kwa rasilimali ambazo Mungu amewakabidhi watu wake.” _—Testimonies for the Church, vol. 1, uk. 197. _

`Soma Mathayo 25:20—23. Mungu anasema nini kwa wale waliokuwa wasimamizi waaminifu wa pesa katika kutegemeza kazi Yake? Inamaanisha nini “_kuingia katika furaha ya bwana wako_” (Mt. 25:23)?`

Ni kawaida kabisa kwetu kufikiria kwamba mtu mwingine ana talanta nyingi kuliko tulizo nazo na kwa hiyo anawajibika zaidi kwa Mungu. Katika kisa hiki, hata hivyo, ni mtu aliyekuwa na talanta moja tu—fedha ndogo zaidi—ndiye aliyethibitika kutokuwa mwaminifu na kupoteza ufalme. Badala ya kufikiria juu ya majukumu ya wengine, tuzingatie kile Mungu alichotukabidhi na jinsi tunavyoweza kukitumia kwa utukufu wake. 

`Itakuwaje kwako wakati Mungu atakapokuja “kufanya hesabu” na wewe?`