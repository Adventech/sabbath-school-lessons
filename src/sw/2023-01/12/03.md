---
title:  Uzima wa Milele
date:  20/03/2023
---

Kama wanadamu (_na tupende tusipende_), umilele unatungoja. Na kulingana na Biblia, umilele huu utakuja katika mojawapo ya udhihirisho wa aina mbili, angalau kwa kila mmoja wetu kibinafsi: ama uzima wa milele au mauti ya milele. Ndivyo ilivyo. Hakuna eneo la kati. Hakuna kutangatanga, kidogo upande mmoja au mwingine. Badala yake, ni mmoja (_uzima_) au mwingine (_mauti_). Hivi ndivyo ilivyo, hakuna eneo la katikati. 

`Soma Warumi 6:23 na Yohana 3:16. Ni chaguzi zipi tumepatiwa? Ni ngumu kufikiria chaguzi mbili au zaidi zilizo wazi zaidi, sivyo?`

Uwezekano ni kwamba ikiwa unasoma hili, umechagua uzima wa milele, au kwa hakika unaufikiria. Mungu ana uwezo wa pekee wa kufanya lolote analosema anaweza kufanya—kutimiza ahadi zake zote. 

Sehemu yetu ni kumwamini tu, kuutegemea ustahili wa Yesu, na kwa imani kulitii Neno lake. 

`Soma Yohana 14:1-3. Ushauri wa Bwana kwetu ni upi katika fungu la 1, na anatuahidi nini Katika fungu la 2 na 3?`

Katika siku za mwisho za huduma Yake duniani, Yesu alitoa maneno haya ya kushangaza ya tumaini na ujasiri kwa wanafunzi Wake. Maneno haya yangeinua roho zao katika nyakati za kukata tamaa na majaribu. Yanapaswa kufanya vivyo hivyo kwetu. Yesu alikuja kutoka mbinguni, akarudi mbinguni, na ametuahidi, “Nitakuja tena niwakaribishe kwangu; ili nilipo mimi, nanyi muwepo.” 

Na, pengine zaidi ya kitu kingine chochote, kifo cha Kristo msalabani wakati wa kuja kwake kwa mara ya kwanza ndio uhakikisho wetu mkuu wa kuja Kwake mara ya pili, kwani bila Ujio wa Pili, kuja kwake mara ya kwanza kulifaa nini? Kama tulivyo na uhakika kwamba Yesu alikufa kwa ajili yetu msalabani tunaweza kuwa na hakika kwamba, ndiyo, kama alivyoahidi: “ ‘Nitakuja tena niwakaribishe kwangu; ili nilipo mimi, nanyi mwepo’ ” (Yn. 14:3). 

`Tafakari zaidi wazo kwamba ujio wa kwanza wa Kristo ni uhakikisho wa kuja kwake mara ya pili. Nini kilitokea wakati wa kuja kwake mara ya kwanza kinachofanya kuja kwake mara ya pili kuwa ahadi tunayoweza kuitumaini?`