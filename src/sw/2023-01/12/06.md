---
title:  Kuitazama Tuzo
date:  23/03/2023
---

Baada ya uongofu wa Paulo, aliingizwa kikamilifu katika kazi ya Kristo. Kwa sababu ya elimu yake na akili kali nyepesi, angeweza kuwa na mafanikio makubwa kutokana na mtazamo wa kiulimwengu. Kama Musa, Paulo aliamua kuteseka pamoja na watoto waaminifu wa Mungu na kwa ajili ya Kristo. Alipigwa, kupigwa kwa mawe, alitiwa gerezani, alivunjikiwa jahazi, alipata njaa, baridi, na zaidi kama ilivyoandikwa katika 2 Wakorintho 11:24—33. Aliwezaje kuvumilia haya yote? 

`Soma Warumi 8:16—18. Kwa vipi utambuzi kwamba alikuwa mtoto wa Mungu ulikuwa sababu ya uaminifu wake?`

Thamani ambayo Paulo aliipatia thawabu ya waaminifu ndicho kilichomfanya adumu kufurahia mateso kwa ajili ya Kristo. Aliandika akiwa gerezani: “Ndugu, sijidhanii nafsi yangu kwamba nimekwisha kushika; ila natenda neno moja tu; nikiyasahau yaliyo nyuma, nikiyachuchumilia yaliyo mbele; nakaza mwendo, niifikilie mede ya thawabu ya mwito mkuu wa Mungu katika Kristo Yesu” (Flp. 3:13, 14). 

`Soma 1 Timotheo 6:6—12, ambayo tumeiangalia tayari lakini inafaa kurudia. Kuna ujumbe gani muhimu katika mafungu haya, hasa kwa ajili yetu kama Wakristo?`

Kwa mtazamo wa kibiblia, mafanikio ni kuwa na unachohitaji unapokihitaji. Sio kujilimbikizia mali. Mafanikio pia ni kuidai ahadi ya Mungu katika Wafilipi 4:19 : “Na Mungu wangu atawajazeni kila mnachokihitaji kwa kadiri ya utajiri wake, katika utukufu, ndani ya Kristo Yesu.” Mwisho, mafanikio ni kuwa na shukrani kwa yale uliyo nayo katika Bwana na kumtegemea Yeye katika mambo yote. 

Mungu hawaahidi watoto wake kwamba wote watakuwa matajiri katika mali za ulimwengu huu. Kwa kweli, anasema wote wanaoishi maisha ya utauwa watateswa. Anachokitoa ni bora kuliko utajiri wowote wa kidunia. Anasema, “Nitakupatia mahitaji yako, na popote utakapokwenda nitakuwa pamoja nawe.” Kisha mwishoni atawapa waaminifu wake utajiri wa kweli na wajibu na uzima wa milele. Ni thawabu ya kushangaza kiasi gani! 

Karibu na mwisho wa maisha yake Paulo aliweza kusema, “Kwa maana, mimi sasa namiminwa, na wakati wa kufariki kwangu umefika. Nimevipiga vita vilivyo vizuri, mwendo nimeumaliza, Imani nimeilinda; baada ya hayo nimewekewa taji ya haki, ambayo Bwana, mhukumu mwenye haki, atanipa siku ile; wala si mimi tu, bali na watu wote pia waliopenda kufunuliwa kwake” (2 Tim. 4:6—8). Nasi sote, kwa neema ya Mungu, tuweze kusema vivyo hivyo, na kwa uhakikisho ule ule pia.