---
title:  Kurudisha Zaka Kunatokana na Mapato ya Jumla au Mapato halisi?
date:  18/01/2023
---

Tunakokotoa zaka yetu katika “mapato” yetu ikiwa tunalipwa kwa saa au kwa mshahara, na tunalipa kwa “ongezeko” letu au faida ikiwa tumejiajiri na tuna na biashara zetu wenyewe. Katika nchi nyingi, serikali inachukua kodi kutoka katika malipo ya mfanyakazi ili kufidia gharama ya huduma zinazofanywa kwa ajili ya watu, kama vile usalama, barabara na madaraja, mafao ya ukosefu wa ajira, na kadhalika. Suala la jumla au halisi kimsingi linahusisha ikiwa tunarudisha zaka katika mapato yetu kabla au baada ya kodi kama hizo zimetolewa. Wale waliojiajiri wanaweza kutoa kihalali gharama ya kufanya biashara ili kuamua faida yao halisi kabla ya kodi zao binafsi kukatwa. 

Tafiti za tabia za utoaji kwa washiriki zinaonesha kwamba wengi wa Waadventista wa Sabato wanarudisha zaka kutokana na mapato ya jumla, yaani, kabla ya kodi kutolewa. 

`Soma 1 Wafalme 17:9-16. Hali ya mjane ilikuwaje kabla Eliya hajamjia? Nabii alimwomba afanye kwanza kabla ya kujihudumia yeye na mwanawe? Tunaweza kujifunza nini kutokana na simulizi hii kuhusu swala linalozungumziwa?`

Mjane wa Sarepta aliambiwa na Mungu kwamba mtu wa Mungu alikuwa anakuja kumwona (1 Wafalme 17:9). Eliya alipofika, (_mwanamke mjane_) alielezea hali yake mbaya. Eliya alimwomba kwanza maji ya kunywa, kisha akaongeza, “ ‘Usiogope; enenda ukafanye kama ulivyosema; lakini unifanyie kwanza mkate mdogo ukaniletee; kisha ujifanyie nafsi yako na mwanao. Kwa kuwa Bwana, Mungu wa Israeli, asema hivi, Lile pipa la unga halitapunguka, wala ile chupa ya mafuta haitaisha, hata siku ile Bwana atakapoleta mvua juu ya nchi’ ” (1 Wafalme 17:13, 14). 

Je, huu ulikuwa ubinafsi kwa upande wake, au alikuwa tu anaijaribu imani yake—kwa kweli, kumruhusu atendee kazi imani yake? Jibu linapaswa kuwa wazi. 

Jambo la msingi kuhusu jumla au halisi ni kwamba ni juu yetu kila mmoja kuamua. Kanisa haliamrishi kile tunachopaswa kufanya, na ni sahihi. Mwishowe, kila mmoja wetu anahitaji kufanya uchaguzi wetu wenyewe, na cho chote tunachofanya, hatupaswi kuwahukumu wale wanaofanya tofauti. Kila mmoja wetu, binafsi, anapaswa kujibu kwa Mungu, na Mungu pekee, kwa chaguzi zetu. “Kila mmoja anapaswa kuwa mtathmini wake mwenyewe na anaachwa atoe kama anavyokusudia moyoni mwake.” _—Ellen G. White, Testimonies for the Church, vol. 4, uk. 469._

`Unamwelezaje mtu ambaye hajawahi kulipa zaka baraka zinazotokana na kuilipa? Baraka hizo ni zipi, na kwa namna gani kulipa zaka kunaimarisha imani yako?`