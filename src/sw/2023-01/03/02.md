---
title:  Zaka ni Sawa na Moja ya Kumi
date:  15/01/2023
---

Kamusi zinafafanua zaka kama “_sehemu ya kumi ya kitu_’’ au “_asilimia 10._” Fasili hii inawezekana imechukuliwa kutoka katika simulizi ya Biblia. Zaka ni kurudisha tu asilimia 10 ya mapato yetu, au ongezeko, kwa Mungu. Tunaelewa kwamba vyote tulivyo navyo ni vyake tangu mwanzo. Sheria ya ulipaji zaka iliyotolewa kwa Israeli katika Mlima Sinai inaelekeza kwamba zaka ni takatifu na ni mali ya Mungu (tazama Law. 27:30, 32). Mungu anataka asilimia yake kumi tu. Sadaka zetu za shukrani ni tofauti na nyongeza kwa zaka. Zaka ni ushuhuda mdogo kabisa wa wajibu wetu wa Kikristo. Hakuna mahali popote Katika Biblia tunapopata ishara yo yote kwamba fungu la Mungu ni chini ya sehemu ya kumi. 

Soma Mwanzo 14:18—20 na Waebrania 7:1—9. Mwitiko wa Abramu ulikuwaje alipokutana na Melkizedeki? Hili linatufundisha nini Kuhusu jinsi desturi hii inavyorudi nyuma zamani sana Katika historia? 

Kutajwa kwa mara ya kwanza kwa sehemu ya kumi katika Biblia ni katika Mwanzo 14, inayosimulia kisa cha Melkizedeki kukutana na Abramu. Kutajwa kwa mara ya mwisho kwa zaka katika Biblia kunakumbusha kukutana kule kule, lakini maneno “_sehemu ya kumi_” na “_zaka_” yametumika kwa kubadilishana (tazama Ebr. 7:1—9). Kumbuka Katika kisa cha Waebrania ya kwamba si Melkizedeki wala Kristo walikuwa wa Kabila la Lawi, hivyo kurudisha zaka hutangulia na kufuata upekee wa Walawi. Kurudisha zaka sio desturi ya Kiyahudi pekee na haikuanza na Waebrania huko Sinai. 

Soma Mwanzo 28:13, 14, 20—22. Mungu aliahidi kumfanyia nini Yakobo, na upi ulikuwa mwitikio wa Yakobo kwa Mungu? 

Yakobo alipoondoka nyumbani, akimkimbia kaka yake mwenye hasira, Esau, usiku mmoja aliota ndoto ya ngazi iliyopanda toka duniani hadi mbinguni. Malaika walikuwa wakipanda na kushuka juu yake. Na Mungu alisimama juu yake na kuahidi kuwa pamoja na Yakobo na siku moja atamrudisha nyumbani. Huyu kijana mmoja alipata uzoefu halisi wa uongofu na kusema, “ ‘BWANA atakuwa Mungu wangu .... Na katika kila utakalonipa hakika nitakutolea wewe sehemu ya kumi’ ” (Mwa. 28:21, 22).

`Kwa nini ni muhimu kuelewa kwamba zaka, kama Sabato, haikuwa kitu kilichoanzia katika mfumo wa Kisheria au hata wa kidini wa Israeli ya kale? Ni ujumbe gani ambao sisi, tunaoishi baada ya msalaba, tunapaswa kuuchukua kutokana na ukweli huu?`