---
title:  Mkataba wa Zaka
date:  14/01/2023
---

### Somo la Juma Hili
Mwa. 14:18-20; Mal. 3:10; Kum. 12:5—14; Law. 27:30; 1 Fal. 17:9-16; 1 Kor. 4:1, 2.

> <p>Fungu la Kukariri</p>
> “ ‘Leteni zaka kamili ghalani, ili kiwemo chakula katika nyumba yangu, mkanijaribu kwa njia hiyo, asema Bwana wa majeshi; mjue kama sitawafungulia madirisha ya mbinguni, na kuwamwagieni baraka, hata isiwepo nafasi ya kutosha, au la’ ” (Malaki 3:10). 

Katika Mwanzo 14, Abramu alikuwa amerudi kutoka katika kazi maalum yenye mafanikio ya kuwaokoa mateka ambapo alimwokoa Lutu mpwa wake, familia ya Lutu, na watu wengine waliochukuliwa kutoka Sodoma. Mfalme wa Sodoma alishukuru sana kwa wokovu huo hata akampa Abramu nyara zote za vita. Abramu si tu kwamba alikataa nyara hizo alizopewa bali alitoa zaka ya vyote alivyokuwa navyo kwa Melkizedeki. 

Mara tu baada ya uzoefu wa Abramu wa kulipa zaka, Bwana akasema, “ ‘Usiogope, Abramu, Mimi ni ngao yako, na thawabu yako kubwa sana’ ” (Mwa. 15:1). Kwa kweli, Bwana alikuwa anamwambia Abramu, “Usiwe na wasiwasi. Nitakuwa mlinzi na mpaji wako” Kisha, baadaye sana, Musa aliwaambia Israeli walipokuwa wanakaribia kuingia Kanaani, “ ‘Usiache kutoa zaka ya fungu la kumi katika maongeo yote ya mbegu zako, yatokayo shamba mwaka baada ya mwaka ..... ili upate kujifunza kumcha Bwana, Mungu wako, daima’ ” (Kum. 14:22, 23). 

Ellen G. White aliandika: “Wanaume walitakiwa kumtolea Mungu zawadi kwa madhumuni ya kidini kabla Musa hajapewa mfumo maalum, tangu zamani sana katika siku za Adamu.” _—Testimonies for the Church, vol. 3, uk. 393._

Hayo yote yanamaanisha nini kwetu leo?

_Jifunze somo la juma hili kwa maandalizi ya Sabato ya Januari 21._