---
title:  Ghala Liko Wapi?
date:  16/01/2023
---

`Soma Malaki 3:10. Tunaweza kujifunza nini kutokana na fungu hili kuhusiana na mahali zaka yetu inapopaswa kwenda?`

Ingawa maelekezo maalum hayajatolewa katika andiko, hata hivyo ni dhahiri kwamba watu wa Mungu walijua kile alichomaanisha kwa neno “ghala.” Mungu anajumuisha katika maelekezo Yake, “ili kiwemo chakula katika nyumba yangu.” Watu wake walifahamu kwamba mwanzoni nyumba ya Mungu ilikuwa patakatifu—hema zuri lililojengwa kwa maelekezo mahsusi aliyopewa Musa katika Mlima Sinai. Baadaye wakati Israeli walipoishi katika Nchi ya Ahadi, mahali pakuu kwanza palikuwa huko Shilo na kisha kwa kudumu zaidi katika hekalu la Yerusalemu. 

`Soma Kumbukumbu la Torati 12:5—14 . Mafungu haya hayaoneshi kwamba watoto wa Mungu wangeweza kutumia busara yao wenyewe kuhusiana na mahali zaka yao ilipowekwa. Ni kanuni zipi tunaweza kuchukua kutokana na mafungu haya kwa ajili yetu wenyewe leo?`

Kama wanafamilia ya Mungu, tunataka kuelewa na kutenda mapenzi yake kuhusiana na kile tunachopaswa kufanya na zaka yetu. Katika masimulizi ya Biblia, tunajifunza kwamba mara tatu katika kila mwaka—Pasaka, Pentekoste, na Sikukuu ya Vibanda (Kut. 23: 14-17)—Watu wa Mungu walipaswa kusafiri kwenda Yerusalemu kuleta zaka na dhabihu zao binafsi na kumsifu na kumwabudu Mungu. Kisha Walawi wakawagawia zaka ndugu zao katika nchi yote ya Israeli (tazama 2 Nya. 31:11-21 , Neh. 12:44—47, Neh. 13:8—14). Kwa upatanifu na kanuni hii ya ghala kuu ya kibiblia, Kanisa la Waadventista wa Sabato limeteua konferensi mahalia, misheni, na miungano ya makanisa kama ghala kwa niaba ya kanisa la kiulimwengu, na ambapo huduma inalipiwa. 

Kwa manufaa ya washiriki wa kanisa, zaka inaletwa katika kanisa mahalia, ambapo, kama sehemu ya uzoefu wao wa ibada, washiriki huleta zaka na sadaka zao, ingawa wengine hutoa kupitia mtandao. Kisha wahazini mahalia hupeleka zaka katika ghala la konferensi. Mfumo huu wa usimamizi wa zaka, ulioainishwa na kuamriwa na Mungu, umeliwezesha Kanisa la Waadventista wa Sabato kuwa na athari duniani kote na ukuaji ulimwenguni.

`Hebu fikiria ikiwa kila mmoja angeamua kurudisha zaka yake kwa yeyote waliyemtaka, kwa gharama ya kanisa la Waadventista lenyewe. Nini kingetokea kwa kanisa letu? Kwa nini desturi hiyo, basi, ni wazo baya na kinyume na Maandiko?`