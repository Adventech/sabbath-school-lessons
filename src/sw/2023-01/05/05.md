---
title:  Dhamana na Mbinu za Kupata Utajiri Haraka
date:  01/02/2023
---

Biblia iko wazi kabisa kwamba Mungu hataki watoto Wake kuwajibika kwa madeni ya wengine. Katika kitabu cha Mithali, Bwana ametuonya dhidi ya udhamini—yaani, kusaini pamoja au kuwa mdhamini wa mtu mwingine. 

`Soma Mithali 6:1—5, Mithali 17:18, na Mithali 22:26. Kuna ujumbe gani hapa?`

Kwa kawaida dhamana hutokea wakati mtu anapotafuta mkopo kutoka kwa taasisi au kampuni inayokopesha wakati yeye anapokuwa hana sifa kwa ajili ya kukopeshwa. Afisa mikopo atamwambia mtu asiye na sifa kwamba ikiwa atapata rafiki mwenye uwezo mzuri wa kifedha kusaini pamoja naye, ndipo benki itakapotoa mkopo na kumwajibisha mtia saini mwenza katika tukio la kushindwa kurejesha mkopo. 

Wakati fulani mshiriki mwenzako wa kanisa atakuja kwako na kukuomba uwe mtia saini mwenza. Jibu lako linapaswa kuwa: “Biblia inasema sipaswi kamwe kufanya hivyo.” Tafadhali elewa kwamba Biblia inatutia moyo kuwasaidia walio wahitaji, lakini hatupaswi kuwajibika kwa madeni yao. 

Kuna nyakati wazazi huombwa na vijana wao kuwa watia saini wenza kwa ajili ya ununuzi wa gari lao la kwanza. Au watoto wakubwa zaidi watawaomba wazazi kuwa watia saini wenza wa mkopo wa biashara. Jibu lile lile linatumika. Inafaa kuwasaidia wengine ikiwa kuna hitaji la kweli, lakini usiwe mdhamini kwa madeni ya wengine. _Uchunguzi unaonesha kuwa asilimia 75 ya wale waliokuwa watia saini wenza huishia kufanya malipo! _

`Soma Mithali 28:20 na 1 Timotheo 6:9, 10. Kuna onyo gani hapa?`

Mbinu za kupata utajiri kwa haraka ni mtego mwingine wa kifedha; karibu zina uhakikisho wa kusababisha upotevu wa kifedha kwa wale wanaonaswa nazo. Wakati zinaonekana kuvutia sana kiasi cha kutokuamini kuwa ni kweli, kwa hakika si za kweli. Watu wengi wanaumizwa kihisia na kifedha. Janga lingine la mipango hii ya kijanja ni kwamba, mara nyingi, watu wamelazimika kukopa pesa ili kujihusisha nayo tangu mwanzo. Maisha na familia nyingi zimeharibiwa na mbinu za kupata utajiri kwa haraka ambazo zinaishia kuwatajirisha tu wasanii walaghai wanaoziunda, kwa hasara ya wale wanaoangukia katika mtego wao. Wakati rafiki, au hata mpendwa wako, anapojaribu kukuvuta kwenye mojawapo ya mbinu hizi, kimbia. Sio kutembea. Kukimbia—haraka uwezavyo.