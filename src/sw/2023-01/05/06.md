---
title:  Ukomo wa Masharti na Viwango vya Kukopa
date:  02/02/2023
---

`Soma Kumbukumbu la Torati 15:1-5, Bwana alitaka nini kwa watu Wake kama ilivyodhihirishwa katika mafungu haya?`

Kwa kupatana na sheria zingine za miaka saba (Kut. 21:2; Law. 25:3, 4) si watumwa au watumishi na ardhi tu vilivyodhibitiwa, bali pia wakopeshaji, Kwa sababu mkopeshaji hakutaka kusamehe deni lolote, muda mrefu zaidi wa mtu ye yote kuweza kuwa na deni ulikuwa miaka saba. Kama kuna jambo lingine lolote tuwezalo kupata kutoka katika mafungu haya, ni kwamba yanaonesha kwamba Bwana anajali juu ya aina hii ya masuala ya kifedha, hasa kila yanapohusiana na Waisraeli wenzetu. Mafungu haya pia yanaonesha kwamba Bwana alitambua ukweli wa madeni, hata kama yalikuwa mabaya kiasi gani kwa ujumla. Pia alisisitiza kuwa yalipaswa kuepukwa kadri iwezekanavyo. 

Leo, kinyume chake, sehemu nyingi za ulimwengu zina mikopo kwa miaka 30 na 40 kwa ajili ya ununuzi wa nyumba. Inaonekana kwamba moja ya sababu zinazofanya nyumba kuwa na gharama sana ni kwamba muamana upo kwa ajili ya kutoa mikopo ya kuzinunua nyumba hizo. 

Wakati huo huo, watu wengi, wazazi, na wanafunzi wanajiuliza kuhusu kukopa fedha kwa ajili ya elimu. Kama kanuni, kupata shahada ya chuo kutaongeza uwezo wa kipato wa mtu kwa maisha yake yote. Watu wengine wanaweza kupaswa kukopa pesa ili kulipia masomo yao, lakini usisahau haya. Itakupasa kulipa pamoja na riba. Jaribu kupata ruzuku zote na ufadhili wa masomo kadiri uwezavyo kupata sifa stahiki. Fanya kazi na ujiwekee akiba yote uwezayo kwa ajili ya shule. Chukua masomo yale tu yatakayokuwezesha kupata kazi. Waombe wazazi wakusaidie. Katika nyakati za Biblia, wazazi waliwapa watoto wao mashamba ili waweze kuishi. Leo “urithi” huo unafaa kuwa elimu ili waweze kuwa watu wazima wanaojitegemea. 

Katika ulimwengu ulio bora, kusingekuwa na kukopa na wala madeni. Lakini kwa sababu hatuishi katika ulimwengu bora, kunaweza kuwa na nyakati ambazo itakuwa muhimu kukopa. Hakikisha tu kwamba una mpango bora iwezekanavyo, na zaidi kiwango bora cha riba kinapatikana. Kisha kopa kiwango cha chini kabisa unachohitaji, nawe ulipe haraka iwezekanavyo ili kuokoa gharama za riba. Hata hivyo kwa kanuni, kwa kiwango cho chote iwezekanavyo kibinadamu, tunapaswa kutafuta kuepuka madeni, na kwa kufuata kanuni za kifedha za kibiblia katika maisha yetu ya kila siku, tunaweza kwenda kwa muda mrefu kuelekea kuepuka madeni yasiyo ya lazima na mvuto/majaribu ya kutisha yanayoweza kuwekwa juu yetu na familia zetu. 

`Ikiwa umewakopesha watu fedha, kwa uaminifu na haki na wema kiasi gani unashughulika nao? Ungefanyaje mbele za Mungu wakati unapopaswa kujibu kwa kutenda/kushughulika kwako huko? (Tazama Mhu. 12:14.)`