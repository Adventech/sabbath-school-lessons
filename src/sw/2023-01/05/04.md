---
title:  Jinsi ya Kuondokana na Deni
date:  31/01/2023
---

`Soma Mithali 22:7. Kwa maana gani tuko chini ya utumwa wa akopeshaye?`

Nini kifanyike ili kuepuka jambo hili ambalo ni bahati mbaya? Ikiwa una deni, muhtasari ufuatao utakusaidia kuanza mchakato wa kuondoa madeni. Mpango ni rahisi. Una msingi na hatua tatu. 

Msingi ni kujitoa kwa Mungu kuwa mwaminifu katika kurudisha zaka yake takatifu ili kupata hekima na baraka zake. Ana shauku ya kuwabariki wale wanaomtii. 

Hatua ya kwanza ni kutangaza kusitishwa kuongeza madeni: hakuna matumizi ya mkopo tena. Ikiwa haukopi pesa, huwezi kuingia kwenye madeni. Ikiwa haukopi pesa tena, huwezi kuingia kwenye madeni zaidi. 

Hatua ya pili ni kufanya agano na Mungu kwamba kuanzia sasa, ‘kama anavyobariki, utalipa madeni yako haraka iwezekanavyo. Mungu anapokubariki kifedha, tumia pesa hizo kupunguza madeni—si kununua vitu zaidi. Hatua hii pengine ndiyo muhimu zaidi. Wakati watu wengi wanapokea pesa zisizotarajiwa, wanazitumia tu. Usifanye hivyo, badala yake itumie katika mpango wako wa kupunguza madeni. 

Hatua ya tatu ni sehemu ya vitendo zaidi. Tengeneza orodha ya madeni yako yote, kuanzia kubwa hadi dogo zaidi, kwa mpangilio wa kushuka. Kwa familia nyingi rehani ya nyumba iko juu ya orodha, na kadi ya malipo au deni binafsi iko chini. Anza kwa kufanya angalau malipo kidogo kwa kila deni lako kila mwezi. Yanayofuata, zidisha mara mbili au ongeza malipo yako kwa namna yo yote unayoweza katika deni lililo chini kwenye orodha. Utashangaa kwa furaha jinsi unavyoweza kuondoa kwa haraka deni hilo dogo zaidi. Kisha tumia pesa ulizokuwa unazitumia kulipa deni la chini ili kuongeza kwenye malipo ya msingi katika deni linalofuata huku ukipanda juu kukamilisha orodha. Unapoondoa madeni yako madogo yenye riba kubwa, utapata kiasi cha kushangaza cha pesa kuweka kwenye deni kubwa zaidi—linalofuata. 

Mungu kwa wazi kabisa hataki tuwe na madeni. Mara agano linapofanywa, familia nyingi wanagundua kwamba Mungu huwabariki katika njia zisizotarajiwa, na madeni hupunguzwa haraka kuliko walivyotarajia. Kwa kufuata hatua hizi tatu rahisi, familia nyingi zimekuwa bila madeni. Unaweza, pia! Kwa kumtanguliza Mungu, utapata hekima na baraka zake kwa ajili ya kusimamia yale aliyokukabidhi.

`“Msiwe na tabia ya kupenda fedha; mwe radhi na vitu mlivyo navyo; kwa kuwa yeye mwenyewe amesema, ‘Sitakupungukia kabisa, wala sitakuacha kabisa’ ” (Ebr. 13:5). Kwa namna gani kuyatumia maneno haya kunaweza kuwasaidia watu kwa kiasi kikubwa kuepuka kuingia katika madeni?`