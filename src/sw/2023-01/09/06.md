---
title:  Kuishinda Choyo
date:  02/03/2023
---

Tamaa ni suala la moyo na, kama kiburi na ubinafsi, mara nyingi hautambuliwi, ndiyo sababu inaweza kuwa mbaya sana na yenye kudanganya. Ni vigumu sana kushinda dhambi zilizo dhahiri: uongo, uzinzi, Wizi, ibada ya sanamu, kuvunja Sabato. Lakini haya ni matendo ya nje, mambo ambayo inabidi tuyafikirie kabla hatujafanya. Lakini kuyashinda mawazo mabaya yenyewe? Hiyo inakuwa ngumu sana. 

`Soma 1 Wakorintho 10:13. Ahadi gani inatolewa hapa, na kwa nini hii ni muhimu sana kuelewa katika muktadha wa tamaa?`

Ni kwa jinsi gani basi, kwa uweza wa Mungu, tunaweza kulindwa dhidi ya dhambi yenye udanganyifu hatari? 

1. Fanya uamuzi wa kumtumikia na kumtegemea Mungu na kuwa sehemu ya familia yake. “Chagueni hivi leo mtakayemtumikia; ... lakini mimi na nyumba yangu tutatumikia BWANA” (Yos. 24:15). 
2. Kuwa katika maombi kila siku na ujumuishe Mathayo 6:13, “Na usitutie majaribuni, lakini utuokoe na yule mwovu. Kwa kuwa ufalme ni wako, na nguvu, na utukufu, hata milele.” Unapohisi kutamani kitu ambacho unajua haupaswi kuwa nacho, liombee, ukidai ahadi katika Biblia, kama vile 1 Wakorintho 10:13.
3. Jifunze Biblia mara kwa mara. “Moyoni nimeliweka neno lako, nisije nikakutenda dhambi” (Zab. 119:11). 

Yesu alishughulikia tatizo la kibinadamu/dhambi. Alijaribiwa katika mambo yote tunayojaribiwa kwayo. Na kwa ajili ya nguvu kuyapinga, alitumia usiku kucha katika ushirika wa maombi na Baba yake. Na Yesu hakuondoka duniani hadi alipoongoza njia kwa mfano na kisha akaahidi uwezo wa kufanya iwezekane kwa kila mtu kuishi maisha ya imani na utii—kukuza tabia kama ya Kristo. 

“Mtafuteni Bwana, maadamu anapatikana, Mwiteni, maadamu yu karibu; Mtu mbaya na aache njia yake, Na mtu asiye haki aache mawazo yake; Na amrudie Bwana, Naye atamrehemu; Na arejee kwa Mungu wetu, Naye atamsamehe kabisa” (Isa. 55:6, 7).

`Yapi, ikiwepo yo yote, yamekuwa matokeo katika maisha yako binafsi yatokanayo na tamaa? Masomo gani umejifunza? Nini bado unaweza kuhitaji kujifunza kutokana nayo?`