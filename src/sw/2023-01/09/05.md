---
title:  Anania na Safira
date:  01/03/2023
---

Ulikuwa wakati wa kusisimua kuwa mshiriki wa kanisa. Kufuatia kumwagwa kukuu kwa Roho Mtakatifu katika siku ya ya Pentekoste, mitume walikuwa wakihubiri injili kwa nguvu, na maelfu walikuwa wakijiunga na kanisa. 

“Hata walipokwisha kumwomba Mungu, mahali pale walipokusanyika pakatikiswa, wote wakajaa Roho Mtakatifu, wakanena neno la Mungu kwa ujasiri. Na jamii ya watu walioamini walikuwa na moyo mmoja na roho moja; wala hapana mmoja aliyesema ya kuwa kitu cho chote alicho nacho ni mali yake mwenyewe; bali walikuwa na vitu vyote shirika” (Matendo 4:31, 32). 

Ni upendeleo kiasi gani walikuwa nao Anania na Safira, kuwa sehemu ya kanisa la awali, wakiliona likikua, na kuona udhihirisho wa Roho Mtakatifu kwa wazi kabisa. “Wala hapakuwa na mtu mmoja miongoni mwao mwenye mahitaji; kwa sababu watu wote waliokuwa na viwanja au nyumba waliviuza, wakaileta thamani ya vitu vile vilivyouzwa, wakaiweka miguuni pa mitume; kila mtu akagawiwa kwa kadiri ya alivyohitaji” (Matendo 4:34, 35). 

Ilikuwa katika mazingira haya kwamba Anania na Safira, kwa wazi walivutiwa na kile kilichokuwa kinatokea na kutaka kuwa sehemu yake, wakaamua kuuza sehemu ya mali na kuchangia mapato kwa Kanisa. Jambo zuri sana mpaka hapo. 

`Soma Matendo 5:1—11. Unafikiri nini kilikuwa kibaya zaidi, kuficha sehemu ya fedha au kuisemea uongo? Kwa nini adhabu kali hivyo?`

Mwanzoni, ilionekana kana kwamba walikuwa wanyoofu katika shauku yao ya kutoa kwa ajili ya kazi. Hata hivyo, “baadaye, Anania na Safira walimhuzunisha Roho Mtakatifu kwa kujisalimisha kwa hisia za tamaa. Wakaanza kuijutia ahadi yao na punde wakapoteza mvuto mzuri wa baraka ulioichangamsha mioyo yao kwa tamanio la kufanya mambo makubwa kwa niaba ya kazi ya Kristo.” _—Ellen G. White, Acts of the Apostles, uk. 72._ Kwa maneno mengine, ingawa walikuwa wameanza wakiwa na nia nzuri zaidi, tamaa yao iliwafanya wajiweke mbele na kujifanya kuwa kile ambacho kwa kweli hawakuwa. 

`“Hofu nyingi ikawapata kanisa lote na watu wote walioyasikia haya” (Matendo 5:11). Baada ya tukio hili, watu lazima walikuwa waangalifu zaidi katika kurudisha zaka zao. Lakini simulizi hii ya kusikitisha haikujumuishwa katika Biblia kama onyo kuhusu uaminifu katika zaka. Badala yake, inatufundisha nini kuhusu kile tamaa inachoweza kusababisha?`