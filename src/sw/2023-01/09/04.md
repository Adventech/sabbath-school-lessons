---
title:  Moyo wa Yuda
date:  28/02/2023
---

Moja ya visa vya kutisha zaidi katika Biblia ni ile ya Yuda Iskariote. Mtu huyu alikuwa na upendeleo ambao ni watu wengine 11 tu katika historia yote ya dunia walikuwa nao: kwa kuwa na Yesu muda wote huo na kujifunza kweli za milele moja kwa moja toka kwa Bwana Mwenyewe. Inasikitisha kiasi gani kwamba watu ambao hawakuwa na kitu hata kidogo kama fursa ambazo Yuda alikuwa nazo wataokolewa, wakati Yuda, tunajua, sasa amekusudiwa kwa ajili ya uharibifu wa milele. 

Nini kilitokea? Jibu linaweza kupatikana kwa neno moja: tamaa, tamaa za moyo wake. 

`Soma Yohana 12:1-8. Mariamu alifanya nini kilichovuta usikivu mwingi wakati wa karamu? Yuda alionesha mwitikio gani? Kwa nini? Yesu alijibu nini?`

Karipio la upole la Mwokozi kwa maneno ya Yuda ya tamaa lilimsababisha aondoke karamuni na kwenda moja kwa moja kwenye jumba la kuhani mkuu, mahali ambapo adui za Yesu walikuwa wamekusanyika. Alijitolea kumsaliti Yesu mikononi mwao kwa Kiasi kidogo sana kuliko zawadi ya Mariamu. (Tazama Mt. 26:14—16.) 

Nini kilimtokea Yuda? Baada ya kuwa na fursa nyingi za ajabu, upendeleo mwingi adimu, kwa nini afanye kitu kibaya sana? Kwa mujibu wa Ellen G. White, Yuda “alimpenda Mwalimu huyu Mkuu, na akatamani kuambatana naye daima. Alitamani kupokea badiliko la tabia na kimaisha, naye alitumaini hilo litafaulu endapo atajifungamanisha na Yesu. Mwokozi hakumkataa Yuda, badala yake alimpatia nafasi miongoni mwa wale kumi na wawili. Akamjalia kuitenda kazi ya mwinjilisti. Akampatia uwezo wa kuponya wagonjwa na kuwatoa pepo wachafu. Lakini Yuda hakufikia hatua ya kujitoa moyo kikamilifu kwa Kristo.” _—The Desire of Ages, uk. 716. _

Mwishoni, sote tuna kasoro za tabia ambazo, zikisalimishwa, zinaweza kushindwa kwa uweza wa Mungu unaotenda kazi ndani yetu. Lakini Yuda hakujisalimisha kikamilifu kwa Kristo, na dhambi ya tamaa, ambayo angeweza kuishinda kwa nguvu za Kristo, ilimshinda badala yake, kwa matokeo ya kuhuzunisha. 

Ni nani miongoni mwetu asiyepambana na tamaa dhidi ya kitu kimoja au kingine? Katika kisa hiki, kile alichokitamani kilikuwa pesa, na tamaa hiyo, shida ya moyo, ilimwongoza kwenye wizi (Yohana 12:6), ambao hatimaye ulimpelekea kumsaliti Yesu. 

Ni somo la kutisha kiasi gani kwetu sote kuhusu hatari ambayo tamaa inaweza kuleta. Kinachoonekana kama kitu kidogo, shauku rahisi ya moyo, kinaweza kusababisha janga na uangamivu wa milele. 