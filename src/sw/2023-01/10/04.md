---
title:  Anza na Mahitaji Binafsi
date:  07/03/2023
---

Katika nyakati za Agano la Kale, wengi wa wana wa Israeli walikuwa wakulima na wachungaji. Hivyo baadhi ya ahadi za baraka za Mungu ziliwekwa katika lugha ya shambani. Kwa mfano, katika Mithali 3:9, Mungu anasema kwamba ikiwa tu waaminifu kwake kifedha, ‘ghala zetu zitajazwa kwa wingi.’ Inaonekana kwamba Wakristo wengi hawana ghala leo. Kwa hiyo, tunaelewa kwamba Mungu atabariki kazi au biashara zetu ikiwa tuko tayari kumfuata na kumtii. 

`Soma Mithali 27:23-27. Unawezaje kutafsiri “Fanya bidii kuijua hali ya makundi yako” kwa Wakristo wanaoishi leo?`

Ingawaje Biblia inaonya dhidi ya matajiri kuwakanyaga maskini, au kuwa walafi na mali zao, Maandiko kamwe hayashutumu mali au juhudi za watu kupata mali, mradi tu hawafanyi hivyo pasipo uaminifu au kwa kuwakandamiza wengine. Kwa kweli, mafungu ya leo, katika Mithali, yanaonesha kwamba tunapaswa kuwa na bidii katika mambo yetu ya kifedha ili tuwe nayo ya kutosha kwa ajili yetu na familia zetu. “Tena yatakuwapo maziwa ya mbuzi, ya kukutosha kwa chakula chako, Na chakula cha watu wa nyumbani mwako, Na posho la vijakazi vyako.” (Mit. 27:27). 

Tunawezaje kufafanua upya fungu hilo la leo? Labda tungependekeza, “Pitia kumbukumbu zako za kifedha na uamue hali ya mambo yako.” Au “Fanya mizania na kuelewa uwiano wako wa madeni na hisa.” Mara kwa mara wakati wa miaka yako ya kupata mapato, itakuwa sahihi kupitia wosia wako au nyaraka zingine na mali zako za sasa na kuzifanya upya kwa kadri ilivyo lazima. Nyaraka kama vile wosia na amana huwekwa mapema katika mchakato wa mpango wa usimamizi wa mali kabla ya kufa ili kuwa kinga dhidi ya kifo cha ghafla, au kutokuweza kwa sababu za kiafya kuamua kuhusu mali zako zinapopaswa kwenda. Wazo ni kupanga mapema kile kitakachotokea kwa mali zako pale zitakapokuwa si zako tena. 

Kwa ufupi, uwakili mzuri wa vile ambavyo Mungu ametubariki navyo na haushughulikii tu kile tulicho nacho tukiwa hai bali pia na kile kitakachotokea baada ya sisi kuondoka—kwa sababu, Bwana asiporudi wakati tukiwa hai, siku moja tutaondoka wakati mali zetu, ziwe kidogo au nyingi, zitabaki. Kwa hiyo, ni juu yetu sasa kupanga mapema ili kile tulichobarikiwa kiwe baraka kwa wengine na kwa ajili ya kuendeleza kazi ya Mungu.

`“Kwa maana mali haziwi za milele” (Mith. 27:24). Kwa nini ni muhimu kudumisha wazo hili mbele yetu?`