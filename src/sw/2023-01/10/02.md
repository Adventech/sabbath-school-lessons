---
title:  Tajiri Mpumbavu
date:  05/03/2023
---

`Soma Luka 12:16—21. Ni ujumbe gani unaofaa kwetu hapa? Bwana alitoa karipio gani kali kwa mtu mpumbavu, na hilo linapaswa kutuambia nini kuhusu mtazamo wetu kwa yale tunayoyamiliki?`

Ingawa ujumbe ni mpana kuliko huu, mtu anaweza kutoa hoja kwamba hiki kilikuwa kisa ambacho Yesu alisimulia kuhusu kile ambacho hakipaswi kufanywa wakati wa kustaafu. Kwa hiyo, ikiwa mtu anaacha kazi ili kutumia mwenyewe mali zake alizokusanya, anapaswa kujihadhari na kuweka kisa hiki moyoni. Tatizo sio kufanya kazi kwa bidii au kupata mali, hasa kadiri mtu anavyokuwa mzee na, labda, hata tajiri. Tatizo liko kwenye mtazamo katika huo. Maneno yake—“pumzika basi; ule, unywe, ufurahi” (Lk. 12:19)—yanaeleza suala halisi hapa. 

“Malengo ya mtu huyu hayakuwa juu zaidi ya yale ya wanyama wanaoangamia. Aliishi kana kwamba hakuna Mungu, hakuna mbingu, hakuna maisha yajayo; kana kwamba kila kitu alichokuwa nacho ni chake mwenyewe, na hakuwa na deni lolote na Mungu au mwanadamu.” _— Ellen G. White, Christ’s Object Lessons, uk.257, 258. _

Ikiwa, katika hatua hii ya maisha, tunajifikiria tu wenyewe na kupuuza mahitaji ya wengine na kazi ya Mungu, tunafuata mfano wa yule tajiri mpumbavu. Haikuonesha katika mfano wa Yesu kwamba yule tajiri alikuwa mvivu au asiye mwaminifu. Tatizo lilikuwa ni jinsi alivyotumia kile Mungu alichokuwa amemkabidhi. Kwa sababu hatujui siku ya kifo chetu, tunapaswa kuwa tayari kila wakati kwa kuishi kwa kuyatenda mapenzi ya Mungu badala ya kufuata maisha ya ubinafsi. 

Taswira ya jumla iliyotolewa katika Biblia ni kwamba mtu anafanya kazi na kudumu kuzalisha kwa kadri bado alivyo na uwezo. Kwa kweli, inavutia kutambua kwamba waandishi wa vitabu vikuu vya unabii wa Danieli na Ufunuo walikuwa, wengi wanaamini, wote katika miaka ya 80 walipomaliza kazi yao. Huu ulikuwa wakati ambapo wastani wa umri wa kufa ulikuwa karibia miaka 50. Ellen G. White alichapisha baadhi ya vitabu vyake vinavyojulikana sana na kupendwa zaidi, kama vile Tumaini la Vizazi Vyote, baada ya karibia miaka 70. Umri, basi, kwa kadri tulivyo na afya, haupaswi kumaanisha kuwa tuache kuwa wenye kuzalisha na, kwa kadiri iwezekanavyo, kutenda mema. 

Yesu aliwashauri wale wanaongojea Kuja Kwake Mara ya Pili si kukesha tu bali kuendelea kufanya kazi pia (Mt. 24:44—46).

`Katika umri wowote na kwa kiasi chochote cha pesa, tunawezaje kuepuka kuanguka katika mtego ambao mtu huyu alifanya hapa? Jiulize mwenyewe, “Ninaishi kwa ajili ya nini?”`