---
title:  Maamuzi Mabaya ya Lutu
date:  07/02/2023
---

Abramu alipoiacha nchi yake kwa kuitikia wito wa Mungu, mpwa wake Lutu akachagua kwenda naye katika hija yake. Mwanzo 13 inaandika kwamba Mungu alimbariki Abramu kiasi kwamba “alikuwa tajiri sana wa mifugo [_kipimo cha msingi cha utajiri katika utamaduni huo_], kwa fedha, na kwa dhahabu” (Mwa. 13:2). Lutu pia “alikuwa na makundi ya ng’ombe na kondoo, na hema” (Mwa. 13:5). Wote wawili wakawa matajiri sana na mifugo yao mingi kiasi ambacho hawakuweza kuishi karibu pamoja. Ili kuepuka ugomvi baina ya wachungaji wao, Abramu alimpa Lutu chaguo la mahali ambapo angependa kwenda kuishi. Bila shaka, Lutu alipaswa kuonesha heshima kwa Abramu, mkubwa wake, na kwa sababu alipata ustawi wake kutokana na uhusiano wake naye. Walakini, hakuonesha shukrani kwa mfadhili wake na kwa ubinafsi alitaka kile alichokiona kuwa ardhi bora zaidi inayopatikana. 

`Soma Mwanzo 13:10-12. Ni mambo gani ya kimantiki yaweza kuwa yalimwongoza Lutu kufanya uamuzi alioufanya?`

Hata kama kwa urahisi Lutu angeweza kuhalalisha uamuzi wake kuhamia mjini, mambo hayakuwa mazuri sana kwake huko, naye Abramu aliposikia kuhusu kilichompata, hakusema, “Vema, ni jambo baya sana, Lutu. Unavuna ulichopanda.” Badala yake, alikuja kumwokoa (tazama Mwanzo 14). 

Wakati fulani katika kutafuta kwetu vitu zaidi, hatujifunzi masomo yetu vizuri. Lutu alirudi tena Sodoma! Lakini katika Rehema zake nyingi, Mungu alituma wajumbe wa onyo kwa Lutu na familia yake, akiwajulisha juu ya uharibifu unaokuja wa miji hii. 

`Soma Mwanzo 18:20—33. Mungu alimwambia Ibrahimu kuwa ni ipi hasa iliyokuwa sababu ya kushuka kwake duniani? Mwitiko wa Ibrahimu ulikuwaje kwa habari kwamba Mungu alikuwa anapanga kuiangamiza miji hii miovu?`

Kwa sababu ya kujishughulisha kwa Abrahamu na Lutu na familia yake, aliafikiana na Mungu kutokuiangamiza miji hiyo ikiwa watu wenye haki wangepatikana ndani yake. Alianza na 50 na kushuka hadi 10. Kwa kupatana na tabia yake ya upendo, Mungu hakukoma kutoa rehema mpaka Abrahamu alipoacha kuuliza! Mungu na wale malaika wawili walimkomboa Lutu, mkewe, na binti zake wawili. Lakini mkewe alitazama nyuma na akawa nguzo ya chumvi. Lutu aliingia Sodoma mtu tajiri na kutoka bila kitu chochote. Jinsi gani tunapaswa kuwa waangalifu kuhusu aina ya maamuzi tunayoyafanya, hasa tukifikiri tu faida za muda mfupi tofauti na mtazamo mpana wa jambo (tazama Mk. 8:36, 37). 