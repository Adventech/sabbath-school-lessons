---
title:  Nuhu Alipata Neema
date:  05/02/2023
---

Inafaa kuzingatia kwamba wale wanaotafuta hazina ya mbinguni mara nyingi wanaitwa na Mungu kufanya mabadiliko makubwa ya maisha hapa duniani. Kuwa tayari kukabiliana na jambo lile lile, ikiwa itahitajika. 

`Soma Mwanzo 6:5-14. Ni mabadiliko gani makubwa yaliyomjia Nuhu kama matokeo ya kumtii Mungu? Ni kanuni zipi tunaweza kuzipata hapa kwa ajili yetu katika ulimwengu unaohitaji kuonywa kuhusu hukumu inayokuja?`

Nuhu angeweza kutumia muda wake na mali kujijengea mji wake, lakini alichagua kufanya mabadiliko makubwa katika maisha yake na kutumia miaka 120 ya maisha hayo katika kufuata wito wa Mungu wa kujenga safina. 

Wengi wenye kushuku leo wanapuuza kisa cha Gharika wakidhani ni hadithi ya kubuni, mara nyingi kulingana na makisio ya kisayansi kuhusiana na sheria za asili zinazojulikana. Hili si jambo jipya. “Ulimwengu huo kabla ya Gharika waliwaza kwamba kwa karne nyingi sheria za asili zilikuwa zimeratibiwa kiasi cha kutobadilika. Majira yaliyojirudiarudia yameendelea kuwa kwenye utaratibu wake ule ule wa kawaida. Hadi wakati huu mvua ilikuwa haijawahi kunyesha; ardhi ilikuwa ikimwagiliwa maji kwa ukungu au umande. Mito ilikuwa haijawahi kamwe kuvuka mipaka yake, lakini ilikuwa ikipeleka maji yake katika bahari huku ikiwa shwari. Amri zisizobadilika zilikuwa zimezuia maji yasifurike kwenye kingo zake.”_—Ellen G. White, Patriarchs and Prophets, uk. 96._ Kabla ya Gharika, watu walitoa hoja yao kwamba Gharika isingeweza kuja kamwe kutokana na uelewa mbaya wa ukweli huo; baada ya Gharika, kutokana na uelewa usiofaa juu ya ukweli huo, walitoa hoja kwamba haikuwahi kuja mwanzoni. Kama Biblia inavyosema: “Hakuna jambo jipya chini ya jua” (Mhu. 1:9). 

Wakati huo huo, Biblia pia inasema kwamba watu watakuwa wenye kutilia shaka matukio ya wakati wa mwisho, kama walivyokuwa wakati wa Gharika (tazama 2 Pet. 3:3—7). Tunawezaje, basi, kujiandaa kwa ajili ya uharibifu unaokuja? Kuna uamuzi wa makusudi unaoitwa “_kukidhi haja kulikocheleweshwa._” Hii kimsingi inamaanisha kwamba tunapaswa kufanya kwa subira kazi ambayo Mungu ametuita kuifanya katika tumaini la kupata thawabu tukufu zaidi wakati ujao. Hatujui ni lini Kristo atarudi. Kwa maana moja, haidhuru. Kilicho muhimu zaidi badala yake ni kwamba, kama Nuhu, tufanye kile Mungu anachotutaka tufanye kwa wakati huo, hata ikiwa, kama vile kwa Nuhu, kinahitaji mabadiliko fulani makubwa ya maisha. 

`Ungekuwa tayari kiasi gani kufanya mabadiliko makubwa katika maisha yako kwa ajili ya Mungu ikiwa, kama Nuhu, ulitakiwa kufanya hivyo tu? (Dokezo: Tazama Lk. 16:10.)`