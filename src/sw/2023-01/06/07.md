---
title:  Jifunze zaidi
date:  10/02/2023
---

Mungu aliheshimu upande wake wa agano kwa kumbariki Ibrahimu. Naye Ibrahimu alimheshimu Mungu kwa kutokujiwekea hazina katika dunia hii. “Urithi ambao Mungu amewaahidi watu Wake haumo katika ulimwengu huu. Ibrahimu hakuwa na urithi katika dunia, ‘wala hakumpa urithi humu hata kiasi cha kuweka mguu.’ Mdo. 7:5. Alimiliki mali nyingi, na aliitumia kwa utukufu wa Mungu na kwa ajili ya binadamu wenzake; lakini hakuutazama ulimwengu huu kama nyumbani kwake. Bwana alikuwa amemwita kuwaacha watu wa nchi yake waliokuwa waabudu-sanamu, akiwa na ahadi ya nchi ya Kanaani kama mali ya milele; hata hivyo siyo yeye, wala mtoto wake, wala mtoto wa mtoto wake aliyeipokea. Wakati Ibrahimu alipotaka mahali pa kumzikia mkewe aliyefariki, alilazimika kupanunua kutoka kwa Wakanaani. Milki yake pekee katika Nchi ya Ahadi ilikuwa kaburi lile lililochongwa katika miamba ndani ya pango la Makpela.” _— Ellen G, White, Patriachs and Prophets, uk. 169._

Tunapoishi maisha yetu, nyakati fulani tunajaribiwa kuelekea katika kutafuta mali na starehe. Inahitaji imani imara kujizoeza kuyapinga majaribu ya anasa/starehe ya ghafla. “Ikulu ya Farao yenye fahari na kiti cha enzi cha mfalme yule vilidhihirishwa kama ushawishi kwa Musa; lakini alijua kwamba anasa za dhambi zinazowafanya watu kumsahau Mungu zilikuwa katika nyua za fahari za ikulu hiyo. Aliangalia Ng’ambo ya ikulu inayopendeza, ng’ambo ya taji ya kifalme, na kuona heshima kubwa watakayopewa watakatifu wa Yeye Aliye Juu katika ufalme usiotiwa doa na dhambi. Kwa imani aliona taji isiyoharibika ambayo Mfalme wa mbinguni angeweka juu ya vichwa vya washindi. Imani hii ilimfanya awakatae wenye heshima wa dunia na kujiunga na taifa duni, maskini, lililodharauliwa ambalo lilikuwa limechagua kumtii Mungu kuliko kuitumikia dhambi.”_—Patriachs and Prophets, uk. 246._

**Masawali ya Kujadili**

`1. Nini kitatokea kwa mali zetu Yesu atakapokuja? (Tazama 2 Pet. 3:10.) Kwa kweli, ni kitu gani kinaweza kuzipata hata kabla Yesu hajaja? (Tazama Mt. 6:20). Kwa nini, basi ni muhimu kila wakati kuweka mambo katika mtazamo wake sahihi?`

`2. Yesu alionya kuhusu “udanganyifu wa mali” (Marko 4:19). Anazungumzia nini? Mali inawezaje kutudanganya?`

`3. Darasani, zungumzia njia ambazo Musa angeweza kuhalalisha kukaa Misri badala ya kuacha kila kitu ili kukimbia na kundi la watumwa kwenye jangwa kame? Nini hatimaye lazima ilimfanya aamue kama alivyofanya?`