---
title:  Toka Mdanganyifu Hadi Mwana Mfalme
date:  08/02/2023
---

Kama kijana aliyempenda na kumcha Mungu, Yakobo hata hivyo alijishusha kula njama pamoja na Rebeka mama yake, kumdanganya baba yake na kupata baraka zake. Matokeo yake, alianza maisha yake ya utu uzima katika njia mbaya, kulazimika kukimbia au, pengine, kukabili kifo cha mapema. Rebeka alimwambia Yakobo “ukimbilie kwa Labani .... ; ukae kwake siku chache, hata ghadhabu ya ndugu yako igeuke; ..... ndipo nitakapopeleka watu kukuchukua kutoka huko” (Mwanzo 27:43-45). Yakobo alikaa huko kwa muda wa miaka 20, na kamwe hakuuona uso wa mama yake tena. 

`Soma Mwanzo 32:22-31. Nini kilimtokea Yakobo hapa, na ni masomo gani ya kiroho tunaweza kuyapata katika kisa hiki kuhusu neema ya Mungu, hata tunapofanya maamuzi mabaya?`

“Kupitia unyenyekevu, toba, na kujisalimisha nafsi, huyu mtu mwenye dhambi na mkosaji alishindana na Mkuu wa mbingu. Alikuwa ameng’ang’ania katika ahadi za Mungu kwa mkono wake unaotetemeka, na moyo wa Upendo usio na ukomo usingeweza kukataa ombi la mwenye dhambi huyu. Kosa lililokuwa limesababisha dhambi ya Yakobo katika kupata haki ya uzaliwa kwa udanganyifu liliwekwa wazi mbele yake. Hakuwa ameamini ahadi za Mungu, bali alitafuta kwa juhudi zake mwenyewe kutimiza lile ambalo Mungu angelitimiza kwa njia na wakati wake mwenyewe. . . . Yakobo alipata baraka ambayo moyo wake ulikuwa ukiitamani sana. Dhambi yake kama mchukua mahali pa nduguye na mdanganyifu ilikuwa imesamehewa.” _— Ellen G. White, Patriarchs and Prophets, uk. 197, 198. _

`Soma Mwanzo 49:29-33. Ingawa Yakobo hakuwa na ardhi/ mashamba tena katika Kanaani, maagizo yapi aliyowapa wanawe kuhusu kuzikwa kwake? Akina nani pia wamezikwa katika pango hilo? Kwa nini unadhani Yakobo alitoa ombi hili?`

Biblia inatujulisha kwamba wazee wa imani wote watatu na wake zao wamezikwa katika pango moja. Tumaini la Yakobo kwa Mungu lilikuwa imara, naye alijiona kama mgeni na msafiri duniani (tazama Ebr. 11:13). Licha ya makosa, aliondoka nyumbani bila kitu ila akarudi Kanaani akiwa mtu tajiri.

`Licha ya makosa yetu, bado Mungu anaweza kutubariki. Ni bora kiasi gani, hata hivyo, kuepuka makosa tangu mwanzo! Ni chaguzi zipi unazokabili sasa, na unawezaje kuepuka kufanya chaguzi zisizo sahihi?`