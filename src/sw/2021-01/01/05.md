---
title:  'Kula au Kuliwa (Isa. 1:19—31)'
date:  30/12/2020
---

`Soma Isaya 1:19—31. Ni wazo gani linapatikana hapa ambalo linaonekana katika Biblia yote?`

Angalia muundo wenye mantiki katika Isaya 1:19, 20: Ikiwa watu watachagua kumpenda na kumtii Mungu, watakula mema ya nchi (Isa. 1:19). Kinyume chake, ikiwa watakataa kupokea msamaha na urudishaji Wake na wana—asi dhidi Yake, wataliwa kwa upanga (Isa. 1:20). Uchaguzi ni wao. Aya hizi, hivyo basi, zimebeba baraka na laana zenye masharti. 

Isaya 1 inarudia na inatumia maneno ya Musa yaliyoandikwa katika Kumbukumbu 30:19, 20 wakati agano na Israeli lilipowekwa: “Nazishuhudiza mbingu na nchi juu yenu hivi leo, kuwa nimekuwekea mbele yako uzima na mauti, baraka na laana.” Hebu yatazame maneno ya Musa. Angalia, hakuna nafasi ya katikati. Ni ama uzima au mauti, laana au baraka. Unafikiri ni kwa nini uchaguzi kwa ajili yetu ni mmoja kati ya hivyo viwili tu? Kwa nini kusiwe na namna fulani ya maridhiano? 

Haya maneno ya Musa yanaeleza kwa muhtasari mfululizo wa maonyo, baraka, na laana, zinazomalizia na uwekwaji wa agano katika Kumbukumbu 27—30 (linganisha na Mambo ya Walawi 26). Vipengele vya agano hili vinajumuisha `(1)` maelezo ya kile ambacho Mungu amewafanyia, `(2)` masharti/maagizo (amri) yanayopaswa kuzingatiwa ili agano liweze kudumishwa, `(3)` dokezo kuhusu mashahidi, na `(4)` baraka na laana kuwaonya watu kuhusu kile ambacho kingetokea ikiwa wangekiuka masharti ya agano. 

Wasomi wamegundua kuwa vipengele hivi huonekana kwa mpangilio huo huo katika mikataba ya kisiasa isiyohusisha watu wasio Waisraeli, mathalani Wahiti. Hivyo basi, Mungu alipoweka agano na Waisraeli, alitumia muundo ambao wangeweza kuuelewa na ambao ungewawajibisha kikamilifu kwa kadiri inavyowezekana katika asili na matokeo ya uhusiano uliowafunga pamoja na ambao walikuwa wamechagua kuuingia. Manufaa yaliyotarajiwa yalikuwa makubwa kuliko kawaida, lakini ikiwa Israeli wangevunja makubaliano, wangepatwa na matatizo makubwa mno. 

`Katika safari yako binafsi ya Ukristo, ni kwa jinsi gani umepata uzoefu wa kanuni ya baraka na laana kama zilivyoonekana hapo juu? `