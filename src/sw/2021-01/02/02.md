---
title:  Mfalme Amekufa. Uishi Milele Mfalme!
date:  03/01/2021
---

`Isaya 6:1 inazungumzia kifo cha Mfalme Uzia. Soma 2 Nyakati 26 na halafu ujibu swali hili: Kifo cha Uzia kina umuhimu gani?`

`Kuna mitazamo mbalimbali kuhusiana na kifo cha Uzia.`

1. Ingawa utawala wa Uzia ulikuwa wa muda mrefu na wenye mafanikio makubwa, “Lakini alipokuwa na nguvu, moyo wake ulitukuka, hata akafanya maovu, akamwasi Bwana, Mungu wake” (2 Nya. 26:16) kwa kujaribu kufukiza uvumba hekaluni. 

Makuhani walipojaribu kumzuia kwa kuwa yeye hakuruhusiwa kama wazao wa Haruni (2 Nya. 26:18), mfalme alikasirika. Wakati huu, mfalme alipokataa kukosolewa, Bwana alimpiga mara moja kwa ukoma, ambao alidumu kuwa nao “hata siku ya kufa kwake, akakaa katika nyumba ya pekee, kwa kuwa ni mwenye ukoma; maana alitengwa na nyumba ya Bwana” (2 Nya. 26:21). Ni jambo la kushangaza kiasi gani kwamba Isaya aliona katika njozi Mfalme safi, asiyekufa, wa Kimungu katika nyumba Yake/hekalu Lake katika mwaka ule ule ambao mfalme wa kibinadamu asiye safi alikufa! 

2. Kuna tofauti kubwa ajabu kati ya Uzia na Isaya. Uzia alitafuta utakatifu kwa kiburi, kwa sababu potovu (kiburi), na badala ya kuwa safi kidini, alikatwa kabisa na kutupwa mbali na utakatifu. Isaya, kwa upande mwingine, aliruhusu utakatifu wa Mungu umjie. Kwa unyenyekevu alikiri makosa yake na alililia usafi wa kimaadili, ambao aliupata (Isa. 6:5—7). Kama mtoza ushuru katika mfano wa Yesu, alirudi nyumbani akiwa amehesabiwa haki: “maana kila ajikwezaye atadhiliwa, naye ajidhiliye atakwezwa” (Luka 18:14). 

3. Kuna kufanana kwa ajabu kati ya mwili wenye ukoma wa Uzia na hali ya kimaadili ya watu wake: “ ....hamna uzima ndani yake; bali jeraha na machubuko na vidonda vitokavyo usaha” (Isa. 1:6). 

4. Kifo cha Uzia mnamo mwaka 740 K.K. huonesha upeo mkuu wa tatizo la uongozi wa watu wa Mungu. Kifo cha kiongozi dhaifu huiweka nchi katika hali ya udhaifu katika kipindi cha mpito kuelekea utawala mwingine. Lakini Yuda ilikabiliwa na hatari ya kipekee, kwa sababu Tiglath-Pileser wa III alikuwa ametwaa madaraka na kukalia kiti cha enzi cha nchi ya Ashuru miaka michache kabla, mwaka 745 K.K., na alikuwa ameanza safari ya kivita iliyolifanya taifa la Ashuru kuwa taifa kubwa lisiloshindwa ambalo lilitishia uhuru wa mataifa mengine yote katika Mashariki ya Kati. Katika wakati huu wa upeo wa tatizo la kiuongozi, Mungu alimtia moyo Isaya kwa kumwonesha nabii kuwa Mungu alikuwa akitawala mambo yote. 

`Soma kwa uangalifu 2 Nyakati 26:16. Ni kwa njia zipi kila mmoja wetu hukabiliana na uwezekano wa kutenda jambo kama hilo? Kuutafakari Msalaba kunawezaje kutulinda dhidi ya kosa hilo? `