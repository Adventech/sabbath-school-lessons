---
title:  Kumrejelea Ibrahimu
date:  10/11/2024
---

Yesu hakuona haya kutangaza kuwa Yeye alikuwa nani, wala hakusita kuita mashahidi kumshuhudia kwamba Yeye alikuwa nani, hata mashahidi waliokuwepo zamani za kale, akiwemo Ibrahimu. “Ibrahimu, baba yenu, alishangilia kwa vile atakavyoiona siku yangu; naye akaiona, akafurahi” (Yohana 8:56).

`Kwa nini ushuhuda wa Ibrahimu ulikuwa muhimu hivyo kiasi cha kuhusishwa katika injili ya Yohana? (Mwa. 12:3; Mwa. 18:16-18; Mwa. 26:4; Mt. 1:1; Mdo. 3:25).`

“Kupitia kielelezo na ahadi, Mungu alimhubiri “Ibrahimu habari njema zamani.” Wagalatia 3:8. Na imani ya mzee huyu ilikuwa imejengwa juu ya Mkombozi ajaye. Kristo aliwaambia Wayahudi, “Ibrahimu, baba yenu, alishangilia kwa vile atakavyoiona siku Yangu; naye akaiona, akafurahi.” Yohana 8:56. Kondoo mume aliyetolewa badala ya Isaka alimwakilisha Mwana wa Mungu, ambaye angetolewa kafara badala yetu. Wakati mwanadamu alipohukumiwa kufa kwa sababu ya uasi wa sheria ya Mungu, Baba, akimtazama Mwanawe, alimwambia mwenye dhambi: “Ishi: Nimepata fidia.” _—Ellen G. White, Wazee na Manabi, uk. 165._

Ibrahimu alikuwa baba wa taifa la Kiyahudi. Alipokea ahadi ya kwamba, kupitia kwake, mataifa yote yangebarikiwa. Ahadi hii ilikuja kupitia kwa Masihi, aliyezaliwa kupitia katika nasaba yake.

Ibrahimu alikuwa pia baba wa wale wanaomwitikia Mungu katika imani (Ebr. 11:8, 17-19). Utayari wake kumtoa Isaka mwanawe (Mwanzo 22), mwana wa ahadi, haukuwa tu uthibitisho wa imani bali pia dirisha katika mpango wa wokovu.

Bwana Yesu aliposema, “Ibrahimu, baba yenu, alishangilia kwa vile atakavyoiona siku yangu” (Yohana 8:56), viongozi walijibu, “Wewe hujapata bado miaka hamsini, nawe umemwona Ibrahimu?” (Yohana 8:57).

Jibu la Bwana Yesu lilikuwa la kushangaza. “Amin, amin, nawaambia, Yeye Ibrahimu asijakuwako, MIMI NIKO” (Yohana 8:58).

Bwana Yesu anatumia lugha inayorejesha kumbukumbu ya kile Mungu alichomwambia Musa pale kichaka kilipowaka moto bila kuteketea. Hili lilikuwa ni dai la kuwa Mungu, Yeye mwenye uhai kwa Yeye Mwenyewe. Bila ya shaka, viongozi walielewa maana ya kile alichosema kwa sababu imeandikwa, “wakaokota mawe ili wamtupie” (Yohana 8:59).

`Soma Warumi 4:1-5. Paulo anatumiaje kisa hiki cha Ibrahimu kudhihirisha ukweli muhimu wa wokovu kwa njia ya imani pekee, bila ya matendo ya sheria? Aya hizi zinasaidiaje kuelewa wazo la Ibrahimu kama baba wa wale wanaoishi kwa imani?`