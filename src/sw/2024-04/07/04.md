---
title:  Ushuhuda wa Pilato Ambao Haukukusudiwa
date:  12/11/2024
---

Mara kwa mara, Yohana anaonekana kurekodi majaribio ya viongozi wa kidini kumkamata Bwana Yesu, ili kumleta kwenye mashitaka, na kumpa hukumu ya kifo. Mada iliyomo kwenye Injili ya Yohana. iliyonenwa mara kwa mara na Bwana Yesu, ni kwamba muda Wake au saa Yake ilikuwa haijafika, akimaanisha muda wa kusulubishwa Kwake (Yohana 2:4; Yohana 7:6, 8, 30; Yohana 12:7, 23, 27; Yohana 13:1; Yohana 17:1).

Sasa saa ilikuwa imewadia. Yesu alikamatwa kwenye bustani ya Gethsemane, akaletwa mbele za Anasi, kisha Kayafa, kuhani mkuu, kisha mara mbili mbele ya Pilato.

Yohana ameita mashahidi wengi kutoka pande zote washuhudie kwamba Yesu ni Kristo. Sasa Yohana anamwita Pilato, liwali aliyesikiliza shitaka la Bwana Yesu. Huu ulikuwa ushuhuda muhimu kwa sababu Pilato alikuwa Mrumi, liwali au gavana na tena hakimu; mashahidi wengine walio wengi walikuwa Wayahudi na watu wa kawaida.

`Hukumu ya Pilato inahusianaje na mada ya Injili ya Yohana? Yohana 18:38; Yohana 19:4-22.`

Bwana Yesu aliletwa mbele ya Pilato mapema Ijumaa asubuhi (Yohana 18:28). Mpango wake ulikuwa kumtuma haraka huyu mfungwa akakutane na hatima yake. Lakini, mwenendo wa Yesu ulivutia usikivu wa Pilato. Liwali alimhoji Bwana Yesu kwa karibu na kusikia kutoka midomoni Mwake, “Mimi nimezaliwa kwa ajili ya haya, na kwa ajili ya haya mimi nalikuja ulimwenguni, ili niishuhudie kweli. Kila aliye wa hiyo kweli hunisikia sauti yangu” (Yohana 18:37).

Japokuwa huyu liwali hatimaye alimpa Bwana Yesu hukumu ya kifo, alimtamka Yesu kuwa hana hatia mara tatu (Yohana 18:38; 19:4, 6). Na juu ya ule msalaba aliandika maneno haya, “YESU MNAZARETI, MFALME WA WAYAHUDI” (Yohana 19:19), akikamilisha ushuhuda wake kwamba Yesu ni nani. Licha ya ushuhuda wake kuhusu Kristo kutokuwa na hatia, bado alimhukumu Yesu kifo.

Pilato alikuwa na Kweli Mwenyewe akisimama mbele yake na bado – kwa kuruhusu umati kumshurutisha – hata hivyo Pilato alimhukumu kifo Bwana Yesu! Ni mfano wa kusikitisha kiasi gani wa kutokufuata kile dhamiri na moyo wako kinachokuambia kuwa ni sahihi!

`Tunaweza kujifunza nini kutokana na mfano wa Pilato kuhusu hatari za kuruhusu hisia za wengi, hata shinikizo, kutuzuia dhidi ya kufanya kile tunachoamini kuwa ni sahihi?`