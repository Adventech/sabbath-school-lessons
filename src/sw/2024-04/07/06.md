---
title:  Ushuhuda Wetu Juu ya Yesu
date:  14/11/2024
---

Tena na tena, Yohana anapowasilisha ushuhuda wa Bwana Yesu, hoja yake ni kutuletea hitimisho: “Basi kuna ishara nyingine nyingi alizozifanya Yesu mbele ya wanafunzi wake, zisizoandikwa katika kitabu hiki. Lakini hizi zimeandikwa ili mpate kuamini ya kwamba Yesu ndiye Kristo, Mwana wa Mungu; na kwa kuamini mwe na uzima kwa jina lake” (Yohana 20:30, 31). Hebu fikiria kama ungekuwa pale, wewe mwenyewe, katika mwili wako halisi, na kisha umwone Bwana Yesu akitenda miujiza hii mingi. Kwa vyovyote tusingeacha kuamini, sivyo? ‘Tunapenda kufikirie hivyo; lakini kwa namna fulani, hata tunazo sababu zaidi za kuamini katika Yesu kuliko wale ambao waliona miujiza ile halisi. Kwa nini?

`Ni yapi baadhi ya mambo tuliyo nayo leo ambayo wale walioishi wakati wa Yesu hawakuwa nayo, yawezayo kutusaidia kuamini? (taz. kwa mfano, Mt. 24:2; Mt. 24:14; Mt. 24:6-8).`

Hiyo ni kwa sababu sisi hatuna taarifa nzito katika Injili ya Yohana tu, bali pia fursa kubwa zaidi ya kuona mengi ya yale ambayo Bwana Yesu na waandishi wengine wa Biblia waliyoyatabiri kwamba yatatimia, kama vile kuangamizwa kwa hekalu (Mt. 24:2), kuenea kwa injili duniani kote (Mt. 24:14), ukengeufu mkuu (2 The. 2:3), na dunia ikiendelea kuwa eneo na mahali palipoanguka dhambini (Mt. 24:6-8). Wakati wote wa maisha na huduma ya Yesu, wafuasi Wake walisalia kuwa kundi dogo la wanaume na wanawake walionyanyaswa, ambao, kwa viwango vyote vya kibinadamu, wangekuwa wamefutika kutoka katika historia muda mrefu uliopita. Wangewezaje kujua, kama tujuavyo, kwamba haya yote yangetokea? Nayo yamekuwa. Kwa kweli, imani yetu yenyewe ipo kama utimilifu wa unabii wa Yesu ya kwamba injili itakwenda ulimwenguni kote.

Na, leo, takribani miaka elfu mbili baadaye, tukiwa kama wafuasi wa Yesu, tunayo pia fursa adhimu ya kuubeba ushuhuda wa Yesu na kile ambacho ametutendea. Siyo kutokana tu na fikra za Nathanaeli, Nikodemo, mwanamke wa Samaria au mafundisho ya Mafarisayo tunapoweza kumjua Yesu kama Masihi kwa ajili yetu. Ni kwa kusoma Maandiko chini ya nguvu ya usadikisho ya Roho Mtakatifu ndipo tunapomkubali Yesu kama Mwokozi wa ulimwengu.

Kisha, Kila mmoja wetu, kwa namna zetu, na kutokana na uhusiano wetu wenyewe na Mungu, tutakuwa na kisa cha kuelezea. Kisa chetu kinaweza kisiwe na matukio makubwa yavutiayo sana kama kuona wafu wakifufuka au kipofu kutoka kuzaliwa akiponywa, lakini hilo sio hoja. Jambo muhimu hapa ni kwamba tunamjua Yesu sisi wenyewe, na kwa namna yetu wenyewe tunamshuhudia Yeye, kama walivyofanya katika Injili ya Yohana.