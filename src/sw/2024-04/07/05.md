---
title:  Ushuhuda wa Tomaso
date:  13/11/2024
---

`Soma Yohana 20:19 -31. Tunaweza kujifunza nini kutokana na kisa cha Tomaso kuhusu imani na mashaka? Ni kosa gani kuu ambalo Tomaso alilifanya?`

Kristo alitokea kwa wanafunzi Wake baada ya ufufuo Wake, walipokuwa wamejifungia pamoja kwenye chumba kwa sababu ya hofu. Tomaso hakuwa pamoja nao. Baadaye, alisikia taarifa za Ufufuo kutoka kwa wanafunzi wengine, lakini alionesha kutokuwa na matumaini. Hilo halikupelekana na taswira yake ya ufalme. Vilevile, lazima alikuwa amejiuliza kwa nini Bwana Yesu alijidhihirisha Mwenyewe kwa wengine wakati yeye akiwa hayupo.

Tomaso akasema, “Nisipoziona mikononi mwake kovu za misumari, na kutia kidole changu katika mahali pa misumari, na kutia mkono wangu katika ubavu wake, mimi sisadiki hata kidogo” (Yohana 20:25).

Tomaso alikuwa akielezea masharti ya imani yake. Mtazamo huu kwa imani katika Yesu umeonekana ukirudiwa rudiwa katika Yohana. Nikodemo alipomjibu Yesu alisema, “Awezaje mtu kuzaliwa, akiwa mzee?” (Yohana 3:4). Yule mwanamke kisimani aliuliza, “Bwana, huna kitu cha kutekea, na kisima ni kirefu; basi umeyapata wapi hayo maji yaliyo hai?” (Yohana 4:11). Makutano waliokuwa wamelishwa mikate na samaki waliuliza, “Unafanya ishara gani basi?” (Yohana 6:30).

Ni huu mtazamo wa “ona ndipo uamini” ambao Injili ya Yohana inakabiliana nao. Wakati Bwana Yesu alipokutana na Tomaso baada ya Ufufuo, alimkaribisha aje, aone na aguse mwili Wake uliofufuka. Lakini ndipo Akasema, “Wa heri wale wasioona, wakasadiki’” (Yohana 20:29).

Kila jambo atakalo Mungu tulisadiki, hakosi kutupatia uthibitisho wa kutosha wa kutufanya tujenge imani juu ya jambo lile. Kuwepo Kwake, namna ya tabia Yake, ukweli wa Neno Lake, mambo haya yote yamehakikishwa kwetu kwa shuhuda zinazovutia akili zetu; na ushuhuda huu ni mwingi. Hata hivyo Mungu bado hajaondoa uwezekano wa kuwa na mashaka. Yapasa imani yetu ijengwe juu ya uthibitisho, siyo maonesho.” _— Ellen G. White, Jipatie Amani Moyoni (Steps to Christ), uk. 80._

Kwa njia ya Neno la Mungu, kwa njia ya Uumbaji, kwa njia ya uzoefu binafsi, tumepewa kiwango kikubwa sana cha uthibitisho kwa ajili ya imani yetu katika Yesu.

`Kama mtu angekuuliza, Kwa nini unamwamini Yesu? Ungesemaje?`