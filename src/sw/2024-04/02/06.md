---
title:  Ufufuo wa Lazaro
date:  10/10/2024
---

Yohana 11 imesheheni huzuni – taarifa za kusikitisha za ugonjwa wa rafiki (Yohana 11:1-3); kilio kufuatia kifo chake (Yohana 11:19, 31, 33); ombolezo la dada zake kwamba Lazaro asingekufa kama Yesu angekuwa pale (Yohana 11:21, 32); na machozi Yake Bwana Yesu Mwenyewe (Yohana 11:35). Lakini Bwana Yesu alikuwa amechelewa kwa siku mbili kabla ya kuanza safari Yake kwenda kwa Lazaro (Yohana 11:6), hata kwa kiasi cha kudokeza kwamba alifurahi kwamba hakwenda mapema (Yohana 11:14, 15). Kitendo hiki hakikutokana na hali yoyote ile ya kutokujali. Badala yake, kilikuwa kwa ajili ya kudhihirisha utukufu wa Mungu.

Tunapofikia Yohana 11:17-27, Lazaro alikuwa amekwisha kufa kwa siku nne. Baada ya siku nne mwili wake ungekuwa tayari unaoza na kama Martha alivyosema, “Bwana, ananuka sasa, maana amekuwa maiti siku nne” (Yohana 11:39). Bila shaka, kuchelewa kwa Yesu kulisaidia kufanya muujiza uliofuata kuwa wa kustaajabisha hata zaidi. Kufufua maiti iliyooza? Je, ni uthibitisho gani zaidi ambao Yesu angeweza kutoa kwamba hakika Yeye alikuwa Mungu Mwenyewe?

Na, akiwa Mungu, ambaye tangu mwanzo Ndiye aliyeumba uhai–Yesu alikuwa na uwezo juu ya kifo. Hivyo, Yesu anatumia fursa hii, fursa ya kifo cha Lazaro, kudhihirisha ukweli muhimu kumhusu Yeye. “Mimi ndimi huo ufufuo na uzima. Yeye aniaminiye mimi, ajapokufa, atakuwa anaishi, naye kila aishiye na kuniamini hatakufa kabisa hata milele.” (Yohana 11:25, 26).

`Soma Yohana 11:38-44. Ni jambo gani alilolitenda Yesu lililounga mkono dai Lake hili?`

Kama Bwana Yesu alivyoonesha kwamba Yeye ni Nuru ya ulimwengu (Yohana 8:12; Yohana 9:5) kwa kumpatia aliyekuwa kipofu uwezo wa kuona (Yohana 9:7), hivyo hapa anamfufua Lazaro kutoka kwa wafu (Yohana 11:43, 44) akionesha kwamba Yeye ni Ufufuo na Uzima (Yohana 11:25).

Muujiza huu, kuliko muujiza mwingine wowote, unaelekeza kwa Yesu kama Mpaji wa uzima, kama Mungu Mwenyewe. Unatoa hoja yenye nguvu inayounga mkono mada ya Yohana kwamba Yesu ni Mwana wa Mungu toka mbinguni na kwamba kwa kuamini, tunaweza kupata uzima kupitia Kwake (Yohana 20:30, 31).

Hata hivyo, tunapofikia mwisho wa kisa hiki cha pekee (Yohana 11:45-54), ambapo wengi walioshuhudia waliamini (Yohana 11:45), jambo zito lililo kinyume linaonekana. Yesu anaonesha kwamba anaweza kuwarejesha waliokufa wakawa hai, na bado, watu hawa wanafikiria kwamba wanaweza kumkomesha kwa kumuua?

Kielelezo cha kusikitisha kiasi gani cha kasoro za ubinadamu kikilinganishwa na hekima na uwezo wa Mungu!