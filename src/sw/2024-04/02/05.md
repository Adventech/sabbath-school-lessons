---
title:  'Uponywaji wa Kipofu: Sehemu ya 2'
date:  09/10/2024
---

`Soma Yohana 9:17-34. Je, viongozi waliuliza maswali gani, na aliyekuwa kipofu alijibu nini?`

Sehemu hii ndefu ya Yohana 9 ndiyo sehemu pekee ya Yohana ambapo Yesu siye mtendaji mkuu jukwaani, ingawa kwa hakika Yeye Ndiye mada ya majadiliano. Kama vile swali kuhusu dhambi ilivyoanzisha kisa (Yohana 9:2), Mafarisayo wanafikiri Yesu ni mwenye dhambi kwa sababu Aliponya siku ya Sabato (Yohana 9:16, 24), na watamtukana mtu aliyeponywa kama “aliyezaliwa katika dhambi tupu” (Yohana 9:34).

Kugeuka kwa kushangaza kunatokea. Kipofu huyo anakuja kuona zaidi na zaidi, si kimwili tu bali kiroho pia, anapozidi kukua katika namna anavyomthamini Yesu na kumwamini. Kinyume chake, Mafarisayo, wanakuwa vipofu zaidi na zaidi katika ufahamu wao, kwanza wakigawanyika juu ya Yesu (Yohana 9:16), na kisha kutokujua alikotoka (Yohana 9:29).

Wakati huohuo, Yohana anaposimulia muujiza huu, anapata fursa ya kutuambia kuwa Yesu ni nani. Mandhari ya ishara hizi katika Yohana 9 inaingiliana na mada nyingine kadhaa katika Injili. Yohana anathibitisha tena kwamba Yesu Ndiye Nuru ya ulimwengu (Yohana 9:5; linganisha na Yohana 8:12). Kisa hiki pia kinashughulikia chimbuko la kushangaza la Bwana Yesu. Yeye ni nani, ametoka wapi, kazi Yake ni nini? ( Yohana 9:12, 29 ; linganisha na Yohana 1:14 ). Kielelezo cha Musa, ambacho kinarejelewa katika masimulizi ya muujiza yaliyotangulia, kinaonekana pia katika sura hii (Yohana 9:28, 29; linganisha na Yohana 5:45, 46 na Yohana 6:32). Hatimaye, kuna wazo juu ya mwitikio wa umati wa watu. Baadhi yao wanapenda giza badala ya nuru, huku wengine wakiitikia kwa imani (Yohana 9:16-18, 35-41; linganisha na Yohana 1:9-16, Yohana 3:16-21, Yohana 6:60-71).

Hali inayotisha sana hapa ni upofu wa kiroho wa viongozi wa kidini. Ombaomba aliyekuwa kipofu anaweza kusema, "Tokea hapo (tangu mwanzo wa dunia) haijasikiwa ya kuwa mtu ameyafumbua macho ya kipofu, ambaye alizaliwa hali hiyo. Kama huyo asingalitoka kwa Mungu, asingeweza kutenda neno lo lote.” (Yohana 9:32, 33). Licha ya hivyo, viongozi wa kidini, viongozi wa kiroho wa taifa, wale ambao walipaswa kuwa wa kwanza kumtambua Yesu na kumkubali kuwa ni Masihi—wao, licha ya uthibitisho wote wenye nguvu, hawawezi kuliona hilo. Au badala yake, hawataki kabisa kuliona hilo. Ni onyo lenye nguvu kiasi gani kuhusu jinsi mioyo yetu inavyoweza kutudanganya!

`Soma 1 Wakorintho 1:26-29. Kile alichoandika Mtume Paulo hapa, kinapelekanaje na simulizi ya Yohana hapo, na kanuni iyo hiyo inatumikaje hata sasa?`