---
title:  'Kuponywa kwa Kipofu: Sehemu ya 1'
date:  08/10/2024
---

`Soma Yohana 9:1-16. Je, wanafunzi walifikiri kuwa sababu ya upofu ya huyu mtu ilikuwa ni nini, na Yesu aliisahihishaje imani yao potofu?`

Wanafunzi walihusianisha ugonjwa na dhambi. Aya kadhaa za Agano la Kale zinaonesha mwelekeo huo (linganisha na Kutoka 20:5, 2 Fal. 5:15-27, 2 Fal. 15:5, 2 Nya. 26:16-21), lakini kisa cha Ayubu kingeweza kusaidia katika kutoa tahadhari kama uhusiano huo huwa upo nyakati zote.

Yesu analinyoosha jambo hilo, bila kukataa uhusiano wowote kati ya dhambi na mateso, lakini katika suala hili, akielekeza kwenye kusudio lililo juu zaidi, kwamba Mungu atatukuzwa kwa uponyaji. Taarifa hiyo ya tukio ina uhusiano na kisa cha Uumbaji, kile cha Mungu kumuumba mwanadamu wa kwanza kutoka Katika mavumbi ya ardhi (Mwanzo. 2:7), pale Bwana Yesu anavyotengeneza udongo ili kumpatia kipofu kile kilichopungua kwenye tumbo la mama yake.

Katika kitabu cha Mathayo. Marko na Luka. visa vya miujiza vinafuata mfumo unaofanana: maelezo ya tatizo, kuletwa kwa mhusika kwa Bwana Yesu, uponyaji na utambuzi wa uponyaji na sifa kwa Mungu.

Kwenye kisa kama kilivyo katika Yohana 9, mtiririko huu unakamilishwa kwenye Yohana 9:7. Lakini kama Yohana alivyo hasa, umuhimu wa muujiza unakuwa hoja pana zaidi ya kujadiliwa, ikiongoza hadi kwenye mahojiano marefu kati ya huyu mtu aliyeponywa na viongozi wa kidini. Mjadala huu wa kuvutia unazungukia dhana pacha zinazoshikamana zinazohitilafiana – dhambi/matendo ya Mungu na upofu/uwezo wa kuona.

Mwelezeaji hamwambii msomaji hadi kwenye Yohana 9:14 kwamba ni Bwana Yesu aliyefanya uponyaji huu siku ya Sabato, ambao kulingana na mapokeo, na wala sio kulingana na Maandiko, ulisababisha uvunjifu wa Sabato. Kwa namna hiyo, Mafarisayo walimhesabu kama mvunja Sabato. Hitimisho lao lilikuwa kwamba hakutoka kwa Mungu kwa sababu walidai kwamba “Yeye haishiki Sabato.” Lakini wengine hawakukubali kwamba mwenye dhambi angeweza kutenda ishara za namna ile (Yohana 9:16).

Mjadala ukiwa bado kabisa haujaisha, mgawanyiko ulionekana wazi tayari. Kipofu anazidi kuelewa kwa uwazi zaidi kwamba Bwana Yesu ni nani, bali viongozi wa kidini wanazidi kuchanganyikiwa au kupofuka kuhusu utambulisho Wake halisi.

`Je, kisa hiki kinatuambia nini kuhusu hatari za kupofushwa hivyo na imani zetu na mapokeo yetu kiasi cha kushindwa kuona ukweli muhimu ulio karibu kabisa na macho yetu?`