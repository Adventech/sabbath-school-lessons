---
title:  Kulishwa kwa Watu Elfu Tano
date:  06/10/2024
---

Katika Yohana 6:4, 5, mtume anajitolea kusema kwamba wakati wa kulishwa kwa wale watu elfu tano ulikuwa karibu na Pasaka. Pasaka ilikuwa ukumbusho wa ukombozi wa Israeli kutoka Misri. Mwana-kondoo wa Pasaka alichukua mahali pa kifo cha mzaliwa wa kwanza. Dhabihu hiyo ilikuwa ishara ya kifo cha Yesu kwa ajili yetu. Msalabani, badala yetu, adhabu tuliyostahili kwa sababu ya dhambi zetu ilimwangukia Yesu. Kristo, Pasaka wetu, hakika alichinjwa kwa ajili yetu (1Kor. 5:7).

“Alibeba hatia ya dhambi, na alivumilia kufichwa kwa uso wa Baba Yake, mpaka moyo Wake ulipovunjika na uhai Wake kutoka. Kafara hii yote ilifanyika ili wenye dhambi waweze kukombolewa.” _— Ellen G. White, Pambano Kuu, uk. 444._

Soma Yohana 6:1-14. Kuna mfanano gani tuwezao kuuona kati ya Bwana Yesu na Musa? Yaani, Bwana Yesu alifanya nini hapa ambacho kilipaswa kuwakumbusha watu juu ya ukombozi ambao mababu zao walikuwa wamepokea kupitia kwa huduma ya Musa?

Maelezo mengi ya kisa hiki yanamweka Yesu sambamba na Musa katika kitabu cha Kutoka. Wakati wa Pasaka (Yohana 6:4) unaonesha ukombozi mkuu kutoka Misri. Yesu anapanda mlimani (Yohana 6:3) Musa anapopanda kwenda Sinai. Yesu anampa jaribio Filipo ( Yohana 6:5, 6 ) Waisraeli walipojaribiwa jangwani. Kuzidishwa kwa mikate (Yohana 6:11) ni ukumbusho wa mana. Kukusanywa kwa chakula kilichobaki (Yohana 6:12) kunarejea kwa Waisraeli wakikusanya mana. Vikapu kumi na viwili vya mabaki vinaokotwa (Yohana 6:13), idadi sawa na makabila kumi na mawili ya Israeli. Na watu wanatoa maoni kwamba Yesu ndiye nabii anayekuja ulimwenguni (Yohana 6:14), sambamba na “nabii kama Musa” aliyetabiriwa katika Kumbukumbu la Torati 18:15. Yote haya yanaelekeza kwa Yesu kama Musa mpya—aliyekuja kuwakomboa watu Wake.

Hivyo, Yohana anamwonesha Yesu si tu akifanya ishara na maajabu, bali akifanya ishara na maajabu ambayo, katika muktadha wao, yangepaswa kuwa na maana maalumu kwa watu wa Kiyahudi. Kimsingi, alikuwa akiwaelekeza, kwa uungu Wake mwenyewe.

`Soma Isaya 53:4-6 na 1 Petro 2:24. Ni ukweli gani mkuu ambao mafungu haya yanafundisha juu ya Yesu kama Mwanakondoo wa Mungu? Uungu Wake unaunganaje na ukweli huu, na ni kwa nini ukweli huu ni ukweli muhimu zaidi kuliko wowote tuwezao kuujua?`