---
title:  Maneno ya Uzima wa Milele
date:  25/11/2024
---

`Soma Yohana 6:61-68. Wakati Bwana Yesu alipowauliza wanafunzi Wake kama nao wangemwacha, jibu la Petro lilikuwa la maana gani?`

Maneno ya Petro kuhusu “uzima wa milele” yanagusa mada inayoonekana kote katika Injili ya Yohana. Mkusanyo wa virai

kuhusu uzima wa milele unaonekana kwenye Yohana 6, katika muktadha wa kulisha watu 5,000 (Yohana 6:27, 40, 47, 54, 63). Bwana Yesu anasema kwamba Yeye ni Mkate wa Uzima (Yohana 6:35), akimaanisha kwamba maisha Yake, kifo Chake na ufufuo Wake ni chimbuko la uzima wa milele.

Kirai, uzima wa milele au kirai chenye kulingana na hicho kwa maana, kinaonekana kama mara 17 katika Injili ya Yohana. Msemo huu hauhusu kuwepo kwa roho, au kuwa sehemu ya nafsi ya milele, au kuwa katika dhana nyingine fulani ya kuwa katika nusu kaputi au katika anga. Badala yake, msemo huu unahusu nguvu ile inayotoa uhai inayoleta wokovu na maana kwa kuwepo kwetu sasa na kwa maisha yasiyo na ukomo Bwana wetu atakaporejea. Kama vile Bwana Yesu alivyoweza kuwa mwili, vivyo hivyo ufufuo ambao Yeye anauzungumzia unatokea katika muda na nafasi katika mwili wa kibinadamu. Huo ni ufufuo kutoka kwa wafu, kufanywa upya kwa maisha ambayo tuliwahi kuwa nayo katika Edeni.

`Je, tunapokeaje uzima wa milele? Yohana 3:15, 16: Yohana 5:24; Yohana 6:40, 47; Yohana 8:31; Yohana 12:46; Yohana 20:31.`

Kwa imani tu tunaamini kwamba Yesu Kristo alikuja kuishi na kufa kwa niaba yetu. Imani hii inatujia kama karama, lakini kwa kudhamiria sharti tuchague kujisalimisha sisi wenyewe kwa Yesu, kutubu na kudai damu Yake kwa ajili ya msamaha na utakaso wa dhambi

Wakati Bwana Yesu alipomwuliza Petro ikiwa yeye pia, ataondoka, jibu la Petro, “Bwana! Twende kwa nani? Wewe unayo maneno ya uzima wa milele” (Yohana 6:68), hilo lilitoa ufupisho wa maana ya wokovu na jinsi ya kuupata. Hautokani na falsafa, historia au sayansi —masomo ya kibinadamu. Unatoka kwa Yesu, ambaye, ndani Yake Mwenyewe anao uzima wa milele —anautoa kwa uhuru kwa wote, ambao Wanapomwitikia Roho Mtakatifu, wataukubali.

`Ahadi ya kuwa na uzima wa milele inaathirije jinsi tunavyoyatazama maisha yetu ya hapa yasiyodumu? Inapasa iathirije namna tunavyoyaangalia?`