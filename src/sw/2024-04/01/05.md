---
title:  Mioyo Migumu
date:  02/10/2024
---

Ishara, maajabu na miujiza kama ilivyo kwa yenyewe, haithibitishi kwamba jambo hilo linatokana na Mungu. Lakini, kwa upande mwingine, likitokana na Mungu, ni jambo la hatari kulikataa.

Soma Yohana 5:10-16. Ni mafundisho gani tunayoweza kuyapata kutokana na ugumu wa kushangaza wa mioyo ya viongozi wa kidini kulingana na Bwana Yesu na muujiza aliokuwa tu ameutenda?

Yesu alipojidhihirisha kwa yule mtu aliyekuwa ameponywa, mara ile yule mtu aliwaambia viongozi wa kidini kwamba huyu alikuwa ni Yesu. Ungeweza kudhani huu ungekuwa muda mwafaka wa kumsifu Mungu, lakini badala yake, viongozi “wakamwudhi (wakamtesa) Yesu (wakitaka kumuua), kwa kuwa alitenda hayo siku ya Sabato” (Yohana 5:16 tafsiri ya NKJV).

Uponyaji ulikuwa unaruhusiwa katika Sabato pale tu ilipokuwa ni dharura. Mtu huyu alikuwa amelemaa kwa miaka 38; kwa hiyo, uponyaji wake haukuwa dharura. Halafu pia, umuhimu wa yeye kulibeba godoro lake ulikuwa ni nini hasa? Mtu angefikiri kwamba mtu aliye na uwezo kutoka kwa Mungu kufanya muujiza kama huo angejua pia ikiwa inaruhusiwa kubeba mkeka au godoro nyumbani siku ya Sabato. Ni wazi, Yesu alitaka kuwapeleka kwenye kweli za ndani zaidi za Biblia zaidi ya masharti na kanuni zilizotungwa na wanadamu ambazo, katika matukio fulani, zilizuia imani ya kweli.

Masimulizi haya mengine yanafundisha nini kuhusu jinsi watu wanavyoweza kuwa wagumu kiroho, licha ya uthibitisho? (Yohana 9:1-16; Marko 3:22, 23; Mathayo 12:9-14)

Je, viongozi hao wa kidini waliwezaje kuwa vipofu kiasi hicho? Jibu linaloelekea ni kwamba ilikuwa ni kwa sababu ya mioyo yao wenyewe iliyopotoshwa, imani yao isiyo ya kweli kwamba Masihi angewakomboa kutoka Rumi sasa, na kupenda kwao mamlaka na kukosa kujisalimisha kwa Mungu. Haya yote yaliwasaidia kukataa ile kweli iliyokuwa imesimama mbele yao.

`Soma Yohana 5:38-42. Bwana Yesu alikuwa akionya nini? Tunaweza kujifunza nini kutokana na maneno haya? Yaani, ni kitu gani Kinachoweza kuwa ndani yetu kinachotupofusha tusiione ile kweli tunayoihitaji kuijua na kuitumia katika maisha yetu wenyewe?`