---
title:  Madai ya Yesu
date:  03/10/2024
---

Muujiza pale kwenye Birika la Bethzatha ulikuwa fursa bora sana kwa Yohana kumwelezea Yesu kuwa ni nani. Yohana anatumia aya tisa kuelezea muujiza huu na baada ya hapo takriban aya 40 zinatumika (tazama hapo chini) kumwelezea Yeye aliyeutenda muujiza huo.

`Soma Yohana 5:16-18. Kwanini Yesu aliudhiwa kwa sababu ya tendo Lake la siku ya Sabato?`

Yohana 5:18 inaweza kusumbua kwa sababu inaonekana kusema kwamba Yesu alikuwa akiivunja Sabato. Hata hivyo, mtazamo wa karibu katika Yohana 5:16-18 unaonesha kwamba Yesu anasisitiza kwamba “kazi” Yake siku ya Sabato inapatana na uhusiano Wake na Baba Yake. Mungu haachi kutegemeza ulimwengu siku ya Sabato. Kwa hiyo, shughuli ya Sabato ya Yesu ilikuwa sehemu ya madai Yake ya Uungu. Viongozi wa kidini walimuudhi kwa msingi wa madai ya Kuvunja Sabato na dai la kuwa sawa na Mungu.”

`Soma Yohana 5:19-47. Yesu alikuwa akisema nini ili kuwasaidia viongozi wamwone Yeye kwa namna alivyo hasa, dai lililothibitishwa kwa nguvu sana na muujiza aliokuwa tu ameufanya?`

Bwana Yesu anatetea matendo Yake kwa hatua tatu. Kwanza, Anaelezea uhusiano Wake wa karibu na Baba (Yohana 5:19-30). Bwana Yesu anaonesha kwamba Yeye na Baba Yake wanatenda kwa upatanifu, hadi kufikia kiwango cha Bwana Yesu kuwa na uwezo wa kuhukumu na kufufua wafu (Yohana 5:25-30).

Pili, Bwana Yesu anatamka “mashahidi” wanne kwa mfululizo wa utetezi Wake —Yohana Mbatizaji (Yohana 5:31-35), miujiza ambayo Yeye Mwenyewe anafanya (Yohana 5:36), Baba (Yohana 5:37, 38), na Maandiko (Yohana 5:39). Kila mmoja wa “mashahidi” hao anatoa ushuhuda unaokubaliana na Bwana Yesu.

Hatimaye, kwenye Yohana 5:40-47, Yesu anaweka mbele ya washtaki Wake hukumu yao wenyewe, akionesha tofauti kati ya huduma Yake na kujipenda kwao nafsi. Hukumu yao, Anasema, itatoka kwa Musa (Yohana 5:45-47), Yeye ambaye wameweka matumaini yao kwake.

`Je, tunawezaje kuwa waangalifu tusianguke katika mtego wa kumwamini Mungu, hata kuwa na mafundisho sahihi, lakini tusijisalimishe kikamilifu kwa Kristo? Leta jibu lako darasani siku ya Sabato.`