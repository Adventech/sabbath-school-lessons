---
title:  Muujiza Kwenye Kisima cha Bethzatha
date:  01/10/2024
---

Ishara iliyofuata ambayo Yohana anairekodi ilifanyika kwenye Birika (Kisima) la Bethzatha (Yohana 5:1-9). Iliaminika kwamba malaika alisababisha msogeo ndani ya maji na kwamba mgonjwa wa kwanza kuingia kwenye maji angeponywa. Kutokana na hali hiyo, vibaraza kando ya birika hilo vilijaa watu waliokuwa na matumaini ya kuponywa katika tukio lingine. Yesu alikwenda Yerusalemu na. alipokuwa akipita karibu na birika, aliona umati wa watu waliokuwa wakingojea.

Ilikuwa taswira ya pekee kiasi gani pia! Watu wote hawa, baadhi yao wakiwa wagonjwa hasa, wakingoja na kusubiri kwa ajili ya kuponywa kwenye maji ambako hakutatokea. Hii ilikuwa fursa ya pekee kiasi gani kwa ajili ya Yesu!

`Soma Yohana 5:1-9. Kwa sababu ni dhahiri kwamba yeyote aliyekuwa karibu na birika alitaka kupona, kwa nini Yesu alimwuliza aliyepooza kama alitaka kuponywa? (Yohana 5:6)`

Mtu anapokuwa ameugua kwa muda mrefu, ugonjwa unakuwa ni kawaida ya maisha yake na ijapo inaweza kuonekana kuwa jambo geni, wakati fulani inaweza kuonekana kuwa ni jambo linalosumbua kuuachilia ulemavu. Yule mtu anaonekana kulingana na jibu lake kuonesha kwamba anataka uponyaji. Tatizo ni kwamba anautafutia mahali pasipo sahihi – wakati yule aliyeumba miguu yake akiwa amesimama pale pale mbele yake. Huyu mtu hakujua aliyekuwa akinena naye; ingawa baada ya kuponywa, inawezekana alianza kuelewa kuwa Yesu alikuwa nani, kwa kweli, ni mtu fulani wa pekee sana.

Yesu hamwombi mgoniwa huyu awe na imani Kwake. Yeye Anasema tu, ‘Simama, ujitwike godoro lako, uende.’ Lakini imani ya mtu huyo inalishika neno hilo. Kila neva na misuli inafurahishwa na maisha mapya, na hatua ya afya inavijia viungo vyake vilivyolemaa. Bila shaka anaweka nia yake ya kutii amri ya Kristo, na misuli yake yote inaitikia mapenzi yake. Akisimama kwa miguu yake, anajiona kuwa mtu mwenye uhai; awezaye kutenda mambo. . . . Yesu hakuwa amempa uhakikisho wa msaada wa kimungu. Huenda mtu huyo angeamua kuwa na shaka, na hivyo kupoteza nafasi yake Moja ya uponyaji. Lakini aliamini neno la Kristo, na kwa kulitenda akapata nguvu.” _—Ellen G. White, The Desire of Ages (Tumaini la Vizazi Vyote), uk. 202, 203._

`Baadaye Yesu alikutana na mtu huyu kwenye hekalu na kusema, “Angalia, umekuwa mzima; usitende dhambi tena, lisije kupata jambo lililo baya zaidi” (Yohana 5:14). Kuna uhusiano gani kati ya ugonjwa na dhambi? Kwa nini ni lazima tuelewe kwamba siyo maradhi yote yaliyo matokeo ya moja kwa moja ya dhambi fulani mahususi maishani mwetu?`