---
title:  Ishara ya Pili Galilaya
date:  30/09/2024
---

Wakati wote katika huduma Yake duniani, Yesu alitenda miujiza iliyosaidia watu kumwamini Yeye. Yohana aliirekodi miujiza hii ili wengine pia wapate kumwamini Yesu.

`Soma Yohana 4:46-54. Kwa nini huyu mwinjilisti anaonesha uhusiano na muujiza pale kwenye karamu ya harusi?`

Katika kutoa taarifa ya ishara ya pili aliyoifanya Yesu pale Galilaya, Yohana anarejea kwenye Ishara ile ya kwanza, kwenye harusi ya Kana. Yohana anaonekana kusema, Ishara alizozifanya Yesu zitakusaidia kumwona Yesu kuwa ni nani. Kisha, Yohana anaongezea, “Hiyo ni ishara ya pili aliyoifanya Yesu, alipokuwa ametoka Uyahudi kufika Galilaya.” (Yohana 4:54).

Mwanzoni, jibu la Yesu kwa ombi la yule diwani linaweza kuonekana kuwa la ukali. Hata hivyo, ofisa huyu alikuwa amefanya uponyaji wa mtoto wake kuwa kigezo cha kumwamini Yesu. Yesu aliusoma moyo wake na kuonesha ugonjwa wa kiroho uliokuwa mzito kuliko ugonjwa wa mtoto wake uliokuwa ukitishia uhai. Mara ile mtu yule kama aliyepigwa na radi kutoka mbinguni akatambua kwamba umaskini wake wa kiroho ungegharimu uhai wa mwanawe.

Ni muhimu kutambua kwamba miujiza, kwa yenyewe, haikuthibitisha kwamba Yesu alikuwa Masihi. Wengine wamewahi kutenda miujiza. Wapo waliokuwa manabii wa kweli, wengine wa uongo. Miujiza inadhihirisha tu uwepo wa nguvu isiyo ya kibinadamu; kwa yenyewe, haimaanishi kwamba ni lazima Mungu Ndiye anayeitenda. (_Shetani anaweza kutenda “miujiza,” kama kwa neno “miujiza” tunamaanisha matendo yasiyo ya kawaida kibinadamu._)

Diwani yule kwa uchungu alijiangushia katika rehema ya Yesu, akimsihi Bwana amponye mwanawe. Mwitiko wa Yesu ulikuwa wenye kutuliza. Alisema, “Enenda; mwanao yu hai” (Yohana 4:50). Kwa kweli, kauli “yu hai,” ipo katika wakati uliopo katika Kiyunani. Matumizi ya maneno haya yanaitwa “wakati ujao uliopo,” ambapo tukio la wakati ujao linanenwa kwa uhakika kana kwamba linatokea tayari. Huyu mtu hakuharakisha kwenda nyumbani lakini, kwa kumwamini Yesu, alifika nyumbani kesho yake —na kukuta kwamba, wakati ule ule Bwana Yesu aliposema maneno yale, homa ilimwacha mwanawe.

Hii ni sababu yenye nguvu kiasi gani ya kumwamini Yesu!

`Hata kama inapasa tuone muujiza, ni kigezo gani kingine ambacho inatupasa tukiangalie kabla ya kudai kwamba muujiza huo unatoka kwa Mungu?`