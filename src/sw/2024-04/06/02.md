---
title:  'Unyenyekevu wa Nafsi: Yohana Mbatizaji Ashuhudia Tena'
date:  03/11/2024
---

Somo la 2 lilielezea jinsi ushuhuda wa Yohana Mbatizaji ulivyowaleta wanafunzi wa kwanza – Andrea na Yohana. Petro, Filipo na Nathanaeli – kwa Bwana Yesu. Mtu angetarajia kwamba Yohana Mbatizaji, baada ya kutoa ushuhuda wake, angetokomea asionekane kwenye matukio. Lakini anaonekana tena mara kadhaa katika Injili ya Yohana.

`Soma Yohana 3:25-36. Je, Yohana Mbatizaji anajilinganishaje yeye mwenyewe na Bwana Yesu?`

Mzozo ulitokea kati ya wanafunzi wa Yohana Mbatizaji na Myahudi ambaye hakutajwa jina uliohusu utakaso, inawezekana kabisa ukihusu swali juu ya ufanisi wa ubatizo (linganisha na Marko 1:4, 5). Cha kufurahisha, wakati wanafunzi wake wanakuja kwa Yohana. bila shaka ili kujibu swali hilo, wanaleta suala la Yesu, wakisema, “anabatiza na watu wote wanamwendea” (Yohana 3:26). Si vigumu kuelewa kile hasa kinachotokea hapo: wana wivu juu ya Yesu-wivu kwa ajili ya bwana wao na wivu kwa ajili yao wenyewe pia.

Ingekuwa rahisi sana kwa Yohana kujiingiza katika wivu huo, lakini yeye hafanyi hivyo kwa sababu anajua utume wake. Badala yake, akawaelekeza watu Kwake, kuwa shahidi kwa ajili Yake (Yohana 1:6-8).

Kwa kutumia kielelezo cha arusi, anajiita rafiki wa bwana arusi, na Bwana Yesu kama bwana arusi. Bibi arusi wakiwa ni watu wa Mungu (linganisha na Hos. 2:16-23 na Isa. 62:1-5). Kisha, katika maneno yanayoonesha ukuu wa kweli wa Yohana. anasema, “Yeye hana budi kuzidi, bali mimi kupungua” (Yohana 3:30).

Yohana 3:31-36 inaendeleza ulinganisho kati ya Yesu na Yohana. ikionesha ukuu wa Masihi kuliko mtangulizi Wake. Yohana anapotoa ushuhuda unaoelekeza kwa Yesu, wazo la shahidi linasisitiziwa tena. Wale wanaopokea ushuhuda huo na kumwamini Yesu wana uzima wa milele. Wale wasiompokea wanabaki chini ya ghadhabu ya Mungu. Hivyo ndivyo andiko lisemavyo. Mungu anaupenda ulimwengu na alimtuma Mwanawe kuukomboa ulimwengu (Yohana 3:16, 17). Lakini wale wanaokataa zawadi waliyopewa itawapasa wapate adhabu kwa sababu ya dhambi zao - mauti ya milele.

`Tunawezaje kujifunza somo la unyenyekevu mbele za wote; Mungu na watu? Tunaweza kujifunza nini kutokana na mfano wa Yohana hapa kuhusu unyenyekevu wa nafsi?`