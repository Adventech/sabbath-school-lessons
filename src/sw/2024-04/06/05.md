---
title:  Ushuhuda wa Baba
date:  06/11/2024
---

Injili ya Yohana inaanza kwa kujadili kuhusu Neno (logos) kuwa pamoja na Mungu; yaani, kuwa pamoja na Mungu Baba (Yohana 1). Neno alipofanyika mwili, Roho alishuhudia kuhusu Yesu kwa kuja juu Yake kwenye ubatizo Wake (Yohana 1:32-34). Lakini Baba pia alishuhudia juu ya Yesu wakati wa huduma Yake hapa duniani.

`Soma Yohana 5:36-38. Bwana Yesu anasema nini hapa kumhusu Baba?`

Bwana Yesu anamhusianisha Baba kwa kazi na miujiza aliyokuwa ameifanya. Anaelezea kwa uwazi kabisa kwamba Baba alikuwa amemtuma Yeye na vilevile kwamba alikuwa amemshuhudia Yeye.

`Soma Mathayo 3:17; Mathayo 17:5; Marko 1:11 na Luka 3:22 (taz. pia 2 Pet 1:17, 18). Baba anasema nini kumhusu Yesu?`

Kwenye ubatizo wa Yesu, Baba na Roho Mtakatifu waliungana na Mwana katika kuadhimisha tukio hili muhimu: mwanzo rasmi wa huduma ya Bwana Yesu. Baba anasema kwamba Yesu ni Mwana Wake mpendwa anayependezwa naye kabisa. Lakini, katika wakati mzito kabisa katika huduma ya Kristo, Baba ananena tena, safari hii, kama ilivyorekodiwa katika Injili ya Yohana.

Mambo yakielekea kwenye kilele cha siku za mwisho za huduma hiyo. Viongozi wa kidini, wakiwa wameshindwa kumzuia (taz. Yohana 12:19), walitaka kumuua, sasa zaidi ya wakati mwingine wowote. Umati wa watu walikuwa wakimshangilia, hasa kadiri watu walivyoongezeka zaidi, wakisikia ushuhuda wa wale waliomwona akimfufua Lazaro kutoka kwa wafu (Yohana 12:17,18), walianza kumfuata Yesu. Hata Wayunani, wakiwa pale kwa ajili ya sikukuu, walitaka kumwona Yesu.

Muda huo, katika kuitikia maneno ya Yesu kama yalivyo katika Yohana 12:28, “ ’Baba, ulitukuze jina lako,' ” Baba kwa mara nyingine, ananena kutoka mbinguni, “ 'Nimelitukuza, nami nitalitukuza tena’ ” (Yohana 12:28).

Kama ambavyo tumekwisha kuona, saa ya utukufu wa Yesu ni msalaba. Hivyo, ushuhuda wa Baba kuhusu Yesu unaelekeza kwenye kafara iliyo kuu ya Mwana-kondoo wa Mungu kwa ajili ya dhambi za ulimwengu. Hiki ndicho kilele cha huduma Yake ya hapa duniani. Kifo Chake kwa niaba yetu kililipia kikamilifu adhabu kwa ajili ya dhambi zetu zote, na katika Yeye, kwa imani, kamwe haitupasi kukabiliana na hiyo adhabu sisi wenyewe.