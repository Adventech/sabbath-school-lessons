---
title:  Kukubaliwa na Kukataliwa
date:  05/11/2024
---

Somo la 2 lilielezea juu ya kulishwa kwa watu 5,000 katika Yohana 6 lakini halikushughulikia sehemu ya mwisho ya kisa kile, sehemu inayojifunzwa hapa.

`Soma Yohana 6:51-71. Ni kitu gani alichosema Yesu ambacho watu walikuwa na wakati mgumu kukikubali?`

Wakiwa ndipo tu wamelishwa na Bwana Yesu kimuujiza, watu walikuwa tayari kumtawadha kama Mfalme (Yohana 6:1-15). Lakini katika kuzungumza nao baadaye kwenye sinagogi la Kapernaumu, Yeye anaelezea maana ya kiroho ya muujiza, akisema, “Mimi ndimi chakula cha uzima,” (Yohana 6:35). Anaelezea kwa undani zaidi kwamba mkate huu ni mwili wake, anaoutoa kwa ajili ya uzima wa ulimwengu (Yohana 6:51).

Neno hili lilifungua macho ya umati wa watu kuona ukweli kwamba Yesu hangekuwa mfalme wao wa kidunia. Hakuendana na muundo uliowekwa na mawazo ya kidunia. Walikataa uongofu, ambao ungebadilisha jinsi walivyofikiri ili waweze kumtambua na kumkubali Yesu kuwa ndiye Masihi. Wengi wa wanafunzi wake walimwacha wakati huu (Yohana 6:66).

Kwa mtazamo wa kibinadamu, jambo hili lazima lilikuwa gumu kwa Yesu. Kusifiwa na umati huwa kunapendeza. Ni nani asiyependa kupendwa? Lakini kuona watu wengi wakirudi nyuma na kutilia shaka kanuni za mtu, kwa kawaida hukatisha tamaa pia. Huku akiona umati ukiondoka, Yesu anawahoji watu wake wa karibu, wale Kumi na Wawili, kama wao pia wanataka kuondoka.

Hapa ndipo Petro anapotamka maungamo yake ya ajabu, shahidi mwingine kuhusu yote mawili; kile Yesu alichonacho na kuwa ‘Yeye ni nani. “ 'Wewe unayo maneno ya uzima wa milele. Nasi tumesadiki, tena tumejua, ya kuwa wewe ndiwe Mtakatifu wa Mungu’ ” (Yohana 6:68, 69).

Wanafunzi walikuwa wameishi na Yesu kwa miaka michache, wakisafiri pamoja Naye, wakiona miujiza Yake, wakisikia mahubiri Yake, Walijua kutokana na uzoefu kwamba hapakuwa na mtu wa kulinganishwa Naye. Usadikisho ulikaa ndani yao kwamba, hata hali zingine zisiwe za kawaida kiasi gani, huyu mtu alikuwa Masihi—haidhuru ni kiasi gani bado walikuwa hawajaelewa kuhusu kusudio la ujio Wake. Baada tu ya kufa na kufufuka Kwake, walianza kuelewa kwa nini Yesu alikuja.

`Tunaweza kujifunza nini kutokana na kisa hiki kuhusu ukweli kwamba kwa kawaida, walio wengi hukosea? Kwa nini ni lazima tukumbuke hili, hususani katika mambo ya imani yetu yasiyopendwa na walio wengi – hata Wakristo walio wengi?`