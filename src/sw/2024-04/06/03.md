---
title:  Uelewa Mpya wa Masihi
date:  04/11/2024
---

`Soma Yohana 1:32-36. Je, Yohana Mbatizaji anasema nini hapa juu ya Bwana Yesu ambacho watu hawakutarajia kuhusu Masihi aliyesubiriwa kwa muda mrefu?`

Wayahudi walimtazamia Masihi aliyekuwa aje ambaye angewakomboa kutoka katika utawala wa Kirumi. Muda mrefu baada ya ukandamizwaji, Wayahudi waliamini kwamba Masihi asingekuja tu kupindua Rumi bali pia angewathibitisha kama taifa kubwa na lenye nguvu. Hata hivyo, maneno ya Yohana. akimwita Bwana Yesu kuwa “Mwana-kondoo wa Mungu,” japo akiwa anaelekeza moja kwa moja kwa kafara yake ya upatanisho, pengine hayakueleweka kwa walio wengi. Hata inawezekana kwamba hawakuelewa kabisa alichokuwa akikizungumzia.

Hivyo, Yohana na Injili yake alitaka kubadili uelewa wao wa Masihi ili wapate kutambua katika Yesu utimilifu wa unabii kuhusu ujio wa Mfalme na kile ambacho angefanya. Alikuwa haji kama kiongozi wa kisiasa na wa kijeshi bali kujitoa Yeye Mwenyewe kama kafara kwa ajili ya dhambi za ulimwengu. Hilo ndilo lililokuwa kusudio lake. Ni baada ya hayo kuwa, yote yakiwa yamekamilika, ndipo ufalme wa mwisho utakapokuja (taz. Dan. 7:18).

“Wakati wa ubatizo wa Yesu, Yohana alipomweleza kama Mwana-kondoo wa Mungu, nuru mpya iliangazwa katika kazi ya Masihi. Mawazo ya Nabii yaliongozwa kwenye aya ya Isaya 53:7 lisemalo: “Kama Mwana-kondoo apelekwaye machinjoni.” _– Ellen G. White, Tumaini la Vizazi Vyote, Uk. 114._

Katika Yohana 1:31, Yohana anasema, “Wala mimi sikumjua.” Hivyo, inakuwaje huyu Yohana amjue Yesu kama Masihi? Jibu ni kwamba Bwana aliyemtuma Yohana aliwahi kumwambia, " 'Yeye ambaye utamwona Roho akishuka na kukaa juu yake, huyo ndiye abatizaye kwa Roho Mtakatifu.’ Nami nimeona, tena nimeshuhudia yakuwa huyu ni Mwana wa Mungu” (Yohana 1:33, 34). Kwa maneno mengine, Mungu alimfunulia Yohana kwamba Yesu ndiye Masihi.

“Kristo, [ni] nguvu ya Mungu, na hekima ya Mungu” (1 Kor. 1:24). Ujuzi kwamba Yesu ndiye Kristo unakuja kutoka kwa Mungu Mwenyewe kupitia kwa nguvu inayosadikisha ya Roho Wake. Mada hii inaonekana mara kwa mara katika Yohana. Wokovu hautoki katika falsafa ya kidunia, sayansi au elimu ya juu. Unatoka kwa Mungu peke Yake kwenda kwa moyo uliosalimishwa kikamilifu katika imani na utiifu kwa Yesu.

`Tungejuaje ukweli kuhusu Yesu kama kafara yetu ya upatanisho kama hilo lisingefunuliwa kwetu? Kwa nini basi, kuijua Biblia na kile inachofundisha kuhusu Yesu ni jambo muhimu kiasi hicho?`