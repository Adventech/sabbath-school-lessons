---
title:  Jifunze zaidi
date:  08/11/2024
---

Soma Ellen G. White, “Hatari Huko Galilaya,” uk. 358–371: “Katika Ukumbi wa Nje,” uk. 230 –236, katika Tumaini la Vizazi Vyote.

" 'Twende kwa nani?’ Walimu wa Israeli walikuwa watumwa wa dini ya mfumo. Mafarisayo na Masadukayo walikuwa katika ushindani usiokoma. Kumwacha Yesu kulikuwa ni kuangukia kati ya warasimu wa kaida za kidini na sheria za mapokeo na watu wapendao makuu ambao walitafuta utukufu wao wenyewe. Wanafunzi walikuwa wamepata amani na utulivu wa kweli, tangu walipomwamini Kristo, kuliko walivyokuwa katika maisha yao hapo kabla. Wangewezaje kurudi kwa wale waliokuwa wakimkejeli Rafiki wa wenye dhambi? Kwa muda mrefu walikuwa wakimtafuta Masihi; sasa alikuwa amekuja, na wasingeweza kuondoka katika kuwepo Kwake ili kuwaendea wale waliokuwa wakiuwinda uhai Wake, na waliokuwa wamewatesa kwa kuwa wafuasi Wake.

“ 'Twende kwa nani?’ Hawawezi kuacha mafundisho ya Kristo, mafundisho yake ya upendo na rehema, na kwenda kwenye giza la kutokuamini, uovu wa dunia. Wakati ambapo Mwokozi alikuwa ameachwa na wengi waliokuwa wameshuhudia matendo yake ya ajabu, Petro alielezea imani waliyokuwa nayo wanafunzi – ‘Wewe ndiwe Kristo.’ Wazo tu la kupoteza nanga hii ya roho zao liliwajaza woga na maumivu. Kumkosa Mwokozi kulikuwa ni kuyoyoma katika bahari yenye giza na dhoruba.” _– Ellen G. White, Tumaini la Vizazi Vyote, uk. 370._

**Masawali ya Kujadili**

`1. Kwenye darasa, zungumzieni swali hili gumu kwamba kwa nini baadhi ya watu, wapewapo ushahidi juu ya Yesu kama Masihi na juu ya ukweli wa Ukristo, wanaukubali kwa furaha, na kwa nini wengine, wanapopewa uthibitisho huo, wanaukataa?`

`2. Kuna ukweli upi wenye umuhimu zaidi kuliko ukweli huu kwamba Yesu Kristo alikufa kwa ajili ya dhambi zetu? Licha ya hivyo, tuliwezaje kujua ukweli huu muhimu? Je, ni kwa njia ya Sayansi, kanuni za asili, teolojia asilia, mantiki na akili? Ingawa kwa kweli hayo yangeweza kutuongoza kuamini katika Mungu Mwumbaji, Msababishaji wa Kwanza, Mtendaji Asiyetikiswa, au kitu kingine chochote, hakuna hata moja kati ya hayo, yawe moja moja au yote pamoja yanayoweza kutufundisha ukweli muhimu kuliko wowote tunaohitajika kuujua: Kristo alikufa kwa ajili ya dhambi zetu. Ukweli huu (kwamba mambo haya yote, hata kikanuni, hayangeweza kutufikisha kwenye jambo moja ambalo kwa hakika tunahitaji kulijua) unapaswa kutufundisha nini juu ya namna ilivyo muhimu kufanya Biblia kuwa mamlaka yetu ya mwisho na iliyo ya juu zaidi katika masuala ya imani?`

`3. Kwa nini, kwa ajili ya imani ya mtu binafsi, ni muhimu kukumbuka na kusimulia mambo ambayo Mungu amemtendea maishani mwake?`