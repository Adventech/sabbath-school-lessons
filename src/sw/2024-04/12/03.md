---
title:  Mtazame Mtu Huyu!
date:  16/12/2024
---

`Soma Yohana 18:38-19:5. Pilato alijaribuje kuwashawishi watu kuomba kuachiliwa kwa Yesu?`

Pilato hakusubiri jibu toka kwa Yesu kuhusu kweli. Badala yake, aliwatokea watu ili kujaribu kuwashawishi. Kwa kuzungumza nao badala ya kumwachilia tu Yesu, Pilato alijiweka katika hali ngumu. Viongozi wa kidini walitambua kwamba wangeweza kumfanyia hila liwali kupitia umati.

Pilato anarejelea desturi ya kumwachilia mfungwa wakati wa Pasaka na kuuliza ikiwa watu wanataka amwachilie “mfalme wa Wayahudi.” Kwa kushangaza, na kwa kinaya kabisa, watu wanaomba kuachiliwa kwa mhalifu aitwaye Baraba badala ya Yesu asiye na hatia.

Sasa dhihaka na kuaibishwa kwa Yesu vinaanza. Askari wa Kirumi wanashona taji ya miiba, wanamvika vazi la zambarau, na kuendelea kuja na kumwita / kumsalimu kwa dhihaka kama mfalme wa Wayahudi. Aina hii ya salamu za askari zingekuwa sawa na jinsi walivyomsalimu mfalme, lakini hapa ilifanywa kwa dhihaka.

Kwa kutumia huruma ya watu, Pilato anaonekana kuwa anatafuta njia fulani ya kumwachilia Yesu. Anamtoa Yesu nje akiwa amevaa taji ya miiba na vazi la zambarau. Tukio hilo, ambalo halijatajwa na Yohana. linamwonesha Yesu akiwa katika vazi la kifalme la dhihaka, huku liwali akiwasihi watu “ “Kumtazama mtu huyu! ” (Yn. 19:5). Hii inamkumbusha msomaji maneno ya Yohana Mbatizaji katika Yohana 1:29,” “Tazama, Mwana-Kondoo wa Mungu, aichukuaye dhambi ya ulimwengu! ” Inashangaza kwamba liwali mpagani anamtoa Masihi katika vazi la kifalme mbele ya Israeli.

Hata hivyo, kama Yohana 19:6-16 inavyoonesha, watu wanataka Yesu asulubiwe, kwa msingi wa madai Yake ya kuwa Mwana wa Mungu. Hili linamtia hofu Pilato ambaye anatafuta zaidi kupanga kuachiliwa kwa Yesu. Lakini viongozi wanaweka muhuri juu ya hatima ya Yesu kwa kudai kwamba kumwachilia ni kumpinga Kaisari. Wanajua kwamba uaminifu wa Pilato kwa Kaisari ungemaanisha kwamba asingeweza kumwachilia mtu anayedai nafasi sawa. Viongozi wanasema hawana mfalme ila Kaisari. Hivyo, chuki yao ya kina kwa Yesu ilikuwa kubwa zaidi kuliko matarajio yao ya kitaifa. Ili kuondokana na huyu Yesu, walikuwa tayari kuachilia madai ya kutaka uhuru kama taifa.

`Inaogofya kiasi gani mtawala mpagani anataka kumwachilia Yesu huku viongozi wa kiroho wa taifa, ambao walipaswa kumtambua, walitaka asulubiwe badala yake! Ni masomo gani tunaweza kujifunza kutokana na hili sisi wenyewe?`