---
title:  Ni Hakika Nitakuja Tena
date:  02/12/2024
---

`Soma Yohana 14:1-3. Bwana Yesu alisema maneno haya katika muktadha gani?`

Mwishoni mwa Yohana 13, Bwana Yesu anasema kwamba anaondoka (Yohana 13:33). Hii inamsababisha Petro kuuliza swali kuhusu pale Yesu alipokuwa akienda (Yohana 13:36). Wanafunzi hawaelewi kwamba Bwana Yesu anazungumzia juu ya kifo Chake, ufufuo na kupaa juu. Petro anasema ya kwamba yuko tayari kutoa uhai wake kwa ajili ya Bwana Yesu (Yohana 13:37). Hapa ndipo Bwana Yesu anapotabiri Petro kumkana (Yohana 13:38)

Ni katika muktadha huu ambapo Yesu anawaambia wanafunzi Wake wasifadhaike mioyoni mwao (Yohana 14:1). Kitenzi kufadhaika kimetafsiriwa katika Kiyunani kama tarasso inayomaanisha kuchochea, kuvuruga, kusumbua, kuingiza katika kuchanganyikiwa. Haishangazi kwamba wanafunzi wanachanganyikiwa kwa maneno ya Yesu.

Lakini, akikabiliana na hofu zao, anazungumza juu ya nyumba ya Baba Yake, ambapo kuna vyumba vingi (sio majumba bali vyumba kama katika nyumba ya wageni). Yeye anakwenda huko kuwaandalia mahali. Maneno Yake yanaonekana kuelekeza mbele zaidi ya dhoruba inayokuja ya msalaba hadi wakati atakaporudi kukomboa watu Wake. Anatazamia wakati ambapo msiba wote huu pamoja na dhambi vitakuwa vimekwisha kabisa (tazama Dan. 7:27).

Yesu anasema,“ 'Nikienda... nitakuja tena niwakaribishe kwangu; ili nilipo mimi, nanyi mwepo' “(Yohana 14:3). Ni wazi kuwa ni ahadi ya kuja Kwake mara ya pili

Ni nini msingi wa kuwa na uhakika katika ahadi hiyo? Wengi wangesema utimizo wa unabii wa Biblia, na hilo ni kweli. Lakini katika Yohana 14:3, msingi umeelezwa kwa namna tofauti. Katika aya hii, nitakuja kwa kweli ipo katika wakati uliopo kwa Kiyunani (ninakuja). Haya ni matumizi ya kauli inayoashiria wakati uliopo katika Kiyunani inayoitwa 'futuristic present (wakati uliopo unaokuja) Ni tukio la wakati ujao linalozungumzwa kwa uhakika kiasi kwamba inaelezewa kana kwamba tayari linatokea. Kwa hivyo, ni sawa kutafsiri kirai hicho kama, hakika nitakuja tena.

Msingi wa tumaini letu katika kurudi kwa Bwana wetu sio tu utimizo wa unabii wa Biblia. Upo pia, tena umejengwa kwa hakika zaidi, kwenye imani katika Mtu aliyeitoa ahadi hiyo. Alisema kwamba ni hakika Atarejea kwa ajili ya watu Wake. Tunaweza kuweka imani yetu katika ahadi hiyo kwa sababu ya Yeye aliyeitoa.

`Msalaba unatufundisha nini juu ya uhakika wa kuja kwa Kristo mara ya pili? Kama hakuna Ujio wa mara ya Pili, kifo cha Yesu kilitupatia faida gani katika ujio wa mara ya kwanza?`