---
title:  Nimewapa Kielelezo
date:  01/12/2024
---

Hotuba ya kuaga (Yohana 13-17) inatoa maelekezo kwa wanafunzi wa Bwana Yesu kuhusu siku zijazo. Muundo wake wa kifasihi unafanana na wa hotuba ya kuaga ya Musa kwenye Kumbukumbu la Torati au Yakobo akiwabariki watoto wake (Mwanzo 47-49) au Daudi akimwelekeza Sulemani (1 Mambo ya Nyakati 28, 29). Yesu anawafariji wanafunzi Wake kuhusu kuondoka Kwake. Anaahidi uwepo wa mwingine atakayemwakilisha Yeye (Roho Mtakatifu; Yohana 14-16). Anatabiri juu ya huzuni itakayokuja (Yohana 15, 16), na anawahimiza wanafunzi wadumu kuwa waaminifu (Yohana 15).

`Soma Yohana 13:1-20. Ni kitu gani kilichotokea hapa, na kwa nini kisa hiki ni muhimu hivyo? Ni mafundisho gani ambayo Bwana Yesu alitaka kufundisha?`

Katika sehemu hii ya dunia, katika siku za Yesu, watu walivaa makubazi na wengine walitembea bila viatu. Miguu ilipata vumbi na kuwa na uchafu. Ilikuwa ni desturi kwa mtumishi au mtumwa kuosha miguu ya wale wanaokuja kwa ajili ya mlo. Lakini hakuna mtumishi aliyekuwepo kwa ajili ya shughuli hii usiku ambao Yesu alikula mlo Wake wa mwisho pamoja na wanafunzi Wake kabla ya kukamatwa Kwake.

Kwa mshangao wa kila mtu, Yesu mwenyewe aliinuka kutoka chakulani na kuosha miguu yao wote. Yohana 13:4, 5 inasimulia matendo ya Yesu hatua kwa hatua. Inasimuliwa kwa undani hivi ili kusisitiza utendaji wa Mwalimu kufanya jambo hili la unyenyekevu ambalo lilikuwa vigumu kuamini lingetendeka.

Kwa kueleza kuhusu jibu la Petro, Yohana 13:8-11 inaonesha undani zaidi wa hisia ya fadhaa na kutokuelewa kwa Wanafunzi  kulingana na matendo ya Yesu. Inawezekanaje kwa Yesu, aliye Bwana, Masihi kufanya kazi duni kiasi kile? Ndipo Petro alipoomba kwa ajili ya zaidi ya hilo, akionesha shauku yake ya kuunganika na Bwana Yesu kikamilifu kabisa.

Umuhimu wa kitendo cha Yesu unafungamana na Yeye alivyo. Anasema katika Yohana 13:13 kwamba yeye ni Mwalimu na Bwana. Hivyo ndivyo walivyomwita, naye Anaonesha kuwa ndivyo ilivyo. Majina haya ya vyeo haya yanaelezea mamlaka na uwezo.

Hata hivyo, Yesu anafundisha kwamba uwezo na mamlaka vinapaswa vitumike kwa ajili ya huduma, si kwa ajili ya kujitukuza. Kanisa la Waadventista linafuata maana hii ya mfano wa Yesu, likichukua kile kinachoitwa kwa usahihi ibada ya Unyenyekevu kama ibada ya matayarisho kwa ajili ya Meza ya Bwana.

`Ibada hii ya Unyenyekevu inakufundisha nini kuhusu kufuata hatua za Bwana Yesu na jinsi ya kuhudumia wengine kwa unyenyekevu?`