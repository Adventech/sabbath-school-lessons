---
title:  Maandiko na Kweli
date:  05/12/2024
---

Katika Injili yote, Maandiko yanachukua nafasi muhimu sana katika kutuambia kuhusu Yeye aliye njia, kweli na uzima. Katika vitabu vyote vya Injili, kama ilivyo katika Biblia yote, katika Agano la Kale na Jipya, Maandiko yanachukua nafasi muhimu katika kuufunua ukweli. Hili ni kweli hasa inapokuja katika kutufundisha kuwa Yesu ni nani na kile alichokuja kufanya.

`Soma Yohana 5:38-40. Bwana Yesu anasema nini hapa kuhusu Maandiko?`

Bwana Yesu na wanafunzi Wake walielekeza katika Maandiko tena na tena ili kumthibitisha Yeye kama Masihi. Kristo alisema, “Kwa maana kama mngalimwamini Musa, mngeniamini mimi; kwa sababu yeye aliandika habari zangu Lakini msipoyaamini maandiko yake, Mtayaamini wapi maneno yangu?” (Yohana 5:46, 47)

`Soma Luka 24:27. Kwa nini ni muhimu kwamba Bwana Yesu alielekeza kwanza katika Maandiko ili kudhihirisha umuhimu wa huduma Yake?`

Akinukuu kitabu cha Kutoka mahali pengine, Kristo alisema, “Tena kwa habari ya kiyama ya watu, hamjalisoma neno lililonenwa na Mungu...?” (Mt. 22:31). Zakaria alirejea kwenye ahadi za Mungu kwamba “Kama (Mungu) alivyosema tangu mwanzo Kwa kinywa cha manabii wake watakatifu” (Luka 1:70). Kwenye hotuba yake siku ya Pentekoste, Petro alisema, “ilipasa andiko litimizwe, alilolinena Roho Mtakatifu zamani kwa kinywa cha Daudi” (Matendo 1:16).

Biblia siyo kitabu cha kiada katika sayansi. Hakielezei namna ya kupasua atomu au kufanya upasuaji wa ubongo. Tena kinafanya kitu fulani ambacho ni cha maana zaidi. Kinatupatia muktadha ambao kwa huo ulimwengu (au malimwengu) wote unakuwa na maana. Ni ufunguo unaofungua mlango, nuru inayofanya iwezekane kuona. Bila ya hiyo, tungekuwa gizani kuhusu uwepo kwa Mungu, nafasi Yake katika ulimwengu, chimbuko letu wenyewe, maana ya uhai, na suala la wakati ujao.

`Ni zipi baadhi ya kweli zinazofundishwa katika Biblia ambazo sayansi, hata katika nadharia, haziwezi kutufundisha?`