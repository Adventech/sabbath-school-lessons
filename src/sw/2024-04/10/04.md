---
title:  Mimi ni Njia, Kweli na Uzima
date:  03/12/2024
---

`Soma Yohana 14:5, 6. Ni swali gani aliloliuliza Tomaso kuhusu pale ambapo Yesu alikuwa akienda? Bwana Yesu alijibuje?`

Swali la Tomaso linaonekana kuwa na mantiki kiasi cha kutosha. Ikiwa hujui mahali mtu anapokwenda, unawezaje kujua njia ya kumfuata mtu huyo? Bwana Yesu anapindua swali hilo kwa kuonesha kwamba Yeye mwenyewe ndiye njia. Njia ya kwenda kwenye nini? Njia ya kwenda kwa Baba. Katika Dibaji (Yohana 1:1-18), uhusiano wa karibu sana kati ya Neno (logos), Yesu Kristo, na Baba umesisitizwa.

Yohana 1:18 inasema kwamba mwana pekee (_imetafsiriwa vyema hapa kuwa wa pekee_) Mungu ndiye ambaye amefanya Baba ajulikane. Kufanya ajulikane katika aya hii ni kitenzi cha Kigiriki exegeomai, kinachomaanisha kueleza, kufasiri, kufichua. Tunapata neno exegisis (ufafanuzi) kutoka katika hili. Linamaanisha kuleta maana. Hivyo, Yesu Kristo ndiye Kiunganishi kwa Baba, Yeye anayefafanua au anayemwelezea Baba kwa ulimwengu ulioanguka. Kwa hivyo Yeye ndiye pito au njia ya kwenda kwa Baba. Bila Yeye, ufahamu wetu ni mfinyu.

`Soma Yohana 14:7-11, Bwana Yesu aliondoaje hali ya kutokuelewa kwa Filipo?`

Filipo aliomba kumuona Baba, jambo ambalo mwanadamu mwenye dhambi hawezi kufanya na bado akaishi (linganisha na Kut. 33:17-34:9, Yn. 1:18). Yesu anawakemea ukosefu wa ufahamu na anaonesha kwamba ikiwa umemwona Yeye, unakuwa umemwona Baba (Yohana 14:9). Kwa hiyo, ni wazi kwamba Yesu ndiye njia ya kwenda kwa Mungu. Bila ya Yeye, njia itakuwa giza na haina uhakika. Yeye ndiye nuru inayoangazia njia iendayo kwa Mungu.

Yesu anaunganisha maneno matatu: njia, kweli na uzima. Neno njia limetumika katika Yohana 1:23 tu, kuhusu Yohana Mbatizaji kuandaa njia kwa ajili ya Yesu, na linatumika hapa katika Yohana 14:6. Lakini kweli na uzima ni mada muhimu katika Injili. Somo letu la siku ya Jumatano na Alhamisi litasisitizia dhana ya ile kweli, mada muhimu, hasa katika ulimwengu ambapo wazo lenyewe la “ukweli” linatiliwa shaka.

`Kwa nini inafariji sana kutambua kwamba Yesu ndiye udhihirisho bora zaidi tutakaokuwa nao hapa unaoonesha jinsi Mungu Baba alivyo hasa?`