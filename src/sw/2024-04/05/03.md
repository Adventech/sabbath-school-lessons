---
title:  Mwanamke Kisimani
date:  28/10/2024
---

`Soma Yohana 4:7-15. Bwana Yesu anatumiaje kukutana huku katika kuanza ushuhudiaji kwa mwanamke huyu?`

“Chuki kati ya Wayahudi na Wasamaria ilimzuia mwanamke yule kumfanyia Yesu tendo la ukarimu; lakini Mwokozi alikuwa anatafuta kuingia katika moyo wa mtu huyu, na kwa mbinu iliyotokana na upendo wa Mungu, aliomba badala ya kutenda tendo la ukarimu. Ombi hilo la kufanyiwa ukarimu lingeweza kukataliwa; lakini imani huamsha imani.” _— Ellen G. White, Tumaini la Vizazi Vyote, uk. 160, 161._

Kama ilivyokuwa katika kukutana na Nikodemo, Bwana Yesu anajua kilichokuwa ndani ya moyo wa yule mwanamke. Katika kuitikia mshangao wa mwanamke huyu kwamba Myahudi angeomba fadhila ya namna hiyo kwa Msamaria, Yesu anaenda moja kwa moja katika hoja husika. “Kama ungaliijua karama ya Mungu, naye ni nani akuambiaye, Nipe maji ninywe, ungalimwomba yeye, naye angalikupa maji yaliyo hai” (Yohana 4:10).

Jibu la yule mwanamke lilikuwa kama lile la Nikodemo, aliyehoji, “Yawezaje kuwa mambo haya?” (Yohana 3:9) katika muktadha wa kuzaliwa upya. Yule mwanamke aliuliza, “Bwana, huna kitu cha kutekea, na kisima ni kirefu; basi umeyapata wapi hayo maji yaliyo hai?” (Yohana 4:11). Katika matukio yote mawili, Bwana Yesu alikuwa akiwaelekeza (mmoja mwalimu maarufu wa Kiyahudi, mwingine, mwanamke Msamaria mwenye tabia iliyotiliwa shaka) kwa ukweli wa kiroho usio na mipaka ambao kila mmoja wao alihitaji kuusikia na kuuelewa. Katika kila suala, Bwana Yesu alikuwa akiwaambia wote wawili jambo lile lile: wanahitaji uzoefu wa uongofu.

`Soma Mazingira ya Agano la Kale kwa kauli ya Bwana Yesu kuhusu maji ya uzima yalikuwaje (Yer. 2:13; Zek. 14:8).`

Maji ni muhimu sana maishani; wanadamu hawawezi kuishi bila maji, hivyo basi, maji yanaweza kuwa taswira yenye nguvu na ifaayo ya uzima wa milele pia. Kwa hiyo, Bwana Yesu anasema, “Walakini ye yote atakayekunywa maji yale nitakayompa mimi hataona kiu milele; bali yale maji nitakayompa yatakuwa ndani yake chemchemi ya maji, yakibubujikia uzima wa milele” (Yohana 4:14).

`Soma Yohana 7:37, 38. Bwana Yesu anatuambia nini katika aya hizi, nasi tunapataje uzoefu wa kile anachotuahidi hapa?`