---
title:  Ushahidi wa Wasamaria
date:  26/10/2024
---

### Somo la Juma Hili
Yohana 4:1-41; Yohana 3:26 - 30; Yer. 2:13; Zek. 14:8, Eze. 36:25-27.

> <p>Fungu la Kukariri</p>
> “Wakamwambia yule mwanamke, Sasa tunaamini, wala si kwa sababu ya maneno yako tu; maana sisi tumesikia wenyewe, tena twajua ya kuwa hakika huyu ndiye Mwokozi wa ulimwengu” (#Yohana 4:42#).

Wasamaria walikuwa akina nani? Ufalme wa kaskazini mwa Israeli ulikuwa umetekwa na Waashuri mwaka 722 K.K. Ili kujenga utulivu wa kisiasa, Waashuri walitawanya mateka wao kote katika himaya yao. Vivyo hivyo, mateka kutoka kwenye mataifa mengine waliletwa ili kuongeza wakazi wa ufalme wa kaskazini, na hawa wakawa Wasamaria, ambao waliendesha namna yao pekee ya dini ya Kiyahudi. Hata hivyo, uhusiano kati yao na Wayahudi haukuwa mzuri. Kwa mfano, Wasamaria walipinga kwa vitendo ujenzi mpya wa hekalu wakati wa kurejea kwa Wayahudi kutoka Babeli. Wakati huo, Wasamaria, walikuwa wamejenga hekalu lao wenyewe, kwenye Mlima Gerizimu. Lakini hekalu hili lilivunjwa na mtawala wa Kiyahudi John Hyrcanus mwaka 128 K.K.

Wakati wa Kristo, uhasama huu ulikuwa ukiendelea. Wayahudi waliwaepuka Wasamaria kadiri ilivyowezekana. Ingawa biashara zilikuwa zikiendelea, mwingiliano mwingine wowote ulikuwa mwiko. Wayahudi hawangeazima chochote kutoka kwa Wasamaria au hata kupokea fadhila yoyote kutoka kwao. Katika muktadha huu, Yohana anaelezea tukio la kukutana kati ya Bwana Yesu na yule mwanamke kisimani, na watu wa mji wa Wasamaria wa Sikari.

_Jifunze somo la juma hili unapojiandaa kwa ajili ya Sabato, Novemba 2._