---
title:  Ushuhuda wa Wasamaria
date:  31/10/2024
---

`Soma Yohana 4:27-29. Ni kitendo gani cha kushangaza alichofanya yule mwanamke?`

Mjadala wa Bwana Yesu na yule mwanamke uliingiliwa na kuwasili kwa wanafunzi. Ingawa walishangazwa kwamba alikuwa akizungumza na mwanamke, hawakumhoji. Badala yake walimsihi ale chakula.

Wakati huo, yule mwanamke aliacha mtungi wake wa maji na kukimbilia mjini kuwaambia wengine uzoefu aliokuwa ameupata na Bwana Yesu.

`Soma Yohana 4:30-42. Ni kitu gani kilichotokea baada ya kukutana huku, na kinafundisha nini kuhusu namna injili iwezavyo kuenezwa?`

Inaonekana ajabu kwamba masimulizi ya Bwana Yesu kuhusu mavuno yangeingilia kisa cha uongofu wa wengi katika miji. Lakini Yohana anataka tuone namna Bwana Yesu alivyoelewa kilichokuwa kikitokea. Kushiriki mpango wa wokovu na mwanamke Msamaria lilikuwa jambo muhimu sana Kwake kuliko kula. Kuongoza roho za watu kwenye wokovu lilikuwa kusudi Lake, na alitumia nafasi hii kuwafundisha wanafunzi Wake umuhimu wa kushiriki injili na watu wote, hata na wale waliokuwa tofauti nao.

Kuna mambo mengi yenye kuvutia sana katika Injili ya Yohana. Hakika Yohana 4:39-42 ni miongoni mwa hayo. Wengi kati ya Wasamaria waliamini kwa sababu ya ushuhuda wa yule mwanamke: “ ‘Aliniambia mambo yote niliyoyatenda’ ” (Yohana 4:39).

Wasamaria walimwomba Yesu akae nao. Matokeo yake wengi zaidi waliamini kwa sababu ya Neno la Yesu. “Wakamwambia yule mwanamke, Sasa tunaamini, wala si kwa sababu ya maneno yako tu; maana sisi tumesikia wenyewe, tena twajua ya kuwa hakika huyu ndiye Mwokozi wa ulimwengu.” (Yohana 4:42).

`Kisa hiki yapasa kituambie nini juu ya namna ushuhuda wa hata mtu mmoja tu uwezavyo kuwa na nguvu? Wewe ni shahidi mwenye nguvu kiasi gani kwa kile ambacho Bwana Yesu amekutendea maishani mwako?`