---
title:  Neno Aliyefanyika Mwili
date:  14/10/2024
---

`Soma Yohana 1:1-3, 14. Aya hizi zinatuambia nini kuhusu kile Yesu, Mungu Mwenyewe, alikichofanya – na kwa nini ukweli huu ni wa muhimu sana kuliko ukweli mwingine wowote ambao tungeweza kuujua?`

Badala ya Yohana kuianza Injili kwa jina “Yesu” au nafasi yake kama Masihi/Kristo, anaanza kwa istilahi logos. Wakati Yohana alipoandika, falsafa mbalimbali zilitumia istilahi logos kurejelea muundo wa kimantiki wa ulimwengu, au kurejelea dhana ya mantiki na urazini wenyewe.

Vilevile, fundisho la mwanafalsafa wa kale, Plato lilikuwa na ukweli uliogawanyika katika maeneo mawili. Moja likiwa ni milki ya kimbingu na isiyobadilika, ambapo ukamilifu halisi unakaa. Nyingine ikiwa ni milki ya hapa – yenye uharibifu, yenye kubadilika, hali ya wasilisho lenye upungufu la milki iliyo juu, popote ilipodhaniwa kuwepo. (Kamwe, Plato hakujibu swali hilo.) Baadhi ya falsafa zinatambua logos kama msuluhishi wa kinadharia kati ya vilivyo vya milele na vinavyoharibika, vitu vya kidunia hapa.

Yohana anatumia istilahi hii kwa namna iliyo tofauti kabisa. Anasisitiza kwamba ile kweli, neno, siyo dhana fulani ya kimbingu na ya kinadharia inayoelea mahali fulani kati ya mbingu na dunia. Logos ni nafsi: Yesu Kristo, aliyefanyika mwili na kukaa kati yetu (Yohana 1:14)

Kwa Yohana. logos ni Neno la Mungu. Muhimu zaidi, Mungu aliwasiliana; yaani, alijidhihirisha Mwenyewe kwa wanadamu kwa namna iliyokuwa wazi zaidi: Mungu akawa mmoja wetu.

Kwenye Injili ya Yohana. logos inamwakilisha Mungu wa milele, anayeshiriki muda na uwanda (uwazi), anayenena, anayetenda na kuwa na mwingiliano na wanadamu katika kiwango cha mtu mmoja mmoja. Mungu wa milele akawa mwanadamu, na kuwa mmoja wetu.

Kwenye Yohana 1:14 mtume anaonesha kwamba logos “alifanyika mwili, akakaa kwetu.” Neno la msingi la Kiyunani, linalotafsiriwa kama akakaa, linamaanisha kuweka hema. Yohana anaonekana kugusia Kutoka 25:8, ambapo Mungu aliwaambia Waisraeli watengeneze mahali patakatifu, muundo wa hema, ili apate kukaa katikati yao. Kwa namna hiyo niyo, katika hatua ya Mungu wa kuwa mtu, Yesu, Mwana wa kimbingu wa Mungu, aliingia katika mwili wa kibinadamu, akifunika utukufu Wake ili watu wapate kukutana Naye.

`Tafakari juu ya vidokezo vya kile Yohana alichokiandika hapa. Mungu Mwenyewe, Muumbaji, alifanyika mwanadamu, akawa mmoja wetu, na kuishi hapa kati yetu. (Wala bado hatujafikia katika hatua ya Yeye kufa kwa ajili yetu!). Hii inatuambia nini kuhusu uhalisia wa upendo wa Mungu kwa ajili ya wanadamu? Kwa nini tupate faraja kubwa hasa kutoka katika kweli hii ya kushangaza?`