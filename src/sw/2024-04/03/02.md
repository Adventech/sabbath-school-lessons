---
title:  Hapo Mwanzo – Neno Aliye Mungu
date:  13/10/2024
---

`Soma Yohana 1:1-5. Maneno haya yanadhihirisha nini kuhusu Neno, Yesu Kristo?`

Injili ya Yohana inaanza kwa wazo hili la kushangaza: “Hapo mwanzo kulikuwako Neno, naye Neno alikuwako kwa Mungu, naye Neno alikuwa Mungu” (Yohana 1:1). Sentensi hii nzuri ina kina cha mawazo tunayoweza kuyaelewa kwa juu juu tu.

Kwanza, mwinjilisti huyu anadokeza juu ya kisa cha Uumbaji, Mwanzo 1:1, “Hapo mwanzo.” Neno alikuwapo tayari kabla ya mwanzo wa ulimwengu. Hivyo, Yohana anathibitisha hali ya kuwepo milele ya Bwana Yesu.

Kinachofuata, “naye Neno alikuwako kwa Mungu.” Kwenye Yohana 1:18, Yohana anaonesha kwamba Neno, yuko “katika kifua cha Baba.” Hata tukijaribu kiasi gani kuelewa maana halisi ya hali hii, jambo moja ni hakika, Yesu na Baba wana ukaribu wa ndani sana.

Kisha ndipo, anasema, “Naye Neno alikuwa Mungu.” Lakini Neno linawezaje kuwa pamoja na Mungu na wakati huo huo kuwa Mungu? Jibu linapatikana katika Kiyunani. Kiyunani kina kibainishi kilicho wazi kinachoashiria u-mahususi wa kitu au mtu. Siyo mtu au kitu fulani kisichojulikana hasa kwamba ni kipi. Cha muhimu kwetu basi ni kwamba kibainishi mahususi cha kiyunani, kinaashiria umahususi, kitu au mtu mahususi.

Kwenye kirai “Neno alikuwako kwa Mungu,” neno “Mungu” lina kibainishi, hivyo, kikielekeza kwa nafsi mahususi, Baba. Naye Neno alikuwa kwa (pamoja na) Baba. Kwenye kirai, “naye Neno alikuwako kwa Mungu,” neno Mungu halina kibainishi, jambo ambalo, katika muktadha huu, Kinachozungumziwa hapo ni sifa za Uungu. Yesu ni Mungu siyo Baba, lakini bado ni Mwana wa Mungu aliye Mungu, Nafsi ya pili ya Uungu

Mtume anathibitisha ufahamu huu, kwani Yohana 1:3, 4 inasema kwamba Bwana Yesu ni Muumba wa vyote vilivyoumbwa. Chochote ambacho wakati fulani hakikuwahi kuwepo, lakini hatimaye kikawepo kilikuwa hivyo tu kupitia kwa Yesu, Mungu Muumbaji.

“Tangu milele Bwana Yesu Kristo yuko katika umoja na Baba; Alikuwa kama “sura ya Mungu,” sura ya ukuu Wake na enzi, ‘mng’aro wa utukufu Wake.' ” _— Ellen G. White, Tumaini la Vizazi Vyote, uk. 7._

`Kwa nini ukamilifu wa Uungu wa Kristo ni sehemu muhimu ya teolojia yetu? Tungepoteza nini, ikiwa Yesu angekuwa, kwa namna fulani, kiumbe? Leta jibu lako kwenye darasa siku ya Sabato, na uwe tayari kujadili kwa nini uungu wa milele wa Kristo ni muhimu sana kwa imani yetu.`