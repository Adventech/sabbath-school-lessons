---
title:  Mada Zinazojitokeza Tena - Utukufu
date:  17/10/2024
---

`Soma Yohana 17:1-5. Yesu alimaanisha nini aliposema, “Baba, saa imekwisha kufika. Mtukuze Mwanao, ili Mwana wako naye akutukuze wewe”?`

Somo la jana liliweka mtazamo kwenye kisa cha kibinadamu, cha kidunia, cha Injili ya Yohana na mgongano wake na namna ya mwingiliano wake kati ya watu, daima kikizungukia katika suala la kwamba Yesu ni nani na kile anachofanya. Somo letu la leo linalenga katika kisa cha uungu, cha kiulimwengu, kinachopatikana pia katika Yohana.

Dibaji inaanza na kisa hicho cha kiulimwengu. Yesu anawasilishwa kama Mwana (ambaye ni Mungu) wa Mungu, Muumbaji wa ulimwengu wote. Kwa mara nyingine, chochote ambacho wakati fulani hakikuwahi kuwepo lakini kikaja kuwepo kilikuwa hivyo tu kupitia kwa Yesu. “Vyote vilifanyika kwa huyo; wala pasipo yeye hakikufanyika cho chote kilichofanyika” (Yohana 1:3). Lakini inaendelea kutambua utukufu wa kuwa Kwake mwanadamu katika hali ya Mungu kuwa mtu (Yohana 1:14). Yohana anatumia maneno utukufu (_doxsa: hali ya kung’aa, fahari, sifa, heshima_) na kutukuza (_doxsazō: kusifu, heshima, sifu sana, tukuza_) katika kuzungumzia kupokea heshima kutoka kwa watu na kupokea heshima au utukufu kutoka kwa Mungu.

Katika Yohana. wazo la kumtukuza Yesu limeunganishwa na wazo la saa Yake; yaani, wakati wa kufa Kwake (linganisha na Yohana 2:4, Yohana 7:30; Yohana 8:20, Yohana 12:23-27, Yohana 13:1, Yohana 16:32, na Yohana 17:1). Msalaba ni saa Yake ya utukufu.

Wazo hili ni fumbo linaloonekana kuwa kinyume kabisa kwa sababu kusulubiwa ndiyo iliyokuwa njia ya aibu na fedheha zaidi ya utekelezaji wa adhabu ya kifo katika ulimwengu wa Rumi ya kale. Hali hii ya tofauti ajabu, Mungu kwenye msalaba, inadhihirisha mwingiliano wa kisa cha njama ya kibinadamu na kisa cha Mungu.

Kwa kiwango cha kibinadamu, Yesu alikufa kwa uchungu, mhalifu aliyedharauliwa akiwa dhaifu akalia, “ ‘Mungu Wangu, Mungu Wangu, mbona Umeniacha?’ ” Upande huu wa kibinadamu, wenye giza wa msalaba umeoneshwa hasa katika kitabu cha Mathayo na Marko (Mt. 27:46, Marko 15:34).

Lakini upande wa utukufu wa msalaba umeoneshwa hasa katika Luka na Yohana ( Luka 23:32-47, Yoh. 19:25-30). Ni mahali pa wokovu, pa wokovu na mahali ambapo Mwana wa Mungu anajikabidhi kwa Baba Yake.

Jambo lililo kinyume kiasi gani: Utukufu mkuu wa Mungu unadhihirishwa katika aibu Yake kuu – akiwa amebeba dhambi za ulimwengu ndani Yake.

`Hebu fikiria maana ya jambo hili, kuwa lilihitaji hatua kali namna hii, Mungu Mwenyewe msalabani, kutuokoa kutoka dhambini. Hili linatuambiaje juu ya jinsi dhambi ilivyo mbaya hasa?`