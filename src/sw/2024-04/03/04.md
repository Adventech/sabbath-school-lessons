---
title:  Kusikia au Kutokulisikia Neno
date:  15/10/2024
---

`Soma Yohana 1:9-13. Ni ukweli gani mkali anaouonesha Yohana hapa kuhusu jinsi watu wanavyomwitikia Yesu?`

Dibaji, Yohana 1:1-18, inaelezea sio tu kuwa Yesu Kristo ni nani, Neno (logos), lakini pia jinsi watu katika ulimwengu walivyohusiana Naye. Katika Yohana 1:9, anaitwa Nuru ya kweli, amtiaye nuru kila mtu ajaye duniani. Nuru hiyo inauangazia ulimwengu, na kuufanya ueleweke. Kama C. S. Lewis anavyosema, “Ninaamini katika Ukristo kwa jinsi ninavyoamini kwamba Jua limechomoza, si kwa sababu tu ninaliona, bali kwa sababu kutokana nalo naona kila kitu kingine.” _—“Is Theology Poetry?” (n. p.: Chuo Kikuu cha Samizdat University, 2014), uk. 15_, iliyowasilishwa kwa mara ya kwanza mnamo 1944.

Vilevile, tazama vidokezo vya kile Yohana 1:9 inachosema. Nuru humjia kila mtu, lakini si kila mtu anaikaribisha nuru. Kama tutakavyotazama katika somo la kesho, mada kuu katika Injili ya Yohana ni jinsi gani watu wanampokea au kumkataa Yesu. Mada hiyo inaanzia hapa. Maelezo ya kusikitisha ni kwamba Masihi alikuja kwa watu Wake, watu wa Israeli, na wengi hawakumpokea kama Masihi.

Katika Warumi 9-11, Paulo anashughulikia mada ile ile ya kuhuzunisha, ya Wayahudi wengi kumkataa Yesu. Lakini Paulo haishii kwa maoni hasi, akisema kwa hakika kwamba Wayahudi wengi pamoja na watu wa mataifa mengine, watamkubali Yesu kama Masihi wao. Kwa kweli, anawaonya Wamataifa wasijisifu dhidi ya Wayahudi. “Kwa maana ikiwa wewe ulikatwa ukatolewa katika mzeituni, ulio mzeituni mwitu kwa asili yake, kisha ukapandikizwa, kinyume cha asili, katika mzeituni ulio mwema, si zaidi sana wale walio wa asili kuweza kupandikizwa katika mzeituni wao wenyewe?” (Rum. 11:24).

Katika hali kama hiyo, Yohana anasema kwamba wote wanaompokea Yesu kama Mwokozi wao watakuwa watoto wa Mungu. Hii hutokea kwa kuliamini Jina Lake. (Taz. Yohana 1:12, 13.)

Hapa kuna uhusiano kati ya utangulizi na hitimisho la Injili hii Katika Yohana 20:31, mtume anawasilisha hoja ya kwa nini aliandika ili mpate kuamini kwamba Yesu Ndiye Kristo, Mwana wa Mungu, na kwamba kwa njia hiyo kwa kuamini mpate kuwa na uzima kwa jina Lake. Hivyo, utangulizi na hitimisho vinaunda namna ya umoja. Ni dhana zinazohusiana zinazoambatisha yote yanayotokea baina yao. Kiunganishi hiki kinaelekeza kwenye lengo la jumla la Injili ya Yohana —kwamba watu wataokolewa kwa kumwamini Yesu Kristo kama Mwokozi wao.

`Je, maisha yako yamebadilikaje kwa kuwa mwana au binti wa Mungu?`