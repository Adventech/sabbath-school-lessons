---
title:  Mada Zinazojitokeza Tena —Kuamini/Kutoamini
date:  16/10/2024
---

`Soma Yohana 3:16 - 21, Yohana 9:35-41, na Yohana 12:36 - 46. Aya hizi zinarudiaje mada ya kuamini/kutokuamini inayoonekana kwenye utangulizi?`

Kwenye Injili ya Yohana. wanadamu wanaonekana kugawanyika katika makundi makuu mawili: wale wanaomwamini Yesu na kumkubali Yeye kama Masihi na wale ambao, hali wakiwa na fursa ya kuamini, wanachagua kutoamini.

Kumi na moja kati ya wanafunzi wamo kwenye kundi la kwanza, kama walivyo wengine kama vile Nikodemo (_ambaye anaingia kwenye imani taratibu_), yule mwanamke pale kisimani, na yule mtu aliyezaliwa kipofu. Kwenye kundi la pili wamo Mafarisayo na makuhani wakuu, watu waliomo kwenye muujiza wa kulishwa kwa watu 5,000 na hata mmoja kati ya wale wanafunzi, Yuda.

Ni ajabu kwamba nomino pistis (_Neno la Kiyunani limaanishalo imani/kuamini_) halionekani kabisa kwenye Injili ya Yohana. Hata hivyo, kitenzi pisteué (amini) kinaonekana mara 98, ukilinganisha na jumla ya mara 241 kwenye Agano Jipya lote! Kitenzi hiki, kwa hakika, ni mada kuu kwa Yohana. Matumizi haya ya kitenzi hiki badala ya nomino yanaweza kuelekeza kwenye maana ya muhimu sana ya kuwa Mkristo. Kuwa muumini katika Yesu ni kitu tunachokifanya, nacho hiki kinaelezewa katika namna tunavyoishi na wala sio katika imani zilizokubaliwa. Kama tujuavyo, mwovu anamwamini Yesu pia. (taz. Yakobo 2:19).

Katika kitabu cha Yohana. tofauti kuu kati ya makundi hayo mawili ni namna wanavyohusiana na Yesu. Waumini, au wale wanaofikia hatua ya kuamini, huwa wanakuwa wazi Kwake, hata pale anapowakabili au kuwakemea. Huwa wanamjia Yesu na hawakimbii. Yeye Ndiye nuru inayong’aa juu yao. Na kwa imani, kwa kuamini, wanakuwa watoto wa Mungu.

Kwa upande mwingine, wasioamini, dhahiri kabisa, huwa wanamjia Bwana Yesu ili wapambane dhidi Yake. Wanaelezwa kwa sifa ya kupenda giza badala ya nuru. Wanaona kuwa kauli Zake ni ngumu kuzikubali au wanamwona kuwa Yeye anavunja mapokeo ya zamani na pia kwamba hafikii matarajio yao. Wanasimama wakimhukumu Yeye badala ya kuruhusu nuru Yake iwapime na kuwahukumu wao. Kwa kweli, mtazamo huu, ulionekana tena na tena kwa viongozi wa kidini, ambao kimsingi, kama viongozi wa kiroho wa taifa, walipaswa kuwa wa kwanza kumkubali Yesu.

`Je, ni kwa namna gani huwa unaishi kulingana na imani yako katika Yesu, kinyume na kushikilia tu kauli ya kisomi kuhusu Yeye kama Masihi? Kwa nini ni muhimu kujua tofauti hiyo? (tazama Mt. 7:21-23.)`