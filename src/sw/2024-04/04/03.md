---
title:  Mwana – Kondoo wa Mungu
date:  21/10/2024
---

Taifa la Kiebrania lilikuwa likimtafuta Masihi ambaye angewakomboa kutoka kwa Warumi. Lengo la Injili ya Yohana lilikuwa kubadilisha uelewa wao wa Masihi ili wapate kutambua katika Yesu utimilifu wa unabii unaohusu ujio wa Mfalme. Masihi asingekuwa mtawala wa kidunia. Alikuja kutimiliza ahadi zote za Agano la Kale kumhusu Yeye Mwenyewe, ambazo zinahusisha kafara Yake binafsi kwa niaba ya ulimwengu na kufanya upya uhusiano kati ya Mungu na watu Wake.

`Soma Yohana 1:29-37. Ni tangazo gani analofanya Yohana Mbatizaji kumhusu Bwana Yesu? Anatumia mfano gani kumwonesha, na kwa nini ina umuhimu hivyo katika kuelewa Yesu alikuwa nani na utume Wake ungekuwa nini?`

Kauli ya Mbatizaji kuhusu Yesu kama Mwana-Kondoo wa Mungu inathibitisha kusudi la Injili ya Yohana. ambayo ni kuleta upya ufahamu wa kazi na jinsi alivyo Masihi. Yesu angeweza, hakika, kuwa utimilifu wa ahadi ya mfumo wa dhabihu, uliorudi nyuma hadi kwenye ahadi ya Mkombozi iliyotolewa kwanza katika Mwanzo 3:15.

“Wakati wa ubatizo wa Yesu, Yohana alimwelezea kama Mwana-Kondoo wa Mungu, nuru mpya ilikuwa imeangazwa katika kazi ya Masihi. Mawazo ya Nabii yaliongozwa kwenye fungu la Isaya 53:7 lisemalo: ‘Kama Mwana-kondoo apelekwaye machinjoni.’ ” _— Ellen G. White, Tumaini la Vizazi Vyote, uk. 114._

`Soma Marko 10:45, Warumi 5:6, na 1 Petro 2:24. Aya hizi zinatusaidiaje kuelewa jukumu la Yesu kama “Mwana-Kondoo wa Mungu”?`

Haidhuru Yohana Mbatizaji alihitaji kujua zaidi kiasi gani juu ya huduma ya Yesu, alikuwa na hakika kwamba Yesu alikuwa Masihi aliyeahidiwa, Yeye aliyekuja katika kutimiliza unabii.

`Hebu tafakari kwa kina zaidi cheo cha Yesu kama “Mwana-Kondoo wa Mungu.” Je, kinaleta taswira gani akilini, na ni kwa jinsi gani muunganiko Wake na mfumo wa kafara za Agano Ia Kale unakusaidia kuthamini gharama kubwa ya wokovu wetu?`