---
title:  Filipo na Nathanaeli
date:  23/10/2024
---

`Soma Yohana 1:43-46. Ujumbe wa Filipo ulidhihirisha nini juu ya imani ambayo tayari alikuwa nayo katika Yesu?`

Filipo alikuwa akitokea Bethsaida kama Andrea na Petro, Akamwona rafiki yake, aitwaye Nathanaeli, na kumwambia kuhusu Bwana Yesu. Yohana Mbatizaji alikuwa amemwita Yesu kuwa ni “Mwana-Kondoo wa Mungu.” Andrea alikuwa amemwambia Petro ya kwamba alikuwa amemwona “Masihi.” Lakini Filipo anamwita Yesu kuwa ndiye Musa na manabii waliyeandika habari Zake na kisha akaongeza jina “Yesu wa Nazareti.” Rejea yake kwa Nazareti inaibua mwitiko mkali kutoka kwa rafiki yake.

Nathanaeli alionekana kuwa na mtazamo hasi dhidi ya mji mdogo wa Nazareti. Kwa vyovyote mfalme asingetokea kwenye mji uliokuwa pembeni vile. Ni rahisi kwa mtazamo hasi kufunga macho yasiwaone watu katika thamani yao hasa. Filipo anaonekana kutambua, yawezekana kutokana na mazungumzo ya nyuma na Nathanaeli, kwamba namna iliyo bora ya kushughulikia mtazamo hasi sio hoja za kifalsafa au za kiteolojia bali kumkaribisha mtu kupata uzoefu wa ile kweli yeye mwenyewe binafsi. Yeye akasema tu, “Njoo uone.” Na hicho ndicho hasa alichofanya Nathanaeli. Alikwenda akaona.

`Soma Yohana 1:47-51. Je, Bwana Yesu alimshawishije Nathanaeli kwamba Yeye ni nani, na jibu la Nathanaeli lilikuwaje?`

Kinachokosekana kati ya mstari wa 46 na mstari wa 47 ni maelezo muhimu ya jinsi Nathanaeli alivyoitikia mwaliko wa Filipo. Hata hivyo, aliinuka na kwenda kuona. Urafiki wake na Filipo ulikuwa na nguvu zaidi kuliko mtazamo wake hasi, na maisha yake yalikuwa yanakwenda kubadilishwa kuanzia wakati huo na kuendelea.

Yesu anasema maneno mazuri kuhusu Nathanaeli, akimwita Mwisraeli kweli kweli, asiye na hila ndani yake (Yohana 1:47), tofauti kubwa na kile Nathanaeli alichokuwa amesema kuhusu Yesu (Yohana 1:46). Nathanaeli anajibu kwa mshangao kwa sababu hakuwa amekutana na Yesu kabla ya hapo.

Kisha Yesu ananena juu ya kumwona Nathanaeli akiwa chini ya mtini, na kauli hiyo ndogo inamsadikisha Nathanaeli. Bwana Yesu, kwa uwezo wake kama Mungu, alikuwa amemwona Nathanaeli akiomba, akiutafuta ukweli akiwa chini ya mti huo (_tazama Ellen G. White, Tumaini la Vizazi Vyote, uk. 140, 141_). Kisha Nathanaeli anafanya maungamo yaliyotukuka, akimwita Yesu, Rabi, Mwana wa Mungu na Mfalme wa Israeli. Ona jinsi ufunuo huu unaoonekana kuwa mdogo unavyosababisha ungamo kuu la imani.