---
title:  Ushuhuda wa Nikodemo
date:  24/10/2024
---

`Soma Yohana 3:1-21. Ushuhuda wa Nikodemo unaungaje mkono mada ya Yohana ya Injili ?`

Nikodemo alikuwa mwalimu aliyeheshimiwa katika Israeli na mshiriki tajiri wa Sanhedrin. Ushuhuda wake unakuwa sehemu muhimu katika Injili ya Yohana kwa sababu kadhaa. Alimtaja Bwana Yesu kama “Rabi” naye akaonesha ishara ambazo Yesu alizitenda kama uthibitisho wa utume Wake wa kiungu. Kwa hiyo, hata kabla Nikodemo hajatambua kile alichokuwa akikifanya, alikuwa akitoa uthibitisho uliouunga mkono U-Masihi wa Bwana Yesu.

Nikodemo aliziangalia ishara zenyewe kama ushahidi wa wito wa kiungu wa Bwana Yesu lakini hakuziona kama zilizoelekeza kwa Yesu kama utimilifu wa unabii wa Agano la Kale kuhusu Masihi. Hivyo, Nikodemo alikuja akiwa na mashaka kiasi fulani; hata wakati huu, bado alikuwa hajamtambua Yesu kama Ndiye Kristo.

`Soma Yohana 3:3-21. Yesu alimwambia nini Nikodemo kuonesha kwamba aliweza kuona ndani yake moja kwa moja?`

Yesu anajua moyo wa kila mtu. Mwitiko Wake kwa Nikodemo unaweza kuonekana kuwa wa ghafla, bali Yeye anaingia moja kwa moja kwenye suala husika. Ingawa Wayahudi waliamini ya kwamba iliwapasa Wamataifa waongoke, wengi hawakuelewa kwamba, wao pia, watu walioteuliwa, walihitaji uzoefu wa uongofu. Hakuna anayezaliwa akiwa ameokolewa, licha ya utaifa au kanisa lao ambapo walikulia.

Bila shaka, urithi wa ajabu wa Wayahudi, ukirudi nyuma hadi kwa Ibrahimu, uliwapatia manufaa dhahiri kadha wa kadha (tazama Rum. 3:1, 2). Lakini huo katika kuwepo kwake wenyewe haukutosha. Bwana Yesu alimwambia Nikodemo ambacho hakukitarajia – kwamba yeye, mwalimu na kiongozi katika Israeli, sharti azaliwe upya kutoka juu!

Ndipo Yesu alipomkabili Nikodemo kwa ujinga wake wa kiroho: “Je! Wewe u mwalimu wa Israeli, na mambo haya huyafahamu?” (Yohana 3:10). Inawezekanaje, wewe mwalimu uliyetukuka, usijue hili? Lazima kemeo lilikuwa la kushtusha.

Licha ya maswali yoyote aliyokuwa nayo kumhusu Yesu wakati huo, Baada ya hapo Nikodemo akawa upande wa wafuasi wa Yesu (tazama 19: 39).

`“Kuzaliwa upya” maana yake ni nini, tena kwa nini Bwana Yesu alisisitizia jambo hili kiasi hicho?`