---
title:  Wanafunzi wawili wa Yohana
date:  22/10/2024
---

Wanafunzi wawili wa Yohana Mbatizaji walikuwa wamesimama pamoja Naye wakati Yesu alipopita pale. Yohana akasema, “ 'Tazama Mwana-Kondoo wa Mungu!’ ” (Yohana 1:36). Wale wanafunzi wawili walikuwa wamesikiliza ujumbe wa Yohana kuhusu Yesu Kristo, ambaye angetimiza unabii wa Agano la Kale kuhusu Masihi ajaye. Wanafunzi wale wakamwacha Yohana Mbatizaji ili wamfuate Yesu, wakitambua kwamba Yesu alikuwa mkuu kuliko Yohana Mbatizaji na kwamba alikuwa Ndiye utimilifu wa ujumbe wa Yohana.

`Soma Yohana 1:35-39. Hawa wanafunzi wawili walifanya nini baada ya kusikia ushuhuda wa Yohana kumhusu Bwana Yesu?`

Wakiwa na shauku ya kuwa pamoja na Yesu, hawa wawili walitumia siku nzima pamoja Naye. Nani ajuaye mambo ya kushangaza waliyojifunza na kupata uzoefu Wake!

Lazima yalikuwa mambo ya ajabu, kwa sababu, muda sio mrefu, ilikuwa ni shauku yao kushiriki uzoefu wao na wengine. Mara ile, Andrea, mmoja wa wanafunzi hao wawili, akamkuta nduguye, Simoni kisha akamwambia, “Tumemwona Masihi (_maana yake, Kristo_)” (Yohana 1:41). Wakati Andrea alipomleta nduguye kwa Bwana Yesu, mara ile Bwana Yesu alionesha kwamba alikuwa anamfahamu, akisema, “ 'Wewe u Simoni, mwana wa Yohana; nawe utaitwa Kefa’ ” (Yohana 1:42). Yesu alimjua na kumwelewa Petro. Kwamba Bwana Yesu anamjua mtu ndilo wazo kuu linalorudiwa rudiwa katika Injili ya Yohana. (Kwa mfano, tazama Yohana 2:24, 25).

“Kama Yohana na Andrea wangalikuwa na mioyo isiyoamini, kama walivyokuwa makuhani na wakuu, wasingekuwa wameketi kama wanafunzi miguuni pa Yesu. Wangekuja kama wakosoaji, ili kuhukumu maneno Yake… Lakini wanafunzi hawa wa kwanza hawakufanya hivyo. Waliitikia mwito wa Roho kwa njia ya mahubiri ya Yohana Mbatizaji. Sasa walimfahamu Mwalimu wa mbinguni.... Nuru ya mbinguni iliangaza katika Agano la Kale na kuwaelimisha maneno Yake. Ukweli ukadhihirika nuruni.” _– Ellen G. White, Tumaini la Vizazi Vyote, uk. 117._

Msisitizo wote wa Injili ya Yohana ni kuwaelewesha wote kuwa Yesu ni nani, ili habari hii njema ipate kushirikishwa na dunia yote.

`Ni kwa njia gani Kristo, na imani yako katika Kristo, vimebadilisha maisha yako? Ni mabadiliko gani ambayo bado ungependa kuyaona yakitokea?`