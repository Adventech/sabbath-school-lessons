---
title:  Ushuhuda wa Yohana Mbatizaji
date:  20/10/2024
---

Kama somo la juma lililopita lilivyoonesha, Injili ya Yohana ilivyoanza na Yesu Kristo, Neno, katika kuwepo Kwake milele kabla ya Uumbaji. Lakini katika utangulizi huo huo, Yohana Mbatizaji anaonaekana kama shahidi wa Bwana Yesu. Baadhi ya Wayahudi nyakati za Yesu walitarajia masihi wawili, mmoja wa kikuhani na mwingine wa kifalme. Yohana anafundisha wazi kabisa kwamba Yohana Mbatizaji hakudai kuwa mmoja wa masihi hao, lakini, alikuwa shahidi wa Masihi mmoja wa kweli.

`Soma Yohana 1:19 - 23. Yohana Mbatizaji aliielezeaje huduma yake na utume wake?`

Viongozi wa kidini waliwatuma makuhani na Walawi kumwuliza Yohana kama alikuwa nani. Kulingana na jinsi matarajio ya Masihi yalivyokuwa juu katika Yudea, ilikuwa muhimu kwa Yohana Mbatizaji kuweka wazi uhusiano wake na matarajio hayo. Yeye hakuwa ile Nuru, lakini alikuwa ametumwa na Mungu kubeba ushuhuda kwa ajili ya ile Nuru na kufanya maandalizi kwa ajili ya ujio wa Masihi (Yohana 1:6-8). Hiyo ndiyo sababu akawajibu kwa uwazi kama alivyoweza, akisema: “Mimi siye Kristo” (Yohana 1:20).

Vilevile, Yohana alibatiza kwa maji, bali Kristo angebatiza kwa Roho (Yohana 1:26, 33). Yohana hakustahili kulegeza gidamu za viatu vya Yesu (Yohana 1:27). Kristo alikuwa bora kuliko Yohana kwani alikuwepo kabla ya Yohana (Yohana 1:30). Yesu alikuwa Mwana wa Mungu, na Yohana aliwaelekeza tu watu Kwake. (Yohana 1:34).

`Soma Isaya 40:1-5 na Yohana 1:23. Yohana anatumiaje aya hizi?`

Katika siku za njia za vumbi – tope na zilizokuwa na mawe, nyakati fulani watumishi walitumwa kumtangulia mfalme kwa ajili ya kusawazisha maeneo ya njia au barabara na hivyo pia kuondoa kona kali ili kunyoosha njia ya mfalme. Hivyo, katika utimilifu wa unabii, Yohana alikuja ili aandae mioyo ya watu kwa ajili ya Yesu.

`Ni kwa njia zipi, inatupasa kama sisi Waadventista wa Sabato, kufanya namna iyo hiyo ya huduma kama alivyofanya Yohana Mbatizaji? Ni mambo yapi yanayofanana katika miktadha hiyo miwili?`