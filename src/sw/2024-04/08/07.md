---
title:  Jifunze zaidi
date:  22/11/2024
---

Soma Ellen G. White, “Msifadhaike Mioyoni Mwenu,” Uk 275 - 295, katika Tumaini la Vizazi Vyote.

“Kama hazina ya dhahabu, ukweli ulikuwa umetolewa kwa Waebrania. Utamaduni wa Kiyahudi ukiwa na sahihi ya mbingu, ulikuwa umebuniwa na Kristo mwenyewe. Katika mifano na ishara, ukweli mkuu wa ukombozi ulifunikwa. Hata hivyo, Kristo alipokuja, Wayahudi hawakumwelewa Yeye ambaye mifano yao yote ilielekeza kwake. Walikuwa na Neno la Mungu mikononi mwao; lakini mapokeo waliyoyapata toka kizazi hadi kizazi, na fasiri ya kibinadamu ya maandiko, viliwaficha ukweli kama ulivyokuwa katika Yesu. Mambo ya maana ya kiroho juu ya Maandiko Matakatifu yalipotea. Nyumba ya hazina ya ujuzi wote ilifunguliwa wazi kwao, bali wao hawakutambua.

“Mungu hawafichi watu ukweli Wake. Kwa njia za maisha yao watu huufanya usionekane kwao. Kristo aliwapa Wayahudi uthibitisho mwingi mno unaodhihirisha kwamba Yeye alikuwa Masihi; lakini mafundisho Yake yalidai mabadiliko kamili katika maisha yao. Waliona kuwa iwapo wangempokea Kristo ingebidi waache, mapokeo yao na mambo mengine waliyoyapenda, na kule kujipenda nafsi na tabia zingine ovu. Kulihitajika kujitolea ili kuweza kupokea ukweli wa milele usiobadilika-badilika. Kwa hiyo hawakuweza kukubaliana na ushahidi wa mwisho ambao Mungu aliutoa ili kuthibitisha imani katika Kristo. Walidai kuwa wanaamini Maandiko ya Agano la Kale, na bado wakikataa kupokea ushuhuda ulioandikwa humo kuhusu maisha na tabia ya Kristo. Waliogopa kusadikishwa, wasije ongoka na kulazimika kuacha mitazamo yao ya hapo awali. Hazina ya injili, iliyo Njia, Kweli na Uzima, ilikuwa pamoja nao, lakini wao wakakataa zawadi kuu kuliko zote ambayo Mbingu zingeweza kutoa.” _—Ellen G. White, Lulu za Uzima, uk. 63, 64._

**Masawali ya Kujadili**

`1. Kweli za unabii zilizotimizwa maishani mwa Yesu zinajengaje imani?`

`2. Ni vizuizi gani vikuu vitatu au vinne vilivyoonekana kuwazuia viongozi wa kidini kumwamini Yesu? Kanuni hizo hizo zinadhihirikaje leo?`

`3. Orodhesha mambo binafsi yanayoonesha pale ujasiri wako unapokuwa leo. Ni hatua gani unazofikiria kwamba zitaimarisha imani yako?`

`4. Jibu lako kwa ajili ya swali la mwisho la somo la Jumatatu linatufundisha nini kuhusu mamlaka ya Maandiko, na kwa nini tukatae chochote kinacholeta mashaka katika Maandiko kama mamlaka ya mwisho na ya juu kabisa?`