---
title:  Ishara, Kazi na Maajabu
date:  17/11/2024
---

Zaidi ya miujiza mahususi ambayo Yohana aliitumia kuelekeza watu kwa Yesu kama Masihi, alirekodi pia mjadala mpana kuhusu ishara, matendo na maajabu ambayo Bwana Yesu aliyafanya.

Ishara na maajabu, kwa yenyewe, havikuwa vithibitisho vya Umasihi kwa sababu manabii wengi nyakati fulani hata wa uongo, nao pia walifanya miujiza. Yohana hakurekodi ishara kwa sababu zilikuwa zikielekeza kwa mtenda miujiza tu. Ishara ambazo Yohana aliandika kuzihusu zilikuwa na sifa ya kuelekeza kwa Yesu kama Masihi na kuonesha kwamba, Yeye kwa kweli, alitoka kwa Mungu, Baba Mwenyewe.

`Soma Yohana 5:17, 20, 36-38. Aya hizi zinaelezeaje uhusiano kati ya Yesu na Mungu Baba, hususan katika muktadha wa ishara hizi?`

Bwana Yesu alitumia ishara hizi kuonesha uhusiano Wake wa karibu katika kazi pamoja na Baba. Hawa wawili walikuwa mmoja. Kazi hizi zilionesha hiki;  “Baba yu ndani yangu, nami ni ndani ya Baba” (Yohana 10:38; tazama pia Yohana 14:10,11).

Kusudio la ujio wa Yesu lilikuwa ni kufanya kazi Zake Yeye aliyemtuma, ili kwamba kazi hizi zipate kudhihirishwa ulimwenguni. Yaani, Yeye alikuja ili kufanya kazi ambazo Baba alimtuma Yeye kuzifanya na kazi alizofanya zilishuhudia, kwa uwazi kabisa, kwamba Yeye alitoka kwa Baba.

Licha ya hivyo, kama ambavyo tumekwisha kuona, hata licha ya ishara zenye nguvu na shuhuda kutoka kwa watu wengi, bado watu walichagua kutokuamini.

Viongozi wa kidini walimwuliza Bwana Yesu, “Hata lini utatuhangaisha nafsi zetu? Kama wewe ndiwe Kristo, utuambie waziwazi. Yesu akawajibu, Naliwaambia, lakini ninyi hamsadiki. Kazi hizi ninazozifanya kwa jina la Baba yangu ndizo zinazonishuhudia” (Yohana 10:24,25)

Kama Yesu angetokea moja kwa moja kusema kwamba Yeye alikuwa ndiye Masihi, viongozi wa kidini - huku wakitafuta chochote ambacho wangepata dhidi Yake - wangemrukia. Kwa kujua hili, badala yake, alielekeza kwenye kazi alizozitenda. Kama Yesu angesema kuwa alikuwa ndiye Kristo, wangejitahidi kwa haraka kulikataa hilo. Lakini wangewezaje kuzikataa ishara, zile kazi na miujiza? Hizi zilikuwa shuhuda zenye nguvu kwamba Yeye alikuwa nani na kuwa alitokea wapi.

`Tunawezaje kujilinda dhidi ya kuwa na mioyo migumu tunayoiona kati ya viongozi hawa wa kidini? Inawezekana tukawa tukipambana dhidi ya kazi ya Mungu maishani mwetu kwa njia zipi?`