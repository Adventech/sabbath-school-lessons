---
title:  Nafasi Yenye Mamlaka ya Maandiko
date:  18/11/2024
---

Zaidi ya ishara na shuhuda mahususi alizozitumia Yohana kuonyesha kuwa Yesu ni Masihi, Yohana pia alitumia uthibitisho wa mamlaka ya Agano la Kale na unabii wake, uliotabiri kazi ya Kristo. Agano la Kale ni kiini, sio tu kwa Injili ya Yohana bali kwa Agano Jipya lote. Uthibitishwaji wa Yesu, kwamba Alikuwa nani, kwamba Alitoka wapi, Alifanya nini, na Atafanya nini - msingi wake upo kwenye Maandiko, kulingana na muktadha huu, ni Agano la Kale.

`Soma aya zifuatazo: Yohana 5:39, 40, 46, 47. Je, yanatufundisha nini kuhusu mtazamo wa Yesu kwa mamlaka ya Maandiko?`

Kote katika vitabu vya Injili, kila mara, Bwana Yesu anaonesha mamlaka ya Maandiko kama shahidi Wake wa msingi. Kwa mfano, Bwana Yesu anatumia matukio kutoka kwenye Agano la Kale kusaidia katika kumwonesha Yeye na kile Anachotenda.  Suala lifuatalo ni mojawapo, ambapo anachukua tukio kutoka Hesabu 21:5-9. “Na kama vile Musa alivyomwinua yule nyoka jangwani, vivyo hivyo Mwana wa Adamu hana budi kuinuliwa” (Yohana 3:14). Hapa, Bwana Yesu harejei tu kwenye kisa husika, bali kwa kukitumia katika kumwonesha Yeye Mwenyewe, kimsingi anatupatia ufasiri wenye mamlaka wa kile ambacho kisa kilikusudiwa kuwasilisha.

Vivyo hivyo, siyo Bwana Yesu tu, bali wengine pia, wanatumia Agano la Kale kumwonesha Yesu. Kwa mfano, mapema katika kitabu cha Yohana. tunasoma maneno ya Filipo: “Tumemwona yeye aliyeandikiwa na Musa katika torati, na manabii” (Yohana 1:45)

Soma aya zifuatazo: Yohana 13:18; Yohana 17:12 na Yohana 19:24, 28, 36. Je, haya yanafundisha nini kuhusu mamlaka ya Maandiko kama yalivyoeleweka kwa Yesu na Yohana? Hili linatuambia nini kuhusu nafasi muhimu ya Maandiko yote ipaswavyo kuwa kwa ajili ya imani yetu, vilevile?

`Je, ni nguvu gani leo ambazo ama kwa uwazi au kwa hila zinafanya Kazi katika kudhoofisha  imani yetu kwa mamlaka ya Biblia? Njoo na jibu lako kwenye darasa siku ya sabato`