---
title:  Roho Mtakatifu
date:  11/12/2024
---

Roho Mtakatifu hatajwi kwa umaarufu katika Injili ya Yohana kama vile Baba na Mwana. Hata hivyo, jukumu lake ni muhimu kwa mafanikio ya utume wa Yesu.

`Soma Yohana 1:10-13. Andiko hili linatufundisha nini kuhusu umuhimu wa Roho Mtakatifu kwa uongofu?`

Kwenye sura ya kwanza ya Yohana. tunaweza kuona jinsi jukumu la Roho Mtakatifu lilivyo kiini chake. Yohana anatuambia kwamba wote waliolipokea Neno (yaani, kadiri ya waliomwamini) wakawa watoto wa Mungu, wale “waliozaliwa, si kwa damu, wala si kwa mapenzi ya mwili, wala si kwa mapenzi ya mtu, bali kwa Mungu” (Yohana 1:13). Hii inatoka tu kwa kazi ya Roho Mtakatifu.

`Aya zifuatazo zinaelezea nini kuhusu utendaji wa Roho Mtakatifu? Yohana 3:5-8, Yohana 6:63, Yohana 14:26, Yohana 15:26, Yohana 16:7-11.`

“Katika kuwaeleza wanafunzi Wake kazi ya Roho Mtakatifu, Yesu alitaka kuwatia moyo kwa furaha na tumaini lililomtia moyo Yeye Mwenyewe. Alifurahi kwa sababu ya msaada mkubwa aliokuwa anautoa kwa kanisa Lake. Roho Mtakatifu alikuwa ndiye kipawa cha juu zaidi kuliko karama zote ambazo Yeye angeweza kuomba kutoka kwa Baba Yake kwa ajili ya kuwafurahisha watu Wake. Roho alikuwa atolewe kama wakala awezaye kuongoa, na bila huyu dhabihu ya Kristo isingekuwa na faida. Nguvu ya uovu ilikuwa nayo imeimarika kwa karne nyingi, na kujisalimisha kwa watu kwa utekwaji huu wa kishetani ulilikuwa wa ajabu. Dhambi ingeweza kupingwa na kushindwa tu kupitia kwa uwakala mkuu wa Nafsi ya Tatu ya Uungu, ambaye angekuja bila nguvu bandia, lakini katika utimilifu nguvu ya Mungu” _—Ellen G. White, Tumaini la Vizazi Vyote, uk. 284_

Ni baraka iliyoje, basi, kumpokea Roho Mtakatifu, anayethibitisha kwamba Mungu ni kweli (Yohana 3:33). Roho ndiye asadikishaye juu ya dhambi, na haki, na hukumu (Yohana 16:8-11). Kwa hivyo, ufunguo kwetu kujua lililo sahihi, lililo kweli, na lililo jema ni sisi kusalimisha mantiki zetu na uzoefu wa maisha kwa Neno la Mungu  kwa njia ya nguvu inayosadikisha na inayoshawishi ya Roho Mtakatifu.