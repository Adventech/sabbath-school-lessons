---
title:  Kukaa Ndani ya Yesu
date:  26/12/2024
---

`Soma Yohana 12:32. Ni kwa njia zipi kauli hii ya kuvutia inaelezea mamlaka ya Yesu Kristo?`

Kama tulivyoona katika somo lote la robo hii, Injili ya Yohana inatuvuta kwa Yesu, lakini ikiwa tu tuko tayari kumjua Mungu na kufanya mapenzi Yake. Katika Injili yote ya Yohana. watu wanaokutana na Yesu ama wanakubali nuru na kukua au huikataa nuru na kuwa vipofu. Nikodemo, yule mwanamke kisimani, yule diwani, mtu yule katika birika la Bethzada, wale 5,000 waliolishwa mikate na samaki, ndugu za Yesu, viongozi wa kidini, mtu aliyezaliwa kipofu, Mariamu na Martha, Pilato wote walikutana na Yesu na kufanya chaguzi kuhusu kweli na nuru aliyoileta.

Teolojia kutoka chini huanza na hoja ya kibinadamu ili kuamua na kuchunguza kuwepo na asili ya Mungu. Mtazamo wa kibinadamu—wenye dosari, ulioanguka, wenye ubaguzi, unachukua nafasi ya kwanza badala ya Mungu, mtakatifu, mkamilifu, anayejua yote. Teolojia kutoka chini ina uhakika wa kuwapotosha watu, kama ilivyofanya zamani na itafanya katika siku zijazo (Tazama Ufu. 14:1-12), wakati hekima ya kibinadamu, ikitafuta kuchukua nafasi ya Mungu, itajaribu kulazimisha ibada ya uongo juu ya dunia.

`Soma Yohana 15:1-11. Ni nini siri ya ukuaji wa kiroho na afya?`

Siri ni kuendelea kushikamana na Yesu. Yeye ni Neno la Mungu Mkate wa Uzima, Nuru ya ulimwengu, Mlango wa kondoo, Mchungaji Mwema, Ufufuo na Uzima, Njia, Kweli na Uzima, na Mzabibu wa Kweli.

Washirika wa Uungu na Neno Lao, Biblia, ni kama sumaku. Wasipopingwa, watatuvuta Kwao. "Sauti ya Mungu inazungumza nasi kupitia Neno Lake, na kuna sauti nyingi ambazo tutazisikia; lakini Kristo amesema tujihadhari na wale watakaosema, Kristo yupo hapa au yuko kule. Basi tutajuaje kwamba hawana ukweli, kama tusipoleta kila kitu katika Maandiko?” _— Ellen G. White, The Advent Review and Sabbath Herald, Aprili 3, 1888._ Na kisha, ni lazima tuyasalimishe maoni yetu wenyewe kwa yale yaliyowasilishwa katika Neno la Mungu.