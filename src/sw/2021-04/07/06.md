---
title: 'Si Kwa Ajili ya Haki Yenu'
date: 11/11/2021
---

Kiini cha dini ya Kikristo, kwa dini zote za kibiblia, kwa kweli ni mada kuu ya kuhesabiwa haki kwa imani tu. "Maana maandiko yasemaje? Ibrahimu alimwamini Mungu, ikahesabiwa kwake kuwa haki" (Rum. 4:3). 

Ellen G. White alieleza kwa uzuri sana namna hii: “kuhesabiwa haki kwa imani ni nini? Ni kazi ya Mungu katika kuulaza utukufu wa mwanadamu katika mavumbi, na kumtendea mwanadamu kile ambacho hakiko katika uwezo wake kujitenda mwenyewe. Watu wanapoona kutostahili kwao, wanajiandaa kuvikwa kwa haki ya Kristo.” _—Ellen G. White, The Faith I Live By, uk. 109.`

Zaidi ya swali, unapozingatia Mungu ni nani, na jinsi alivyo mtakatifu, ukilinganisha na sisi ni nani, na jinsi tulivyo waovu tukilinganishwa naye —ingelihitaji tendo la ajabu la neema kutuokoa. Na ilikuwa hivyo: tendo la neema lilitokea msalabani, kwa Kristo, asiye na hatia, kufa kwa ajili ya dhambi za wenye hatia. 

`Ukiwa na muktadha huu akilini, soma Kumbukumbu la Torati 9:16. Ni nini Musa anawaambia watu hapa kinachofunua kwa namna ya kuvutia uhalisia wa neema ya Mungu kwa wasiostahili? Ni kwa namna gani kile kilichotokea hapa kinaakisi kanuni ya kuhesabiwa haki kwa imani?`

Kama mtu angetoa muhtasari wa fundisho la Paulo kuhusu injili, huenda ungepatikana katika kirai kutoka katika Kumbukumbu la Torati 9:5, “Si kwa haki yako, wala kwa unyofu wa moyo wako” Mungu atakuokoa. Badala yake, atakuokoa kwa sababu ya ahadi za “injili ya milele” (Ufu. 14:6), ahadi tuliyopewa “si kwa kadiri ya matendo yetu sisi, bali kwa kadiri ya makusudi yake yeye na neema yake. 

Neema hiyo tulipewa katika Kristo Yesu tangu milele” (2 Tim. 1:9, tazama pia Tit. 1:2). Ikiwa ahadi tulipewa “tangu milele,” kwa hakika isingeweza kuwa kutokana na matendo yetu kwa sababu hata hatukuwepo “tangu milele,” na hivyo hakukuwa na matendo. 

Kwa kifupi, licha ya makosa yako, kasoro zako, shingo yako ngumu, Bwana anaenda kufanya kazi hii ya kushangaza kwa ajili yako na ndani yako. Hivyo, kama matokeo, Bwana anakuamuru kumtii yeye na sheria zake. Ahadi tayari imetolewa na kufikishwa: matendo yako, utii wako, hata kama ni mema sana (ambayo sivyo), siyo njia ya wokovu wako. Badala yake, ni matokeo. 

Bwana amekuokoa kwa neema; sasa, na sheria yake ikiwa imeandikwa moyoni mwako na Roho yake anakuwezesha, nenda uitiisheria yake.