---
title: Ufafanuzi
date: 12/11/2021
---

*Mafungu Muhimu:* 

Wagalatia 2:21, Kumbukumbu la Torati 9:16, 

*Lengo la Somo:* 

Eze. 28:15, Zab. 119:29, Zab. 119:41—45, Zab. 119:70, Zab. 119:92—97,

### I: Muhtasari

Mshika sheria mara nyingi ameshutumiwa kwa kuwa mshupavu mno wa sheria pasipo akili na ufahamu, mfuasi wa dini isiyoendelea. Madai haya si ya haki. Sheria, kama inavyoeleweka katika Israeli, inamaanisha, kinyume chake, mwangaza unaosaidia safari ya mtu ya kiroho na kusaidia kupiga hatua. Mtunga Zaburi analinganisha sheria na “taa ya miguu yangu na mwangaza wa njia yangu” (Zab. 119:105)

Somo hili lipo katika neno la Kiebrania Torah, inayohusianishwa na neno au, maana *“nuru.”* wakati mtu anapotembea njiani wakati wa usiku, taa katika miguu ya mtu haitaangazia nuru tu katika njia, pia itafukuzia mbali nyoka. Kielezo cha mtunga shairi kwa hiyo kimetafsiri kazi mbili za sheria: kuangaza, kufundisha, na kwa hiyo kumsaidia mtu kutembea kwenda mbele, lakini pia kukinga na hatari na kuhakikisha usalama wa mtu aliye katika kutembea. 

Nabii Isaya anataja uhusiano uo huo anaposema kwamba ikiwa watu hawana sheria “kwa hao hapana asubuhi” (Isa. 8:20). Sheria ambayo ni nuru ni udhihirisho wa neema ya Mungu kwa watu wake. Nuru hii itatusaidia kutembea na hivyo kusalimika katika njia hatari na yenye giza. Kwa maana hiyo, sheria inatolewa ili kwamba tuweze “kuishi.” Katika somo hili, tutachunguza uhusiano wa fumbo baina ya sheria na neema ya Mungu. 

*Mada ya Somo:*

- *Neema na Sheria:* Kuna uhusiano gani kati ya neema na sheria na zinahusianaje katika maisha ya waumini? 

### Sehemu ya II: Ufafanuzi

Kitabu cha Kumbukumbu la Torati, huenda, ni zaidi ya kitabu chochote katika Agano la Kale, ambapo neema na sheria zimefungamanishwa pamoja kwa namna ambayo inaweza kuwa vigumu kuona kimoja kikiwa mbali na kingine. Musa anapozungumzia sheria, kimsingi anafikiria kuhusu neema, Sheria inaeleweka katika kitabu hiki kama alama ya agano. Hii ndiyo sababu sheria na neema vinahusiana kutokana na mtazamo wa kiungu na wa kibinadamu pia. Kwa Mungu, sheria ni njia ya kufanya mapenzi yake yafanyike duniani kupitia kwa uwepo wa mwanadamu na historia. 

Kwa Israeli, sheria ni ishara dhahiri ya mwitikio wake kwa Mungu na uhusiano wake wa agano na Bwana. Kwa maneno mengine, sheria ndiyo inayoifanya neema ionekane thabiti, katika uhalisi wa historia na maisha; neema ndiyo inayoifanya sheria kuwezekana, kustahimilika, na kutimilizwa uzoefu wa maisha. 

*Neema Huja Kabla na Huongoza Kwenye Sheria.*

Mchakato huu ndio ujumbe wa kwanza Adamu anaousikia katika amri ya kwanza ya Mungu. Mara ya kwanza neno *tsawah “amri,”* linapotumika linarejelea neema: “Bwana Mungu akamwagiza huyo mtu, akisema, ‘Matunda ya kila mti wa bustani waweza kula’ ” (Mwa. 2:16). Amri ya kutokula matunda ya mti wa ujuzi wa mema na mabaya inatanguliwa na zawadi ya Mungu ya miti yote ya bustani. 

Vivyo hivyo, kitabu cha Kumbukumbu la Torati kinaanza kwa neema ya Mungu, kile alichowatendea watu wake, na zawadi yake ya nchi. Ndipo, kutokana na ukumbusho huu thabiti wa kihistoria Mungu anakwenda katika sheria na kuwataka watu wake kuishika sheria. 

Mchakato huu unaonekana katika muundo wa agano wa kitabu cha Kumbukumbu la Torati na unarudiwa katika kitabu chote. Amri Kumi huanza kwa uthibitisho huu: “Mimi ni Bwana, Mungu wako, niliyekutoa katika nchi ya Misri” (Kum. 5:6). Ni utambuzi wa kile Bwana alichowatendea unaowaongoza Israeli katika utii wa amri za Mungu: 

“Mmeona jinsi nilivyowatendea Wamisri, na jinsi nilivyowachukua ninyi juu ya mbawa za tai, nikawaleta ninyi kwangu mimi. Sasa basi ikiwa mtaitii sauti yangu kweli kweli, na kulishika agano langu...” (Kut. 19:4, 5)

Zingatia kwamba wito wa “kutii” *(shama‘)*, unaoanza kwa neno “kwa hiyo,” unafuata, na pia ni matokeo ya moja kwa moja ya kile Mungu alichowatendea.

Katika Zaburi 119, shairi zuri zaidi juu ya sheria na neema katika Biblia yote, mtunga Zaburi anaanza kwa kuangalia neema, “fadhili zako zinifikie na mimi... Wokovu wako sawa sawa na ahadi yako” (Zab. 119:41). Kisha anakwenda hatua inayofuata ambayo ni sheria: “Nami nitaitii sheria yako daima” (Zab. 119:44). Kitabu cha Kumbukumbu la Torati kinasema kwamba ni “kwa sababu Bwana anawapenda” (Kum. 7:8) “basi zishike amri [Zake]" (Kum. 7:11). 

Kwa kiwango cha kibinadamu, ni kwa kumpenda Mungu ndipo watu wake wanaweza kufurahia kuzishika amri Zake. Mtunga Zaburi anashangaa, “Mimi nimeifurahia sheria yako” (Zab. 119:70, linganisha Zab. 119:174), au “Sheria yako naipenda mno ajabu” (Zab. 119:97). 

*Mjadala na Maswali ya Tafakari:* Kwa nini utii kwa amri za Mungu ndiyo mwitikio wa kimantiki na wa dhati kwa neema yake na tendo la wokovu? Kwa nini lazima tendo liongoze kwenye tendo? Ungeweza kufikiri nini juu ya mwanasiasa ambaye anafanya kampeni iliyojengwa juu ya matamanio ya kuhisi tu pasipo rejea yoyote kwa miradi na mipango ya kushughulikia matatizo ya kiuchumi na ya kijamii? Sababu zipi zinathibitisha upendo wa mtunga Zaburi kwa sheria? 

*Sheria na Neema* 

Sheria inafasiliwa kama kipawa toka kwa Mungu ... Kitenzi *natan*, “toa,” kinatumiwa na Mungu kumaanisha sheria: “Torati hii yote, ninayoiweka [natan] mbele yenu leo” (Kum. 4:8). Amri Kumi “zimetolewa” na Mungu (Kut. 24:12). Mtunga Zaburi ataitambulisha sheria kihalisi kama neema: “Unineemeshe kwa sheria yako” (Zab. 119:29). 

Tafsiri nyingine inasema “unirehemu na kunifundisha sheria yako.” Hivyo, mtunga Zaburi anapata uzoefu wa sheria ya Mungu maishani mwake kama neema, njia ya uhuru: “Nami nitakwenda panapo nafasi” (Zab. 119:45). Katika Agano Jipya, Yesu anatoa mwangwi wa mtazamo huu anapowafundisha wanafunzi wake kwamba ni katika maneno yake ya kweli ndipo watakapopata uhuru (Yn. 8:32; linganisha Yak. 1:25; Yak. 2:12).

Inavutia kwamba neno la kawaida la Kiebrania linalotaja sheria katika Agano la Kale ni *Torah*, linalomaanisha, *“kuonesha njia.”* Hili ni neno ambalo kwa kawaida linahusishwa na njia iliyooneshwa na kuhani. Mfano mmoja halisi wa uelewa huu wa neno hili unapatikana katika Hagai 2:11, ambapo Bwana anamwelekeza nabii kumuuliza kuhani njia, mwongozo, katika jambo fulani maalumu. Sheria ni neema kwa sababu inatupatia njia ya kutoka katika shida, njia ya uzima, njia ya uhuru. 

*Mjadala na Maswali ya Tafakari:* 

Ni kwa namna gani kufanana kwa sheria na neema kunaathiri wokovu? Kwa kuzingatia Ezekieli 28:15, 16, kwa nini sheria inapatikana mbinguni, ingawa hakuna dhambi huko (angalau baada ya Lusifa na malaika walioanguka kufukuzwa)? Kwa nini sheria ni udhihirisho wa tabia ya Mungu, na kwa hiyo ni njia ya kuelewa na kumpenda Mungu? Soma Amri Kumi na onesha neema kwa kila moja ya amri na kueleza kwa nini zinafanya neema iwepo katika sheria. 

*Wema wa Sheria* 

Sheria ya Mungu kama andiko ni nzuri. Ni kazi bora ya fasihi. Mungu “hakufanya” tu neema kwa kutoa Amri Kumi; pia alizipanga kwa namna ya ustadi. Zoezi lifuatalo liliandaliwa kukusaidia kutambua wema wa amri za Mungu: 

- Kwanza, soma andiko la Biblia ili tu kutambua uzuri wa ujumi. 
- Chunguza ufanani kati ya amri tano za kwanza (1, 2, 3, 4, 5) na amri tano za pili (6, 7, 8, 9, 10). Linganisha amri hizo kwa kuelekeana (1 na 6 huhusianisha kumuua mwanadamu yeyote mwenye mfano wa Mungu na upekee wa Mungu; 2 na 7 huhusianisha ibada ya Sanamu na uzinzi; 3 na 8 huhusianisha kuiba kwa kiapo cha uongo; 4 na 9 huhusianisha uvunjaji wa Sabato na ushahidi wa uongo; 5 na 10 huhusisha kuheshimu wazazi na kutamani mwenzi wa mtu mwingine). Ni somo gani unatoa katika kila ufanani?

*Mjadala na Maswali ya Tafakari:* 

Kwa nini Sabato ipo katikati ya Amri Kumi? Ni masomo gani unapata kutokana na kuwekwa kwa Sabato katika nafasi ya katikati? Kuvunja amri ya nne kunaathirije utunzaji wa amri zingine? Sabato inatoaje muhtasari wa uhusiano kati ya sheria na neema? Linganisha amri ya nne na ya tano. Ni mawazo gani yanayojirudia yanayopatikana pote katika amri hizi mbili? Ni masomo gani unatoa katika uhusiano huu? 

### Sehemu ya III: Matumizi Maishani

Mke wa mchungaji mwenye kujitolea aliugua sana. Mchungaji aliomba tena na tena, lakini mke wake hakupona kamwe. Alimkasirikia Mungu na kuamua kuacha kazi yake ya uchungaji kwa sababu Mungu hakufanya muujiza aliokuwa anauomba. 

*Mjadala na Maswali ya Tafakari:* Hiki kisa cha kweli kinahusianaje na uzoefu wako binafsi na Mungu? Azma yako ni nini katika utii wako kwa amri za Mungu? Ni kwa kiwango gani unazishika amri za Mungu ili kwamba ubarikiwe na Mungu? Ni nini uzoefu wako binafsi wa uhusiano kati ya sheria na neema maishani mwako? 

Kuna *Midrash* (hadithi yenye mafundisho) ya marabi katika desturi ya kale ya Kiyahudi inayotoa maoni juu ya mkakati wa Mungu wa kijiografia mgumu wakati alipotoa Torati. Kwa nini Mungu hakuitoa Torati katika nchi ya Israeli au katika nchi ya Rumi au katika nchi ya Uyunani? Kila taifa lilikuwa na haki ya kufikiri kwamba wangestahili heshima hiyo. Sababu iliyomfanya Mungu achague eneo lisilomilikiwa na yeyote ili kutoa Torati ni kuepuka aina yoyote ya kujivuna kama nchi kwa habari ya sheria, na kumruhusu mtu yeyote yule anayeitaka kuichukua. 

*Maswali ya Tafakari:* Kwa nini tangazo la imani ya kidini lililozoeleka “Najivunia kuwa Mkristo” au hata “Najivunia kuwa Mwadventista wa Sabato” halifai (soma 1 Kor. 1:31; linganisha Zab. 34:3)? Ni kwa vipi kujivunia taasisi ya heshima kunaweza kuathiri ufanisi wa utume?