---
title: 'Sheria Mbinguni'
date: 07/11/2021
---

Mungu ni Mungu wa upendo, na upendo ni kanuni inayotawala tabia yake na msingi wa serikali yake. Na kwa sababu Mungu anatutaka tumpende kama mwitikio wa upendo wake, ametuumba kama viumbe wa kimaadili wenye uhuru wa kimaadili, uhuru wenye asili katika upendo. 

Na katika kiini cha dhana ya uhuru wa maadili ni sheria ya maadili. Vipande vidogo mno vya ndani ya atomu, mawimbi ya bahari, kangaruu, ingawa vinafuata kwa kiasi fulani sheria ya asili, havifuati wala kuhitaji sheria ya maadili. Ni viumbe wa kimaadili tu wanahitaji sheria ya maadili, ambayo ndiyo sababu hata mbinguni Mungu anayo sheria ya maadili kwa ajili ya malaika. 

`Soma Ezekieli 28:15, 16, inayozungumzia anguko la Lusifa mbinguni. “Uovu” ulionekana ndani yake, naye pia “alitenda dhambi.” Kutumiwa kwa maneno haya hapa, kwa muktadha wa mbinguni, kunafunua nini kuhusu uwepo wa sheria ya maadili mbinguni?`

“Uovu” na “kutenda dhambi” pamoja ni maneno yanayotumiwa hapa miongoni mwa wanadamu. Lakini Andiko limetumia neno lile lile kwa kile kilichotokea mbinguni, katika sehemu nyingine ya uumbaji wenyewe. Hili linapaswa kutuambia jambo kuhusu kile kilichopo mbinguni, na duniani vile vile. 

"Tusemeje, basi? Torati ni dhambi? Hasha! Walakini singalitambua dhambi ila kwa sheria; kwa kuwa singalijua kutamani, kama torati isingalisema, ‘Usitamani’ ” (Warumi 7:7). Ni kwa vipi inawezekana wazo lile lile, angalau katika kanuni, liwepo mbinguni, ambapo viumbe wa kimaadili —malaika —wapo, pia? 

Ellen G. White anaeleza: “Mapenzi ya Mungu yameelezwa katika amri za sheria yake takatifu, na kanuni za sheria hii na kanuni za mbinguni. Malaika wa mbinguni hawafikii maarifa ya juu sana zaidi ya kuyajua mapenzi ya Mungu, na kuyafanya mapenzi yake katika huduma ya juu zaidi ambayo inaweza kuhusisha nguvu zao.” _—Thoughts From the Mount of Blessing, uk. 109.`

Mbinguni, dunia —haidhuru: ikiwa Mungu ana viumbe wa kimaadili, atakuwa na sheria ya maadili kuwatawala, na uvunjaji wa sheria hiyo, mbinguni au duniani, ni dhambi. 

`Kwa nini dhana ya sheria ya maadili haitenganishwi na dhana ya viumbe wa maadili? Pasipo hiyo sheria, ni nini kingefasili kilicho cha maadili na kisicho?`