---
title: 'Agano na Injili'
date: 10/10/2021
---

Kote katika Biblia, agano na injili vinatokea pamoja. Ingawa wazo la agano lilikuwepo kabla ya taifa la Israeli _(kwa mfano, agano la Nuhu)_, na ingawa ahadi ya agano iliwekwa kabla ya taifa la Israeli kuwepo, lilionekana kuwepo kupitia kwa Mungu kukutana na watu wake, kuanzia kwa baba zao, wazee wao. 

Na hata tangu mwanzo, ukweli mkuu wa agano ulikuwa injili: wokovu kwa imani pekee. 

`Soma Mwanzo 12:1—3, Mwanzo 15:5—18, na Warumi 4:1—5. Ni ahadi ipi ya agano aliyopewa Abramu (baadaye Ibrahimu), na ni kwa namna gani injili inafunuliwa katika agano hilo?`

Ibrahimu alimwamini Mungu, aliziamini ahadi za Mungu kwake, na hivyo akahesabiwa haki mbele za Mungu. Tamko hili, hata hivyo, halikuwa neema rahisi: Ibrahimu alijitahidi kushikilia upande wake Wa agano kwa utii, kama vile inavyoonekana katika Mwanzo 22, katika mlima Moria. Pamoja na yote hayo, hata hivyo “imani yake imehesabiwa kuwa haki” (Rum. 4:5). Hiyo ndio sababu karne nyingi baadaye, Paulo alimtumia Ibrahimu kama kielelezo cha kuishi kwa kushika ahadi za agano Mungu alizoweka na watu wake. 

Mada hii inatoa mwangwi katika Biblia yote. Paulo aliibua tena wakati mwingine katika Wagalatia 3:6, ambapo tena ananukuu Mwanzo 15:6, kuhusu imani ya Ibrahimu ... “akahesabiwa haki,” na kurejelea nyuma katika ahadi iliyotolewa kwanza kwa Abramu kuhusu mataifa yote kubarikiwa kupitia uzao wake (Gal. 3:9). Ahadi za agano zinatolewa kwa wote, Wayahudi na Wamataifa, “walio wa imani” (Gal. 3:7) na hivyo, ambao wanahesabiwa haki pasipo matendo ya sheria—haidhuru ni kiasi gani wanawajibika, kwa sababu ya agano, kuitii sheria. 

Hata wakati Yeremia anazungumzia kuhusu agano jipya, anafanya hivyo katika muktadha wa sheria: “ ‘Bali agano hili ndilo nitakalofanya na nyumba ya Israeli, baada ya siku zile, asema Bwana; Nitatia sheria yangu ndani yao, na katika mioyo yao nitaiandika; nami nitakuwa Mungu wao, nao watakuwa watu wangu’ ” (Yer. 31:33), ikiakisi lugha inayorudi nyuma katika kitabu cha Mambo ya Walawi, "Nami nitakwenda kati yenu, nami nitakuwa Mungu wenu, nanyi mtakuwa watu wangu" (Law. 26:12).

`Ni kwa namna gani wazo la agano la sheria na injili linaendana kikamilifu kabisa na Ujumbe wa Malaika Watatu wa Ufunuo 14, ujumbe wa Mungu wa onyo la mwisho kwa ulimwengu?`