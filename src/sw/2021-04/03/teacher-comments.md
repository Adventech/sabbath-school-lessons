---
title: Ufafanuzi
date: 15/10/2021
---

*Fungu Kuu:* Mwanzo 17:7.

*Lengo la Somo:* Mwa. 12:1—3; Mwa. 15:6, 18; Kut. 2:24; Kum. 4—5; Rum. 4:1—5.

### I: Muhtasari

Kama ambavyo imekwisha oneshwa katika somo la utangulizi, muundo wa kitabu cha Kumbukumbu la Torati umefuata mtindo wa mikataba ya kale ya agano. Hii ni ishara ya wazi kwamba kusudi kuu la kiteolojia la somo la mwisho la Musa ni juu ya agano la Mungu na watu wake. Ingawa dhana ya agano ni ya kale —neno *berit,* “*agano*,” linatumiwa kwa mara ya kwanza katika simulizi ya Nuhu kurejelea agano la Mungu la ulimwengu wote na wanadamu (Mwa. 6:18; linganisha Mwa 9:13) —ni kwa Ibrahimu tu ambapo neno hili linatumiwa kwa mara ya kwanza kurejelea agano maalumu la Mungu na watu wake (Mwa. 15:18). 

Katika kitabu cha Kumbukumbu la Torati, neno “agano” linatokea mara 27 na linatumika kwa mara ya kwanza humo katika sura ya 4 (Kum. 4:13). Kwa sababu Mungu ni wa milele, sifa ya kwanza ya agano lake ni kwamba ni “agano la milele” (Mwa. 17:7). Somo letu kuhusu “agano” katika juma hili litatusaidia kuelewa mahusiano ya Mungu na watu. 

*Mada za Somo:*

- *Mungu wa Uzima:*

Bwana aliweka agano lake na Israeli, si kwa sababu yao na walivyokuwa lakini sababu yake mwenyewe, na jinsi alivyo -Mungu wa uzima. 

- *Watu Wateule:*

Kwa sababu ya uaminifu wa Mungu kwa baba zao, ameichagua Israeli kuwa watu wake wa agano. 

- *Watu Watakatifu:*

Wakiwa wameitwa na Mungu wa uzima kuwa watu wa agano, wanapaswa pia kuwa watu watakatifu vile vile. 

### Sehemu ya II: Ufafanuzi

Baada ya kuwakumbusha watu kuhusu matukio ya wakati uliopita jangwani, Musa anaendelea kuelezea kwamba ni katika manufaa yao sasa kudumu kwa Mungu na kubakia waaminifu kwa masharti ya agano lao na Mungu “leo.” Kwa kusudi hilo, Musa anatumia hoja mbili. Kwanza, watu ni lazima wadumu kuwa waaminifu kwa sababu ya vile alivyo Mungu "leo" —Yeye ni Mungu wa uzima. Pili, watu lazima wadumu kuwa watii kwa Mungu kwa sababu ya wao ni akina nani “leo” —watu wake wateule na, kwa hiyo, watu wake watakatifu. 

*Mungu wa Uzima*

Agano la Mungu linaanza na Mungu, ambaye ndiye aliyeanzisha agano na watu wake, sio kwa sababu ya kuwa kwao walivyokuwa, si kwa sababu ya thamani yao, lakini kwa sababu ya jinsi Yeye alivyo. Hii ndiyo sababu ya agano kuanzishwa kwanza katika msingi wa matendo ya Mungu ya wokovu kwa niaba ya watu wake: “Macho yako yameona yote aliyowatenda Bwana” (Kum. 3:21). Ni agano la neema. Mungu aliwaokoa Israeli si kwa sababu ya kile walichofanya —walikuwa watu wasiostahili na waasi —bali kwa sababu ya neema yake. 

Ni ajabu na muhimu kwamba kirai kile kile kinatumika tena katika sura inayofuata (Kum. 4:3) kuwakumbusha Israeli juu ya kile Mungu alichofanya dhidi ya wale waliomfuata Baal-peori. (linganisha na Hes. 25:1—9). Somo la msingi ambalo linatokana na hivi visa viwili ni kwamba njia pekee ya kusalimika ni kushikamana na Mungu pekee ni "kusikiliza" na “kufundisha” maelekezo yake "mpate kuishi" (Kum. 4:1). 

Kanuni hii inatamkwa wazi katika Mambo ya Walawi 18:5, “Kwa ajili ya hayo mtazishika amri zangu na hukumu zangu; ambazo mtu akizitumia ataishi kwa hizo; mimi ndimi Bwana.” Maana halisi ya kanuni hii ni kuepuka ibada ya sanamu, onyo ambalo linachukua sehemu kubwa ya sura (Kum. 4:15—40). Kwa kuwa ibada ya sanamu ndiyo njia hasa ambayo ingesababisha watu wa Mungu kwenda mbali na Mungu na hivyo kuwa mbali na uzima. 

Musa anaielezea ibada ya sanamu kama mchakato ambao unaanzia ndani yetu wenyewe; kwa kuwa ibada ya sanamu ni ibada ya kile tunachofanya, ya vile tulivyo. Hii ndiyo sababu Musa anashauri: “Jihadharini nafsi zenu” (Kum. 4:15). Hii ndiyo sababu amri ya kwanza ambayo inatokana na uthibitisho wa tendo la Mungu la wokovu (Kum. 5:6) ni amri ambayo inaeleza kwamba kuna Mungu mmoja tu (Kum. 5:7), ambayo inafuatwa na amri inayokataza ibada ya sanamu (Kum. 5:8). Hii ndiyo sababu pia katika muktadha ule ule, amri ya kuitunza Sabato inathibitishwa na tendo la Mungu la Wokovu (Kum. 5:15), na kwa nini kurudiwa kwa Amri Kumi kunafuatwa na wito wa kumpenda Mungu (Kum. 6:1—9), inayomaanisha yale yale mahusiano ya kipekee (tazama somo linalofuata). 

*Mjadala na Maswali ya Tafakari:* Soma Mithali 3:1, 2. Kwa nini sheria ya Mungu ni nzuri kwa uzima wetu? Ni kwa njia zipi sheria ya Mungu inatuokoa toka mautini? Kwa nini amri ya Sabato katika Kumbukumbu la Torati 5:15 inarejelea wokovu wa Israeli badala ya uumbaji wa ulimwengu (linganisha na Kut. 20:11)? 

*Watu Wateule*

Hoja nyingine ya Musa kuwashawishi watu wake kuzishika amri za Mungu inawahusu watu wenyewe kwa kuwa wamechaguliwa na Bwana (Kum. 7:6). Mara moja, Musa anaeleza bayana kwamba Mungu aliwachagua watu hawa, sio kwa sababu wao ni bora—kuliko watu wengine, lakini kwa sababu tu ya uaminifu wake kwa kiapo alichowaapia baba zao (Kum. 7:8) na kwa sababu anawapenda (Kum. 7:8). Na kwa sababu anawapenda watu wake, Mungu ni mwenye wivu (Kum. 4:24; Kum. 6:15) na hatavumilia mioyo ya watu wake kugawanyika kati yake na upendo kwa miungu wengine. 

Kuzungumzia “wivu” kuhusiana na Mungu inaweza kushangaza kwa baadhi ya watu kwa sababu “wivu” kwa ujumla unahusishwa na kosa na hali ya dhambi ya mwanadamu. Lakini huku kumwelezea Mungu kama “*mwenye wivu*” kunathibitisha kuwepo kwa fumbo. Mwandishi wa Biblia anatumia hiyo sifa ya kibinadamu kuashiria upendo wa Mungu wenye shauku nyingi na wa kipekee kwa watu wake. Kama vile Mungu anavyoelezewa kama “*Mmoja*,” wa pekee, anawachukulia watu wake kama wa pekee, kwa sababu anawapenda. 

*Mijadala na Maswali ya Tafakari:* 

Kwa nini ilikuwa muhimu kwa Mungu kuchagua kundi la watu fulani maalumu, Israeli, kawa chombo chake kwa ajili ya kupitisha ukweli kuhusu wokovu wa kiulimwengu? Kwa nini upendo wa Mungu kwa kundi moja maalumu la watu, Israeli, kwa pamoja haufanani na upendo maalumu wa Mungu kwangu? Kuna hatari gani ya kufikiri kuwa Mungu ananipenda zaidi ya wengine? Na bado, ni kwa kiwango gani wazo hili lina jambo fulani sahihi ndani yake? 

*Watu Watakatifu*

Kwa upande mwingine, kama vile Mungu alivyotenda na kuwaokoa Israeli na kuwachagua kwa sababu aliwapenda, inatarajiwa kwamba Israeli waliitikia na pia kwa upendo walimchagua dhidi ya miungu mingine yote. Matokeo yake, uchaguzi huo unahusisha utii kwake peke yake na kwa njia “tofauti” ya maisha ambayo uchaguzi huu unahitaji. Ni muhimu kwamba fasili ya “wateule” inahusiana na sifa “watakatifu” (Kum. 7:6). Neno la Kiebrania qadosh, “takatifu,” inamaanisha “kutengwa/kuweka kando,” yaani, kuwa tofauti, wa pekee, kama vile Mungu alivyo wa pekee: “Iweni watakatifu, kwa kuwa mimi ni Mtakatifu” (Law. 11:44; linganisha na Law. 11:45). 

Kuwa “watakatifu” hakurejelei sifa isiyobadilika, kuwa mkamilifu kama Mungu alivyo mkamilifu, na kuwa “mtakatifu.” Kwa kuwaita watu wake kuwa qadosh, “watakatifu,” Mungu anawaita Israeli kuwa watu wake, kutengwa na watu wengine kwa ajili ya mahusiano ya pekee naye (linganisha Kut. 19:6). Kihusishi cha Kiebrania *le,* kinachoambatishwa kwa Mungu *(leYHWH)*, kinaelezea wazo hili la kuwa maalumu kwa Mungu: “Kwa maana wewe u taifa takatifu kwa Bwana [leYHWH] Mungu wako” (Kum. 7:6). Na sababu ya huku kutengwa ni kwamba “Bwana Mungu wako, amekuchagua kuwa watu wake hasa” (Kum. 7:6). 

Kuwa “watakatifu kwa hiyo ni kipengele muhimu katika agano. Na kwa sababu sio sifa isiyobadilika, ni ya kubadilika na ipo daima na ni ya kufaa. Kuwa “mtakatifu” si kitu tulichorithi toka wakati uliopita kwa sababu ya wazee wetu au watangulizi. Ukweli huu wa agano unasisitizwa katika fasili ya agano: “Bwana hakufanya agano hili na baba zetu, bali na sisi, yaani, sisi sote tuliopo hapa, tu hai” (Kum. 5:3). Kuwa “*mtakatifu*” ni hitaji ambalo linawahusu waliopo, “*sisi leo*.” 

Ukweli huu wa leo unarudiwa tena na tena katika kitabu cha Kumbukumbu la Torati kwa usahihi kwa sababu tunaitwa “hivi leo kuwa taifa iliyotengwa iwe yake yeye” (Kum. 26:17, 18). Kifungu kingine ni wazi zaidi na kinawajumuisha watu wa wakati ujao katika agano: “Wala sifanyi na ninyi peke yenu agano hili..., ila... na yeye naye asiyekuwapo pamoja nasi leo” (Kum. 29:14, 15). Mafungu machache yanayofuatia kifungu hiki cha Biblia yanaeleza bayana kwamba agano hili linarejelea pia “watoto wetu milele” (Kum. 29:29). Ni kwa sababu agano hili daima ni “ukweli wa leo” kwamba tunahitaji kulifanya “la leo”; hivyo, daima tunahitaji “kulikumbuka” kudumu kulifundisha (Kum. 6:7; Kum. 8:2, 18; Kum. 9:7). 

*Mjadala na Maswali ya Tafakari:* Tunawezaje, sisi kama watu wenye dhambi kwa asili, kuwa watakatifu, hata hivyo? Kwa la kibiblia la kuwa "watakatifu" —yaani, kuwa tofauti na kujitenga na dunia —linatufundisha kuhusu tunavyopaswa kuhusiana na dunia ya sasa? 

### Sehemu ya III: Matumizi Maishani 

Mwanafalsafa wa Kiyahudi Abraham Heschel alielezea jibu la Biblia kwa swali “Kuishi ni nini?” kama “siri ya kuwa mwanadamu na mtakatifu.” *—Abraham Joshua Heschel, I asked for Wonder (New York: Crossroad, 1983), uk. 80.* 

Zingatia mifano ya Biblia ya watu ambao walikuwa “wanadamu” —yaani, wenye kuhusiana na ukweli wa sasa wa dunia —na vile vile "watakatifu". *Orodhesha sifa za watu hawa watakatifu:* Nini kiliwafanya wanadamu, na nini kiliwafanya watakatifu? Kutokana na mifano hii ya kibiblia, unawezaje kutumia kanuni hii ya “kuwa mwanadamu na mtakatifu” katika hali mbalimbali zifuatazo? 

- Umealikwa katika nyumba ya rafiki. Rafiki yako, ambaye si Mwadventista wa Sabato, anakuhudumia chakula chenye nyama ya nguruwe aliyoandaa. Unawezaje kuwa “mwanadamu” —yaani, kupenda na kuheshimu ukarimu wake —lakini ukawa mtakatifu, kwa kutokuasi katazo la Mungu dhidi ya vyakula najisi? 
- Uko kanisani, na nyuma yako kundi la vijana wanacheka na kuzungumza. Utawafundishaje kuwa wenye kicho na kuheshimu hekalu kwa sifa yake ya utakatifu *("kuwa takatifu")* kwa namna ambayo bado inachochea mahusiano chanya nao? 
- Unawezaje kuelezea ukweli wa unabii kwa kundi la wasioamini na bado ukaeleweka, kuvutia, na kufaa kwao? 
- Wewe ni kiongozi katika kanisa lako ambalo limegawanyika katika makundi mawili. Kundi moja linasisitiza haki ya jamii, upendano wa undugu, na umuhimu wa neema, wakati kundi lingine linasisitiza hukumu na sheria. Unakusudiaje kushughulikia mvutano uliopo kati ya makundi yote? 