---
title: 'Hoja ya Ibada'
date: 18/11/2021
---

Kiini cha mahusiano ya agano kati ya Bwana na Israeli kilikuwa ni ibada. Kilichowafanya wawe tofauti na ulimwengu uliowazunguka kilikuwa kwamba wao pekee kama taifa walikuwa wanamwabudu Mungu wa kweli, kinyume na miungu ya uongo ya ulimwengu wa kipagani, ambayo hakika haikuwa miungu kabisa. “ ‘ “Fahamu sasa ya kuwa Mimi, naam, Mimi ndiye, Wala hapana Mungu mwingine ila Mimi” ’ ” (Kum. 32:39). 

`Soma Kumbukumbu la Torati 4:19, Kumbukumbu la Torati 8:19, Kumbukumbu la Torati 11:16, na Kumbukumbu la Torati 30:17. Ni onyo gani linapatikana pote katika mafungu haya? Kwa nini onyo hili ni muhimu sana kwa taifa la Israeli ?`

Maelfu ya miaka iliyopita, kama tu ilivyo sasa, watu wa Mungu waliishi katika utamaduni na mazingira ambayo, mara nyingi yalitoa viwango na desturi na dhana ambazo zilipingana na imani yao. Kwa hiyo, watu wa Mungu daima wanapaswa kuwa waangalifu, ili njia za dunia, sanamu zake, na “miungu” yake visije vikawa kwao vitu vya kuabudiwa, vile vile. 

Mungu wetu ni “Mungu mwenye wivu” (Kum. 4:24, Kum. 5:9, Kum. 6:15), na Yeye peke yake, kama Muumbaji na Mkombozi wetu, anastahili ibada yetu. Hapa, pia, hakuna eneo la katikati: ama tunamwabudu Mungu anayeleta uzima, wema, na baraka, au tunaabudu mungu mwingine, anayeleta uovu, laana, na mauti. 

`Soma Ufunuo 13:1—15 na kujikita katika hoja ya namna ibada inavyowasilishwa hapa. Kisha linganisha mafungu hayo na Ufunuo 14:6—12. Ni nini kinatokea hapa katika Ufunuo kinachoakisi onyo lililotolewa katika Kumbukumbu la Torati (na pote katika Maandiko kwa kweli) kuhusu ibada isiyo ya kweli? 

Hata kama muktadha ni tofauti, suala ni lile lile: Je, watu watamwabudu Mungu wa kweli na kuwa na uzima, au watashindwa na mashinikizo, dhahiri au ya hila au yote, kutoa utii wao kwake na kukabiliwa na mauti? Kimsingi jibu linabaki katika moyo wa mtu mmoja mmoja. Mungu hakuwalazimisha Israeli ya kale kumfuata, Naye hatatulazimisha. Kama tunavyoona katika Ufunuo 13, nguvu ndiyo itakayotumiwa na mnyama na sanamu yake. Mungu, kinyume chake, hutenda kazi kwa upendo.

`Tunawezaje kuwa na hakika kwamba, hata kwa hila, taratibu hatuondoi utii wetu kwa Yesu kwenda kwa mungu fulani mwingine?`