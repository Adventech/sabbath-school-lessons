---
title: Ufafanuzi
date: 19/11/2021
---

*Fungu Kuu:* Kumbukumbu la Torati 30:19. 

*Lengo la Somo:* Mwa. 2:8, 9; Mwa. 3:22; Kum. 4:19; Kum. 30; Rum. 6:23; Ufu. 14:6—12

### I: Muhtasari

Katika muundo wa agano wa Kumbukumbu la Torati, sehemu inayofuatia baraka na laana (Kumb. 27—28), baada ya masharti (Kum. 5—26), inafikia kilele katika sehemu ya wito. Mungu amewakumbusha Israeli juu ya yote aliyofanya —matendo yake yote ya wokovu tangu kutoka kwao Misri. Alisonga mbele katika hatua inayofuata na kutaka toka kwa Israeli utii kwa sheria na kujitoa kwa agano. Kinachofuata, kwa kulingana na mikataba ya Mashariki ya Kati ya kale, hotuba ya Musa inawaita mashahidi (Kum. 30:19; Kum. 31:19; Kum. 32:1—43). Kusudi la hawa mashahidi ni kuunga mkono tamko lake lililotangulia na kufanya wito wake uzingatiwe na watu wote. 

*Mada za Somo:* 

- *Pambano Kuu.* Tangu mwanzo wa historia, Biblia inahusu pambano la ulimwengu mzima kati ya Mungu na Sheria Yake ya nuru na uzima na Shetani na njia yake ya mauti na giza. 
- *Wajibu wa Kuchagua.* Kama vile Adamu na Hawa katika Bustani ya Edeni, Israeli anapewa changamoto na Mungu kufanya uchaguzi kati ya njia mbili. Fumbo ni kwamba wakichagua njia mbaya, watapoteza uhuru wao na kutoweza hakika kuchagua kabisa. 
- *Suala la Kufa na Kupona.* Uzima ni suala la kufa na kupona. 

*Sehemu II: Ufafanuzi*

*Wito wa Kuchagua*

Israeli wamesikia tu baraka na laana, na msisitizo ukiwa juu ya laana. Wakiwa bado wanayakumbuka haya vizuri (Kum. 30:1) Israeli sasa wako tayari kufanya uchaguzi. Kuwaandaa watu kuendelea mbele katika mwelekeo sahihi katika mkataba wa agano, Musa anatumia hoja mbili. Kwanza, anatamka kwamba ahadi zote za Mungu zenye masharti zinaelezwa kwa ufasaha katika viunganishi “ikiwa” (’im) au “itakuwa” (ki): “Tena itakuwa, mambo haya yote yatakapokujilia .... nawe utakapomrudia Bwana, Mungu wako, na kuitii sauti yake” (Kum. 30:1, 2); “ukiwa utaifuata sauti ya Bwana, Mungu wako, kwa kuyashika maagizo yake, na amri zake; ukimwelekea Bwana, Mungu wako, kwa moyo wako wote, na kwa roho yako yote” (Kum. 30:10, linganisha Kum. 30:17). 

Pili, Musa anawahakikishia watu kwamba kuzishika amri za Mungu ni jambo lililo ndani ya uwezo wao: “Si mbinguni .... lakini neno li karibu nawe sana” (Kum. 30: 12—14). 

Siyo tu kwamba ni kwa manufaa ya Israeli kumtii Mungu, kwa sababu ya ahadi zake, lakini pia wanao uwezo wa kutii vile vile. Mungu, hata hivyo, hawalazimishi. Wanazo njia mbili mbele yao: uzima na mauti. Hii ni haki yao —kuchagua. Musa anawaonesha tu sababu nzuri kwamba njia ya uzima ndiyo uchaguzi sahihi, na anawahimiza kufanya uchaguzi huo. 

Uzito wa wito huu —kama kwa mikataba ya maagano ya kale —unaungwa mkono na mashahidi wanaothibitisha uhalali wa agano. Katika mfano huu, mashahidi ni wa kiulimwengu —"mbingu na nchi" —kana kwamba hatima, wokovu wa ulimwengu, ulikuwa hatarini. Israeli wakishindwa kufanya uchaguzi sahihi, mradi wote wa kuja kwa Masihi, Mwokozi wa ulimwengu, uko hatarini. 

*Mjadala na Maswali ya Tafakari:* 

Kwa nini Mungu anatutaka tuchague? Kwa nini teolojia peke yake, ujuzi wa kweli, havitoshi kwa ajili ya wokovu? Mtu fulani alisema kwamba tofauti kati ya mwanafalsafa na nabii wa kibiblia ni kwamba mwanafalsafa anakufanya ufikiri, wakati nabii anakufanya uchague. Jadili tofauti kati ya kazi hizo mbili. Je, uchaguzi haumaanishi kufikiri? Eleza. Kwa vipi zoezi la kufikiri linasaidia, au linakuwa mtego, katika kufanya uchaguzi sahihi? 

*Uchaguzi wa Adamu*

Wito huu wa kuchagua ni ukumbusho wa wito mwingine wa Mungu kuchagua ambao pia uliamua hatima ya wanadamu (Mwa. 2:16, 17). Adamu pia alikabiliwa na uchaguzi ule ule kati ya njia mbili, “uzima na mauti.” Hapo pia Mungu alifanya agano na mshirika wake wa kibinadamu. Agano lilijengwa juu ya sheria ya Mungu. Ilikuwa amri ya kwanza ya Mungu kwa wanadamu. Ndipo Mungu pia akawapatia wanadamu hoja zote nzuri kwa ajili ya kuzishika amri zake: hoja ya ahadi ya uzima yenye masharti dhidi ya kifo, vilevile hoja ya uwezekano wa kutii, kama ilivyoonekana katika ukweli kwamba Mungu alimpa Adamu miti yote ambayo angeweza kula matunda yake. 

Kwa fumbo, Adamu alipotumia uhuru wake kuchagua njia ya uovu, wema ulichanganywa na uovu. Alipoteza uwezo wa kutofautisha kwa wazi kati ya njia mbili. Ellen G. White analiweka hivi: “Mwanadamu alipoteza yote kwa sababu alichagua kumsikiliza mdanganyifu badala ya Yeye aliye Kweli, ambaye pekee ana ufahamu. Kwa kuchanganya uovu na wema, akili yake ilichanganyikiwa, nguvu zake za kiakili na za kiroho zilipooza. Asingeweza tena kutambua mema ambayo Mungu alikuwa ametoa bure" *—Ellen G. White, Education, uk. 25.*

*Mjadala na Swali la Tafakari:* Soma Mwanzo 3:22. Unaelezaje ukweli kwamba kulingana na tafsiri hii, wanadamu walikuwa kama Mungu, kwa habari ya tofauti kati ya wema na uovu, kwa sababu walitenda dhambi? Fungu hili linasema nini hasa? 

*Tafadhali zingatia tatizo lifuatalo la tafsiri.* Muundo ule ule wa kitenzi hayah, “alikuwa,” umetumiwa kueleza hali ya kudumu ya nyoka, inayojumuisha wakati wa kabla: “Basi nyoka alikuwa [hayah] mwerevu” (Mwa. 3:1). Katika fungu hili, kitenzi “kisaidizi” pia kinatumika katika muundo ule ule mtimilifu, hapa pia kuelezea hali ya kudumu na siyo kitu kinachokuwa. Kwa kweli, wazo lile lile tayari limeshasemwa na nyoka: “Mtakuwa kama Mungu, mkijua mema na mabaya” (Mwa. 3:5). 

Katika fungu hili, namna ya ujuzi inahusisha utambuzi, kujua utofauti kati ya mema na mabaya. Utambuzi huu uliwezekana tu wakati Adamu alipokuwa anafanana na Mungu, pasipo kuwa na dhambi kabisa. Njia pekee ya kujua mema na mabaya sio, kama nyoka alivyosema, kujua (kupata uzoefu) mema na mabaya, bali kujua mema tu. Kwa hakika, punde tu wanadamu walipojua mabaya walipoteza uwezo wa kutambua kati ya mema na mabaya, na hivyo utambuzi wa “mema” *(Jacques B. Doukhan in Genesis, SDA International Bible Commentary, tazama Mwa. 3:22).*

*Mwabudu Yeye*

Wakati Mungu alipoweka mbele ya Adamu na Israeli uchaguzi kati uzima na mauti, hakuwa anahitaji tu “*Ndiyo.*” Uamuzi ulimaanisha zaidi ya uthibitisho wa maneno tu. Uamuzi huu ulihusisha uchaguzi wa Adamu na Israeli “kumpenda BWANA.” Kila kitu katika masimulizi yote kinahusu suala la ibada. Suala sio sheria peke yake. Dini haipo kwa minajili ya dini, bali kwa minajili ya Mungu. Dini pasipo Mungu ni sawa tu na desturi zingine za utamaduni wa mwanadamu. 

Utii kwa sheria ni halali kama ulivyo upendo wa mtu kwa Mungu. Sababu ya uchaguzi huo wa pekee ni ukweli kamili kwamba kuna Mungu mmoja tu: "Wala hapana Mungu mwingine ila Mimi" (Kum. 32:39). Tena, uthibitisho wa imani kwa Mungu mmoja tu ulio kiini cha kitabu cha Kumbukumbu la Torati unathibitishwa tena. Kufanya iwe wazi zaidi, fungu linatumia ukweli huu katika uhalisi wa uzima na mauti: “Naua Mimi, nahuisha Mimi” (Kum. 32:39). 

Ndiyo, Mungu anahuisha, lakini vipi kuhusu kuua? Ikiwa Mungu anaelezewa kama Mungu wa uzima, kwa nini rejea hii ya kifo? Kwa kweli, kauli hii haimaanishi kwamba Mungu anaua na kuhuisha, kihalisi. Kirai hiki kinarejelea mambo mawili yasiyo na mipaka yanayokinzana (uzima na mauti), kumaanisha utimilifu, ukubwa wa uweza wa Mungu.

Ni namna ya lugha kuonesha imani kwamba kuna Mungu mmoja tu. Hii ndiyo sababu ibada inaweza kumhusu Mungu wa Uumbaji tu, Mungu aliyetoa uzima na kuumba vyote. Ni kwa Mungu tu tunahakikishiwa uzima. Kumbukumbu la Torati inapoeleza kwamba Mungu “ndiye uzima wako, na wingi wa Siku zako” (Kum. 30:20), ni kuwakumbusha watu wake kwamba maisha yao yote yanamtegemea yeye. Njia pekee kwa wao kuishi, kuwa wazima, kwa sababu hiyo, ni “kushikamana Naye” (Kum. 30:20). Walakini, hata huku kuambatana ambako nabii Mwebrania anafikiria siyo kuambatana kwa wale wanaojaribu kumshiriki Mungu kwa kujitoa na kutafakari sana habari za Mungu. Mwitikio wa Ibada kwa Mungu wa Uumbaji na kwa upendo wake si sawa na hisia, kukiri kwa kuvutwa na hisia, au kusifu; ni tendo thabiti katika uhalisi wa uzima: “kuenenda katika njia zake” (Kum. 30:16). 

*Mijadala na Maswali ya Tafakari:* Jadili tofauti kati ya imani ya Mashariki ya kujaribu kumshiriki Mungu kwa kujitoa na kutafakari sana habari za Mungu na dini ya kibiblia. Kuna tofauti gani kwa habari ya nafasi ya Mungu na dini katika maisha? Ni kwa namna gani dhana ya mgeuko inaathiri mtazamo wa ibada? 

### Sehemu ya III: Matumizi Maishani

Ndugu wawili walipata elimu ya kufanana na kupata fadhila inayofanana; lakini mmoja tu ndiye alikuwa na maisha mazuri na kazi yenye matokeo mazuri na familia ya kupendeza. Mwingine alishindwa kabisa na kuishia gerezani pasipo yeyote kumjali. Ni kwa namna gani chaguzi katika maisha zina umuhimu katika njia tofauti za maisha? Ni kwa kiwango gani chaguzi zinaamuliwa na elimu, utajiri, na mahali ulipo katika maisha? Jadili usawa wa chaguzi kwa kuzingatia hali ya haki ya kijamii.

Mwanzo wa siku unapokaa kwa muda kidogo kwa ajili ya tafakari ya kila siku, fikiria juu ya kazi yako, mwenzi wako (ikiwa unaye), na washirika wako. Jiulize maswali yafuatayo: Nawezaje kuwafanya wale wanaonizunguka kuwa na furaha? Ni mabadiliko gani katika mazoea yangu uamuzi huo utahitaji ili kukidhi shauku hiyo? Fikiria juu maisha yako: Ni chaguzi zipi mbaya umefanya ambazo zimesababisha kushindwa kwako haraka? Chaguzi zipi nzuri ulifanya zilizosababisha kufanikiwa kwako? Mungu alikuwa wapi katika chaguzi zako? 

Unasimamia huduma ya ibada. Kipaumbele chako ni kipi? Upendo wako kwa Mungu? Utamaduni wako? Upendo wako kwa marafiki zako? Kwa kuzingatia ukweli kwamba vipengele hivi vyote ni muhimu katika maisha ya ibada, vipande vipi utachagua vitakavyorekebisha mvutano kati ya wajibu wa kicho na hitaji la kufurahia joto la jamii yako?