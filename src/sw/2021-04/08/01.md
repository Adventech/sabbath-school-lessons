---
title: 'Chagua Uzima'
date: 13/11/2021
---

### Somo la Juma Hili
Mwa. 2:8, 9; Rum. 6:23; 1 Yn. 5:12; Kum. 30:1—20, Rum. 10:6—10; Kum. 4:19; Ufu. 14:6—12

> <p>Fungu la Kukariri</p>
> " 'Nazishuhudiza mbingu na nchi juu yenu hivi leo, kuwa nimekuwekea mbele yako uzima na mauti, baraka na laana; basi chagua uzima, ili uwe hai, wewe na uzao wako' " (Kumbukumbu la Torati 30:19). 

Kwa kawaida, ni kisa cha kusikitisha: kijana mdogo, katika kisa hiki kijana wa kike mwenye umri wa miaka 22, kugundulika na ugonjwa wa kufisha. Uvimbe katika ubongo. Hata pamoja na maajabu ya dawa za kisasa, hakuna kinachoweza kufanyika bali kurefusha maumivu makali hadi kufikia kushindwa kuzuilika. Lakini huyu binti,

“Sandy,” hakutaka kufa. Kwa hiyo, alikuwa na mpango. Baada ya kufa, kichwa chake kingewekwa katika jokofu, katika pipa kubwa la naitrojeni ya kimiminika, akitumaini kuhifadhi seli za ubongo wake. Na hapo kingekaa, kwa miaka hamsini, miaka mia moja, miaka elfu moja, hadi wakati fulani ujao, wakati teknolojia imekua sana, ubongo wake, uliotengenezwa kwa muunganiko wa neva, kisha ungeweza kupakiwa katika tarakilishi (computer) Na, ndiyo, Sandy angeendelea “kuishi” huenda hata milele. 

Kisa cha kusikitisha, sio tu kwa sababu mtu kijana alikuwa anaelekea kufa, lakini kwa sababu ya pale alipokuwa ameweka tumaini lake la uzima. Kama ilivyo kwa watu wengi, Sandy alitaka uzima, alitaka kuishi. Lakini alichagua njia, mwishoni, ambayo kwa hakika haiwezi kufanya kazi. 

Juma hili, tunapoendelea katika Kumbukumbu la Torati, tutazama katika uchaguzi wa uzima, na fursa tuliyopewa kuchagua uzima, lakini kuuchagua katika masharti ambayo Mungu, Mpaji na Mtegemezaji wa uzima, ametoa kwa neema.

*Jifunze somo hili kwa maandalizi ya Sabato ya Novemba 20.*