---
title: 'Ombi la Danieli'
date: 09/12/2021
---

Moja ya maombi yanayojulikana sana katika Agano la Kale lipo katika Danieli 9. Baada ya kujifunza kwa kusoma kitabu cha nabii Yeremia kwamba muda wa “ukiwa” wa Israeli (Dan. 9:2), miaka sabini, karibia ilikuwa inamalizika, Danieli kwa dhati alianza kuomba. 

Na lilikuwa ombi la namna gani—dua ya uchungu na machozi ambapo anaungama dhambi zake na dhambi za watu wake, na wakati uo huo akikiri haki ya Mungu katikati ya janga lililowakumba. 

`Soma Danieli 9:1—19. Ni mada zipi unazoweza kupata ambazo zinahusiana moja kwa moja na kitabu cha Kumbukumbu Ia Torati?`

Ombi la Danieli ni muhtasari wa kile hasa ambacho taifa lilionywa dhidi yake katika Kumbukumbu la Torati kuhusiana na matokeo ya kutotimiza wajibu wao kwa agano. Mara mbili Danieli alirejelea nyuma katika “sheria ya Musa” (Dan. 9:11, 13), ambayo kwa hakika ilijumuisha Kumbukumbu la Torati na, kwa habari hii, inawezekana alikuwa anairejelea mahususi.

Kama Kumbukumbu la Torati ilivyosema, walifukuzwa toka katika nchi (tazama Kum. 31:29 na Kum. 28) kwa sababu hawakutii, kama vile Musa (Kum. 31:29) alivyoambiwa ingetokea. 

Inahuzunisha, pia, kwamba badala ya mataifa yaliyowazunguka kusema, "Hakika taifa hili kubwa ni watu wenye hekima na akili" (Kum. 4:6), Israeli waligeuka kuwa “wa kulaumiwa” (Dan. 9:16) kwa baadhi ya mataifa ya hayo. 

Katika machozi yote ya Danieli na dua, kamwe hakuuliza swali lililozoeleka ambalo wengi sana huuliza wakati janga linapopiga: “kwa nini?” Kamwe hakuuliza kwa sababu, kwa kuwepo kwa kitabu cha Kumbukumbu la Torati, anajua kabisa kwa nini mambo yote haya yalitokea. 

Kwa maneno mengine, Kumbukumbu la Torati kilimpa Danieli (na wengine waliokuwa uhamishoni) muktadha ambao walipaswa kuelewa kwamba uovu uliokuja juu yao haukuwa tu ajali ambayo hawakuijua, tukio ambalo hawakulijua, bali ni matokeo ya kutotii kwao, kabisa kile ambacho walionywa kwayo. 

Lakini, na huenda muhimu zaidi, ombi la Danieli lilieleza ukweli kwamba licha ya matukio haya, kulikuwa na tumaini. Mungu hakuwa amewaacha, haidhuru ni kiasi gani ingelionekana kuwa hivyo. Kumbukumbu la Torati ilitoa sio tu muktadha kwa ajili ya kuelewa hali yao, lakini pia ilielekeza katika ahadi ya urejeshaji, vile vile.

`Soma Danieli 9:24—27, unabii wa Yesu na kifo chake msalabani. Kwa nini unabii huu utolewe kwa Danieli (na kwetu sote) katika muktadha wa uhamisho wa Israeli na ahadi ya kurudi?`