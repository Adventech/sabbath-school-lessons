---
title: 'Kumbukumbu la Torati Katika Yeremia'
date: 07/12/2021
---

Miaka mingi iliyopita, kijana mdogo, asadikiye kwamba hatuna habari za Mungu na wala hatuwezi kuzipata, alikuwa mtafutaji wa kweli mwenye shauku—haidhuru ukweli huo ulikuwa ni upi na ulimwelekeza wapi. Hatimaye akafikia hatua, sio tu kumwamini Mungu Baba na Yesu, lakini pia alipokea ujumbe wa Waadventista wa Sabato. Fungu alilopenda sana katika Biblia lilikuwa Yeremia 29:13, linalosema: “Nanyi mtanitafuta na kuniona, mtakaponitafuta kwa moyo wenu wote.” Miaka mingi baadaye, hata hivyo, akiwa anajifunza Biblia yake, alilipata fungu hilo tena, lakini nyuma sana katika kitabu cha Kumbukumbu la Torati. Yaani, Yeremia alilipata toka kwa Musa. 

`Soma Kumbukumbu 4:23—29. Ni nini muktadha wa ahadi hii kwa Israeli, na inawezaje kuhusiana nasi leo?`

Kama ambavyo tumekwisha kuona, kitabu cha Kumbukumbu la Torati kilikuwa kimegunduliwa tena wakati wa utawala wa mfalme Yosia, na ilikuwa chini ya utawala wa Yosia ambapo Yeremia alianza huduma yake. Haishangazi, basi, kwamba mvuto wa Kumbukumbu la Torati unaweza kuonekana katika maandishi ya Yeremia. 

`Soma Yeremia 7:1—7. Ni nini Yeremia anachowaambia watu wafanye, na kwa namna gani kinahusiana na kilichoandikwa katika kitabu cha Kumbukumbu la Torati?`

Mara nyingi katika Kumbukumbu la Torati, Musa alisisitiza jinsi maisha yao katika nchi ya Kanaani yalivyokuwa yenye masharti, na kwamba ikiwa hawakutii, wasingedumu katika sehemu hii Mungu aliyowachagulia. Tazama onyo mahsusi katika Yeremia 7:4, maana yake ikiwa ni, ndiyo, hili lilikuwa hekalu la Mungu na, ndiyo, walikuwa watu wateule, lakini hakuna chochote kilicholeta maana ikiwa hawakuwa watiifu. 

Na utii huo ulijumuisha jinsi walivyowatendea wageni, yatima, wajane—wazo ambalo linarudi nyuma moja kwa moja katika Kumbukumbu la Torati na baadhi ya masharti ya agano ambayo yaliwapasa kufuata: “ ‘Usipotoshe hukumu ya mgeni, wala ya yatima; wala usitwae mavazi ya mjane, yawe rehani’ ” (Kum. 24:17, tazama pia Kum. 24:21; Kum. 10:18, 19; Kum. 27:19).

`Soma Yeremia 4:4 na kuilinganisha na Kumbukumbu la Torati 30:6. Kuna ujumbe gani hapa kwa watu, na ni kwa namna gani kanuni hiyo inatumika sawasawa kwa watu wa Mungu leo?`