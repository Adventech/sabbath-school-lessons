---
title: Ufafanuzi
date: 10/12/2021
---

*Fungu Kuu:* Kumbukumbu la Torati 10:15. 

*Lengo la Somo:* 2 Fal. 22; Neh. 9:6, 16, 21, 35—37; Yer. 7:1—7; Zab. 148:4; Yer. 29:13; Mik. 6:1—8; Dan. 9:1—19.

### I: Muhtasari

Ikiwa sehemu ya kwanza ya ufunuo wa Biblia, Torati, yaani, vitabu vitano vya Musa, inatarajiwa kuwa sehemu ya Biblia ambayo itarejelewa zaidi katika maandiko yanayofuata. Kitabu cha Mwanzo, na taarifa yake ya matukio ya Uumbaji mbingu na nchi, kisa cha Mnara wa Babeli, na hasa visa vya wazee na cha Yusufu, vinabaki hai katika kumbukumbu ya watu wa Israeli, manabii, na Zaburi. Vilevile, vitabu vingine vya Torati —Kutoka, Mambo ya Walawi na Hesabu—vitakuwepo katika huduma ya ibada na vitaamsha tafakari ya makuhani, wafalme, na manabii. Katika juma hili tutajikita katika kitabu cha Kumbukumbu la Torati, ambacho zaidi ya kitabu kingine kilikuwa na athari katika hatima ya kiroho ya watu wa Israeli. Kwa sababu kitabu cha Kumbukumbu la Torati kilikuwa kitabu ambacho kiliwakumbusha Israeli sheria. 

Katika uchunguzi wetu wa uwepo wa kitabu cha Kumbukumbu la Torati katika maandiko yaliyofuata, tutagundua upya mada zinazofahamika ambazo zitakumbushiwa na kupangwa upya, kulingana na muktadha mpya wa kihistoria, kuyafanya “mapito ya zamani” yaweze kufaa tena. 

*Mada za Somo:*

- Matengenezo ya Yosia: Masomo toka kwa kiongozi mwaminifu 
- Ombi la Nehemia: Kweli za kina zaidi zilizojengwa juu ya uamsho na matengenezo. 
- Ombi la Danieli: Kuomboleza kwa ajili ya maangamizi. 
- Dini ya Mika: Dini ya kweli humaanisha nini hasa. 

*Matengenezo ya Yosia*

Hatua kubwa ya kurudi katika sheria, kwanza kabisa, inasababishwa na tabia binafsi ya Yosia na uchaji Mungu wake wa kina. Hakuwahi kuwepo katika historia ya Israeli mfalme aliyekuwa karibu na ukamilifu wa Torati. Sanamu zilizokuwa zimekusanywa na watangulizi wake “zimeharibiwa kabisa” na Yosia, kulingana na matakwa ya Kumbukumbu la Torati (Kum. 12:2, 3). Hivyo, Mungu alibariki utawala wa Yosia (639—608 K.K.), uliodumu kwa zaidi ya miaka thelathini na ulikuwa mrefu zaidi kuliko utawala wa watangulizi wake. Yosia ana miaka nane tu anapokuwa mfalme. 

Katika mwaka wa kumi na mbili wa utawala wake, anafanya uamuzi wake wa kwanza rasmi, na unahusisha urejeshaji wa hekalu la Yerusalemu, jambo ambalo liko dhahiri katika kiini cha kitabu cha Kumbukumbu la Torati (Kum. 12:1—7). Kazi ya kwanza ya Yosia ya urejeshaji kwa hiyo, inahusu uchumi wote wa kidini. 

Hekalu la Yerusalemu linafanyiwa matengenezo na kutakaswa. Sanamu zote za Wakanaani na Waashuru zimetolewa; nchi yote inahusishwa, kwa sadaka, katika ujenzi huu mpya. Lakini ni katika mwaka wa kumi na nane ambapo hatua inayofuata ya matengenezo yake inafanya kazi. Wakati huu, hata hivyo, matengenezo hayahusu tu kaida za dini; yana sifa halisi ya kiroho. Mfalme anapomuuliza Hilkia Kuhani Mkuu kuhusu maendeleo ya utengenezaji upya wa hekalu, Hilkia anagundua “kitabu cha torati katika nyumba ya BWANA” (2 Fal. 22:8). 

Mswada huu halisi, ulioandikwa na Musa, anapewa Shafani, mwandishi wa mfalme. Kisha anaenda kwa mfalme kuusoma mbele yake. Kulingana na maandiko ya Biblia, mfalme anaposikia maneno ya kitabu hiki, anafadhaika kwa sababu anaelewa kwamba kitabu hiki kinazungumzia ghadhabu ya Mungu na laana. Mfalme anayararua mavazi yake kama ishara ya toba na kutoa amri kwa makuhani na wakuu wengine wa nyumba ya mfalme kuuliza habari kwa nabii Hulda. Huu ni moja ya mifano adimu ambapo mfalme anatafuta, toka kwa nabii, ufumbuzi wa tatizo. 

Vidokezo kadhaa vinaashiria kwamba hiki “kitabu cha torati” ni kitabu cha Kumbukumbu la Torati, ambamo maneno yale yale yanatumiwa (linganisha Kum. 31:24—26). Vifungu vinavyomfadhaisha vinavyomwamsha na kumsumbua mfalme yamkini ni Kumbukumbu la Torati 28 na Torati 29, zinazotangaza njia mbili—njia ya uzima na njia ya mauti, pamoja na baraka na laana zake, ambazo ni masharti ya agano. Humo ndani pia kunatajwa ghadhabu ya Bwana (Kum. 29:20), na kuhimiza kwa Musa Israeli aweze kuchagua njia sahihi (Kum. 28:13).

Mfalme Yosia anaguswa. Mara tu usomaji unapomalizika, Yosia anaelewa uzito wa jambo hili, na mara moja anaanza matengenezo yanayoenda zaidi ya hatua za kidini tu na kuwa mwamko wa kina wa kiroho katika nchi yote. 

Yosia anathibitisha tena uwekwaji wa makao makuu ya kidini katika Yerusalemu, na matengenezo yake yanafika mbali zaidi ya mipaka ya Yuda kufikia nchi ya Israeli ya kaskazini. Yosia anasafiri upande wa kaskazini kwenda Bethel. Kwa sababu ya kitabu cha Kumbukumbu la Torati, mfalme Yosia aliweza kukuza umoja wa kiroho wa watu, mafanikio ambayo hakuna mfalme aliyeweza kuyapata. 

*Mjadala na Maswali ya Tafakari:* Ni mbinu zipi Yosia alitumia kushughulikia tatizo la umoja uliowagawa watu wake? Upi ulikuwa mtazamo binafsi wa Yosia katika wito wake wa toba? 

*Ombi la Nehemia*

Kama yalivyokuwa matengenezo ya Yosia, matengenezo ya Nehemia yanachochewa na usomaji wa Neno la Mungu. Watu hapa pia wanasoma katika kitabu kile kile “Kitabu cha Sheria” (Neh. 9:3), katika muktadha ule ule wa kiroho wa hitaji kubwa kwa ajili ya toba (Neh. 9:1, 2). 

Tukio la mkusanyiko huu wa pekee na kufunga linatokea “siku ya ishirini na nne ya mwezi [wa saba]” (Neh. 9:1; linganisha Neh. 8:14). Hii ni katika kipindi cha huzuni cha Siku ya Upatanisho, kikifuatiwa mara moja na kipindi kizima cha sherehe ya Sikukuu ya Vibanda, pamoja na “siku ya nane” ya sikukuu (siku ya ishirini na tatu), iliyokuwa ya kusanyiko lililoamuriwa lililofunga sikukuu (linganisha Neh. 8:18, Law. 23:39). Zingatia kwamba hizi ni siku 24 zile zile ambazo Danieli alikuwa amefunga na kuomboleza (Dan. 10:1—3).

Ombi la Nehemia limejaa rejea toka katika kitabu cha Kumbukumbu la Torati. Linaanza kwa baraka na kuliita jina la Muumbaji, “*lililotukuka kuliko yote*” (Neh. 9:5; linganisha Kum. 6:4) aliyeumba “*mbingu za mbingu*” (Neh. 9:6), maelezo bora zaidi yanayoonesha mahali pa juu Sana pa maskani ya Mungu, wanapokaa malaika wa Mungu, “*jeshi la mbinguni,*” ambao wanamwabudu (Kum. 10:14; linganisha 1 Fal. 8:27). Ombi linaendelea kwa ukumbusho wa agano, mada ya msingi iliyofanya kitabu cha Kumbukumbu la Torati kuandikwa, na yote Mungu aliyotenda kwa Israeli: jinsi alivyowatunza katika miaka 40 jangwani (Neh. 9:21; linganisha Kum. 2:7; Kum. 8:4; Kum. 29:5); mwitikio wa kikaidi na uasi wa Israeli, waliofanya shingo zao ngumu (Neh. 9:16; linganisha Kum. 1:26—33; Kum. 31:27). Hawakutubia kazi zao ovu (Neh. 9:35; linganisha Kum. 28:45—47). Kwa hiyo, Nehemia anasikitika, kwamba watu wa Mungu wanavuna matunda ya kutotii kwao wakati uliopita na wako chini ya laana ya agano (Neh. 9:35—37; linganisha Kum. 28:47, 48). 

Nehemia anahitimisha ombi lake kwa wazo la mwisho kuhusu siri ya agano. Kirai cha Kiebrania *ubekol zo’t*, kinachofungua hitimisho la Nehemia na kinatafsiriwa "*na kwa sababu*" na tafsri ya Biblia ya New King James, ni lugha ya picha (nahau) inayomaanisha “*walakini*” (JPS). Nehemia anapigwa na fumbo la agano hili, ambalo linafanywa licha ya uovu wa wafalme, wakuu, na makuhani (Neh. 9:34, 37). 

*Maswali ya Tafakari:* Kwa nini haya maskani ya Mungu yanaitwa “mbingu za mbingu”? Kwa nini Nehemia anaanza kwa kumtaja Mungu wa Uumbaji na kuabudiwa kwake na jeshi la mbinguni? 

*Ombi la Danieli*

Kama ilivyokuwa kwa Yosia na Nehemia, nabii Danieli, ambaye yu katika hali ile ile ya kuomba na kuomboleza, anasoma katika “Sheria ya Musa” na kulalamikia baa lililowapata watu wa Mungu kama matokeo ya kutokuwa kwao waaminifu (Dan. 9:13; linganisha Kum. 28:15—68). 

*Dini ya Mika*

Kama vile Musa, Mika anaianza hotuba yake kwa swali la kusihi: “Bwana anataka nini kwako ila ....” (Mik. 6:8; linganisha Kum. 10:12). Swali hili linawakilisha moja ya mambo muhimu kuhusu dini. Wanadamu wanawezaje kumwendea Mungu na kuitikia matarajio yake? Jibu lililozoeleka lingekuwa: dhabihu, sadaka za thamani, kazi njema kwa Bwana. Jibu la Mika, kama vile la Musa, halipo katika utoaji wa zawadi za nje kama hizo toka kwa aabuduye kwenda kwa Mungu, "*ila kutenda haki .... na kupenda rehema*" kwa wanadamu wenye uhitaji (Mik. 6:8). Mika anatoa mwangwi wa Kumbukumbu la Torati katika maneno yake. Kirai "*tenda haki*" na neno muhimu “*upendo*” yanapatikana katika mafungu yote. Mika hasemi kwamba dhabihu na sadaka ni mbaya, lakini hayo matendo yote ya dini, pasipo mahusiano mazuri kati ya mtu na Mungu na jirani yake, hayana thamani. 

*Mjadala na Maswali ya Tafakari:* Kulingana na mifano ya Yosia, Nehemia, na Danieli, sharti la kwanza kuanza mchakato wa toba ni lipi? Kwa nini ilikuwa muhimu kuuliza habari kwa manabii (*Musa, Hulda, Yeremia, na kadhalika.*) ili kuleta toba ya watu na baraka za Mungu? 

### Sehemu ya III: Matumizi Maishani

*Faraka*

Wewe ni kiongozi wa kanisa, na unaumia unaposhuhudia mgawanyiko katika jumuia yako. Chagua moja ya njia zifuatazo: 

- Unaegemea upande wa kikundi kimoja kati ya makundi hayo yaliyofarakana, na kushutumu kundi lingine kwa kuwa na makosa. 
- Usikilize makundi yote na kukubali pale walipo sahihi, na unakwenda kwa makundi yote kuwasaidia waone thamani ya kundi lingine. 
- Unagundua kuwa wewe ni sehemu ya tatizo la jumuia yako, na unayaita makundi yote kuomba pamoja nawe na kuzingatia jinsi wote mlivyokuwa na makosa katika kushindana. 

*Kanisa Mahalia*

Unapaswa kuitikiaje kwa maeneo ya maisha ya kanisa mahalia ambayo kanisa haliishi kulingana na nuru liliyopewa? Ni njia zipi zinazofaa zaidi kutumia katika kutafuta kuleta matengenezo? Kanuni zipi tunaweza kuchukua toka katika simulizi hizi tunazoweza kutumia katika makanisa yetu wenyewe?