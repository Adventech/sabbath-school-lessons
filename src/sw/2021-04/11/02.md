---
title: 'Kitabu cha Sheria'
date: 05/12/2021
---

Mfalme Yosia wa Yuda, aliyekuwa na umri wa miaka minane alipokuwa mfalme, alitawala kwa miaka 31 (640 K.K.—609 K.K.) kabla ya kufa kwake akiwa vitani. Katika mwaka wa kumi na nane wa kumiliki kwake, kitu kilitokea ambacho, angalau kwa kitambo, kilibadili historia ya watu wa Mungu. 

`Soma 2 Wafalme 22. Ni masomo gani tunaweza kujifunza kutokana na tukio hili?`

Wanazuoni kwa muda mrefu wamefikia hitimisho kwamba “Kitabu cha Sheria” (2 Fal. 22:8) kilikuwa Kumbukumbu la Torati, ambacho inavyoonekana kilikuwa kimepotea kwa watu kwa miaka mingi. 

"Yosia alishtushwa aliposoma kwa mara ya kwanza mahimizo na maonyo yaliyoandikwa katika mswada huu wa kale. Kabla ya hapo hakutambua kikamilifu jinsi Mungu alivyoweka kwa uwazi mbele ya Israeli ‘uzima na mauti, baraka na laana’ (Kumbukumbu la Torati 30:19) .... Kitabu kimejawa uhakikisho wa utayari wa Mungu kuokoa kwa kipeo cha juu sana wale watakaoweka tumaini lao kwake kikamilifu. Kama vile alivyofanya katika ukombozi wao toka utumwa wa Misri, vivyo atafanya kazi kwa nguvu katika kuwathibitisha katika Nchi ya Ahadi na katika kuwaweka juu ya mataifa yote." _—Ellen G. White, Prophets and Kings, uk. 393.`

Pote katika sura inayofuata, tunaweza kuona jinsi ambavyo kwa uzito mfalme Yosia alijitahidi “kumfuata Bwana, na kuyashika maagizo yake, na shuhuda zake, na amri zake, kwa moyo wake wote, na kwa roho yake yote” (2 Fal. 23:3, tazama pia Kum. 4:29, Kum. 6:5, Kum. 10:12, Kum. 11:13). Na matengenezo haya yalijumuisha kusafisha na kutakasa "machukizo yote yaliyoonekana katika nchi ya Yuda na katika Yerusalemu, Yosia akayaondoa yote, ili apate kuyathibitisha maneno ya torati yaliyoandikwa katika kile kitabu alichokiona Hilkia kuhani ndani ya nyumba ya Bwana" (2 Fal. 23:24). 

Kumbukumbu la Torati kilijawa maonyo na mashauri dhidi ya kufuata desturi za mataifa yaliyowazunguka. Vitendo vya Yosia, na mambo yote aliyofanya, yaliyojumuisha kuwaua wale waliokuwa makuhani wa ibada ya sanamu katika Samaria (2 Fal. 23:20), vilifunua jinsi walivyotanga mbali sana na ukweli waliokabidhiwa. Badala ya kudumu kuwa watu watakatifu walivyopaswa kuwa, walifanya maridhiano na ulimwengu, hata kama mara nyingi walifikiri, Tuko vizuri tu na Bwana, asante. 

Udanganyifu wa hatari kiasi gani.

`Katika nyumba zetu binafsi au hata katika taasisi za kanisa, ni kitu gani tunaweza kuhitaji kutakasa kabisa ili kumtumikia Bwana kwa kweli kwa moyo wetu wote na roho?`