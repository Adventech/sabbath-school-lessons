---
title: 'Jambo la Kutisha'
date: 16/12/2021
---

Kitabu cha Waebrania, katika kina chake chote na adhama, kwa namna nyingi, kilikuwa tu usia mmoja mrefu kwa waumini wa Kiyahudi katika Yesu. Na kilichowausia kufanya ni: Kuwa waaminifu kwa Bwana! 

Uaminifu huu, bila shaka, unapaswa kutokana na upendo wetu kwa Mungu, kwa ukuu wake na kwa tabia yake na wema, uliodhihirisha kwa nguvu sana katika msalaba wa Kristo. Wakati mwingine, hata hivyo, wanadamu wanahitaji kukumbushwa kuhusu matokeo ya kutisha kurudi nyuma yatakavyokuwa. Yaani, tunapaswa kuukumbuka kwamba, mwishoni, kama hatutakikubali kile Yesu alichotutendea kwa kulipia adhabu ya dhambi zetu, tutailipia adhabu hiyo peke yetu, na hiyo inamaanisha “kilio na kusaga meno” (Mat. 22:13) ikifuatiwa na uangamivu wa milele. 

`Soma Waebrania 10:28—31. Paulo anasema nini na kwa namna gani kinatuhusu, vile vile? `

Inapendeza kiasi gani kwamba ili kuwausia waumini wa Kiyahudi kudumu kuwa waaminifu kwa Mungu, Paulo ananukuu Kumbukumbu la Torati, usia wa awali kwa waumini wa Kiyahudi kudumisha uaminifu kwa Mungu! Paulo ananukuu Kumbukumbu 17:6 kuhusiana na ukweli kwamba mtu fulani aliyeonekana anastahili kufa angekikabili hicho kifo mara tu baada ya angalau watu wawili kutoa ushahidi dhidi ya mtu huyo. 

Lakini Paulo alifanya hili kutoa hoja kwamba ikiwa kukosa uaminifu kungeweza kusababisha kifo chini ya Agano la Kale, kiasi gani “haikumpasa adhabu iliyo kubwa zaidi mtu yule aliyemkanyaga Mwana wa Mungu, na kuihesabu damu ya agano aliyotakaswa kwayo kuwa ni kitu ovyo, na kumfanyia jeuri Roho wa neema?” (Ebr. 10:29). Kwa maneno mengine, una nuru zaidi na ukweli zaidi kuliko wao, na unajua kuhusu kafara ya Mwana wa Mungu kwa ajili ya dhambi zako; hivyo, ukirudi nyuma, hukumu yako itakuwa kubwa kuliko yao. 

Kisha Paulo mara moja anarudi katika Kumbukumbu la Torati, mara hii katika Kumbukumbu la Torati 32:35, ili tu kuithibitisha hoja yake. Kwa kuzingatia kile walichopewa katika Kristo na ujuzi wao wa utoaji mkubwa uliofanywa kwa ajili yao, Bwana aliyesema, “ ‘kisasi ni changu mimi,’ ” “atawaamua watu wake” kwa sababu ya uasi wao na kutokuwa waaminifu. Hata hivyo, aliwahukumu baba zao, ambao hawakuwa na kile ambacho hawa Wayahudi wa Agano Jipya walikuwa nacho, ufunuo kamili wa upendo wa Mungu uliofunuliwa katika msalaba. Hivyo, kimsingi, Paulo alikuwa anasema: iweni na hadhari.

`“Bwana atawaamua watu wake” (Kum. 32:36). Tumaini letu pekee katika hukumu hiyo ni nini? (tazama Rum. 8:1)?`