---
title: Ufafanuzi
date: 17/12/2021
---

*Fungu Kuu:* Mathayo 4:4.

*Lengo la Somo:* Mt. 4:1—11, linganisha Kum. 8:3; Gal. 3:1—14 linganisha Kum. 27:22—26; Mdo 3:22, linganisha Kum. 18:15—19; Ebr. 10:28—31, linganisha Kum. 17:2—6; Kum. 19:15; Kum. 32:35, 36.

### I: Muhtasari

Kitabu cha Kumbukumbu la Torati ni moja ya vitabu vinne vya Agano la Kale (*Mwanzo, Kumbukumbu la Torati, Zaburi, na Isaya*) ambavyo vinanukuliwa zaidi katika Agano Jipya. Kulingana na wasomi wa Biblia, Kumbukumbu la Torati ndicho kitabu ambacho Yesu alikinukuu zaidi, hasa nyakati muhimu za utume wake wa Kimasihi. 

Sababu ya Kumbukumbu la Torati kupendwa na wengi inahusiana na tanzu za hubiri za kitabu cha Kumbukumbu la Torati, namna ya ufundishaji wake, fundisho lake la kiteolojia. Musa hanukuu tu sheria; anazifafanua na kuwasilisha yaliyomo ndani yake ya kiteolojia na dhamira ya kina kwa ajili ya kuzitumia katika maisha ya Waisraeli. 

Kumbukumbu la Torati ina mafundisho mengi ambayo yataunda misingi ya kiteolojia ya imani ya Kikristo. Tunapata katika Kumbukumbu la Torati mvutano wa kiteolojia kati ya ugumu wa kufuata sheria na habari njema ya neema ya Mungu. Ni kutoka katika kitabu cha Kumbukumbu la Torati ambamo Paulo anapata wazo kwamba sheria inafunua dhambi (Rum. 7:7), kwamba kuhesabiwa haki ni kwa njia ya imani tu (Rum. 1:17, Rumi 10:6, 8, 17; linganisha Kum. 30:12—14), na tumaini kwamba siku moja watu wa Mungu wataungana kuwa wamoja na Wamataifa (Rum. 15:10; linganisha Kum. 32:43). Hii ndiyo sababu kitabu cha Kumbukumbu la Torati kimelinganishwa na kitabu cha Warumi katika Agano Jipya. Somo la juma hili limetengwa kwa ajili ya nafasi na umuhimu wa kitabu cha Kumbukumbu la Torati katika Agano Jipya. 

*Mada za Somo:*

- Imeandikwa: Yesu alilitumia Neno la Mungu 
- Ishi kwa Neno: Somo la kina kuhusu wanadamu wanapopata chanzo chao cha uzima na maisha. 
- Sheria na Neema: Namna Agano Jipya linavyotumia Kumbukumbu la Torati kuelezea sheria na neema. 
- Nabii kama Mimi: Yesu anaelekeza nyuma katika Kumbukumbu la Torati, kilichoelekeza mbele kwake yeye. 

## Sehemu ya II: Ufafanuzi

Kujifunza kitabu cha Kumbukumbu la Torati, kwa mtazamo wa Agano Jipya, kunatoa teolojia pana yenye uwiano. Toka kwacho, tutajifunza kuhusu hitaji muhimu la Neno la Mungu. Tutaelewa vyema zaidi uhusiano kati ya sheria na neema, na hivyo tutaweka sawa uhusiano wetu na Mungu wa haki na upendo. Tutauamini unabii wa Masihi. 

*Imeandikwa (Mt. 4:4)*

Ukweli kwamba Yesu anatumia “Imeandikwa” (Mt. 4:4) kufanya utangulizi wa nukuu yake toka katika kitabu cha Kumbukumbu la Torati unaonesha dhahiri kuwa kitabu hiki ni mkusanyiko wa Maandiko yaliyovuviwa. Huu ni msemo wa kitaalamu ambao tayari ulikuwa unatumika katika wakati wa Agano la Kale (Yos. 1:8, 1 Fal. 2:3, Neh. 10:34, na kadhalika) na baadaye katika Agano Jipya (Mk. 9:13, Mdo 1:20, 1 Kor. 1:19 na kadhalika) kurejelea mamlaka ya Maandiko. Muundo wa kutendwa wa kitenzi ni dhamira ya kisarufi kudokeza mtendaji (kiima) wa kiungu nyuma ya haya maandiko. 

Inavutia kwamba siyo Yesu tu lakini pia Shetani anarejelea Maandiko yaliyovuviwa, na wote wanatumia neno lililozoeleka “imeandikwa” kufanya utangulizi wa nukuu zao. Lakini Yesu tu anaelekeza kwa Mungu, siyo Shetani. Shetani anajikita tu katika muujiza, na Mungu si muhimu katika teolojia yake. Yesu, kwa upande mwingine, analenga kwa Mungu, ambaye pekee tunapaswa kumwabudu (Mi. 4:10). Kwa kuwa inawezekana kuyajua Maandiko vizuri na kuyanukuu wakati wote, lakini ukampuuza au hata kumkataa Mungu aliyeyavuvia. 

*Ishi kwa Neno*

Akiwa mwishoni mwa siku zake 40 za kufunga nyikani, Yesu alijaribiwa na Shetani kugeuza mawe yawe mkate (dokezo la muujiza wa chakula kilichotoka mbinguni mana), Alinukuu mstari katika kitabu cha Kumbukumbu la Torati, ambapo Musa alizungumza na Israeli mwishoni mwa miaka yao 40 jangwani: “Mtu hataishi kwa mkate tu, ila kwa kila neno litokalo katika kinywa cha Mungu” (Mt. 4:4; linganisha Kum. 8:3).

Fungu hili, bila shaka, linarejelea Neno la Mungu, kama lilivyoeleweka na tafsiri ya Biblia ya Kiebrania katika Kiyunani (*Septuagint*) inayonukuliwa katika Biblia ya Agano Jipya ya Kiyunani. Lakini fungu la Kiebrania linadokeza zaidi ya maneno yanayotoka kinywani mwa Mungu. Fungu la Kiebrania linasema kiuhalisi, “Mtu ataishi kwa kila litokalo katika kinywa cha Mungu” (Kum. 8:3; linganisha tafsiri ya Robert Alter; linganisha JPS). 

Fungu la Kiebrania linadokeza pia uumbaji wa Mungu wa wanadamu (Mwa. 2:7). Ambacho Musa alikuwa anasisitiza ni kwamba ni katika kinywa cha Mungu, siyo kutoka katika mkate, ndipo wanadamu walipata uzima. Ilikuwa muhimu kwamba Waisraeli waelewe hili funzo. 

Wakiwa wamekinaiwa na chakula kilichotoka mbinguni kilichoanguka mara kwa mara na kwa hakika juu ya ardhi yao, Waisraeli walikizoea hicho chakula cha asili na kwa hakika, yawezekana walisahau kwamba kilitoka kwa Mungu. Yesu anamkumbusha Shetani kwamba hata nguvu ya muujiza haikuwa hoja, bali nafsi ya Mungu mwenyewe ndiyo ilikuwa ya muhimu. 

Sheria na Neema Kama ilivyo katika kitabu cha Kumbukumbu la Torati, mtume Paulo anavithibitisha vyote viwili sheria na neema, ingawa pia anaonya dhidi ya kuelewa vibaya kanuni hizi mbili. Paulo anapojadili laana ya Kumbukumbu la Torati dhidi ya wale wanaoshika sheria (Gal. 3:10; linganisha Kum. 27:26), anasisitiza kwamba siyo sheria, peke yake, itakayowaokoa waumini. 

Kwa Wagalatia, Paulo anatoa hoja kwamba hawapaswi kuitumainia sheria kwa ajili ya wokovu, kwa sababu ushikaji wa sheria kwa hakika utawafanya wastahili kifo. Juhudi zao za kibinadamu kuitii sheria hakika zitashindwa na, kwa hiyo, kufanya laana itende kazi. Lakini, Paulo anaendelea, “wenye haki wataishi kwazo,” akimaanisha sheria za Musa (Kum. 4:1; linganisa Law. 18:5). 

Sababu ya hili fumbo haipo katika thamani ya sheria tu, bali pia katika imani katika neema ya Mungu: “Mwenye haki ataishi kwa imani” (Gal. 3:11), kanuni inayochukuliwa katika Mwanzo 15:6. Kisha Paulo anaeleza na kutoa ufunguo wa huo "*mkanganyiko*" “Kristo alitukomboa katika laana ya torati” (Gal. 3:13) inayoambatana na ushikaji wa sheria. Paulo hahimizi kuikataa sheria; kinyume chake, huthibitisha hitaji la sheria. Ingawa tutaishi kwa kushika sheria, ni maisha haya hasa ya uaminifu ambayo yatatupeleka katika imani kwa Yesu Kristo, ambaye amekufa kwa ajili ya kushindwa kwa mwenye dhambi. 

Lakini lazima tupate laana ikiwa tutategemea tu matendo yetu ya sheria, tukiondoa kipengele cha rehema (Ebr. 10:28; linganisha Kum. 17:2—6; Kum. 19:15; Ebr. 10:30; linganisha Kum. 32:35, 36). Hivyo, itakuwa mbaya zaidi tukipuuza rehema za Mungu, na hivyo kumfukuza, au “kumfanyia jeuri,” Roho wa neema ambaye amefunuliwa msalabani (Ebr. 10:29). 

*Nabii Kama Mimi*

Musa anapotabiri kuhusu kuja kwa nabii aliye kama yeye, akiwa katika uvuvio (Kum. 18:15—19), haongelei tu kiujumla kuja kwa manabii wakati ujao. Wamekuwepo manabii kabla ya Musa (Mwa. 20:7, Mwa. 37:5—9, Hes. 11:25). Musa anawaza kuhusu Masihi, kama vile manabii waliofuata walivyomtabiri. Zingatia kwamba usemi ule ule maalumu, "Nitainua nabii," ulitumika kwingineko katika Agano la Kale kuelezea ujio wa Masihi, hivyo kudokeza unabii uliopita wa Musa (2 Sam. 7:12, Amo. 9:11). 

Kwa hiyo, Yesu alipokuja na kufanya muujiza usio wa kawaida wa kuzidisha mikate, mara hiyo Wayahudi wakakumbuka kuhusu chakula kilichotoka mbinguni na kufikiri kwamba nabii kama Musa alikuwa amekuja (Yn. 6:14). Haishangazi Petro na Stefano, waliojua unabii huu wa Masihi, waliutumia kama hoja kuwashawishi Wayahudi wa wakati ule waliokuwa wanamsubiria Nabii kama Musa (Mdo 3:22, 23). 

### Sehemu ya III: Matumizi Maishani

*Unatumiaje Maandiko?*

Zingatia visa vifuatavyo vya kujua Maandiko vizuri, lakini pasipo kutilia maanani asili yake yenye uvuvio: 

- Matumizi ya Kanuni ya Ufasiri wa Biblia. Baadhi wanaweza kuuliza kuhusu ukweli wa kihistoria, kimaadili, na kiteolojia wa fungu na/au kufasiri Maandiko kutokana mtazamo wa madhanio ya utamaduni wako (nadharia za wanamgeuko, shinikizo la kijamii, kisiasa, na kadhalika.). Kuna hatari kwa imani ya mtu kutokana na namna hii ya kufikiri? Suluhisho ni nini? 
- Matumizi Yanayohusu Maisha. Kwa wengine, Maandiko hayana athari kwa maisha yako ya kibinafsi na ya kazi, kana kwamba Mungu wa Maandiko (Agano la Kale) alikuwa tu Mungu wa wakati mwingine ambaye hausiki na maisha yako ya kila siku na katika soko. Inawezekanaje mfuasi wa falsafa inayokiri kwamba dunia haina mantiki na mwanadamu yu peke yake na huru kuchagua mwenyewe na kuwajibika kwa vitendo vyake ajitahidi kuyafanya Maandiko na Mungu kuwa wa kibinafsi zaidi? 

*Unashikaje Sheria za Biblia?*

- Sabato. Unaweza kufanya nini kujiandaa kwa ajili ya ujio wa Sabato tangu mwanzo wa juma ili uweze kuishi siku hii kama wakati wa raha, kama zawadi toka kwa Mungu kwako, na styo kama kazi? 
- Zaka. Je, unalalamika unapotakiwa kutenga sehemu ya mshahara wako kwa ajili ya Mungu? Kwa nini unafikiri ni hivyo? Unaweza kufanya nini ili kufanya upya mtazamo wako kuhusu urudishaji wa zaka? 

*Unaelewaje Unabii Unaomhusu Masihi?* 

*Jadili na darasa lako majibu yafuatayo:*

- Kama utabiri halisi ulioeleweka, kwa wenyewe, na nabii aliyeutoa. 
- Kama fikira zinazotumika tu kwa hali ya wakati wa sasa. 
- Kama unabii unaotumika mara mbili (wakati wa sasa na ujao) na kufasiriwa tena na Agano Jipya.