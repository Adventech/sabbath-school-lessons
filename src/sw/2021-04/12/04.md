---
title: 'Amelaaniwa Juu Mti'
date: 14/12/2021
---

`Soma Wagalatia 3:1—14. Paulo anasema nini hapa kinachofaa kwa ajili yetu leo, na kwa namna gani anatumia Kumbukumbu la Torati 27:26 na Kumbukumbu la Torati 21:22, 23 kutoa hoja yake?`

Kwa bahati mbaya, ni kawaida katika Ukristo kutumia waraka huu kama namna fulani ya kuhalalisha kutoishika sheria, Amri Kumi. Bila shaka, hoja hiyo hutumika hasa kama sababu ya kutotunza amri ya nne, kana kwamba kushika amri hiyo moja, tofauti na zingine tisa, kwa namna fulani ni kuonesha ushupavu wa sheria ambao Paulo alikuwa anashughulika nao hapa. 

Lakini, Paulo alikuwa hapingani na sheria, na kwa hakika hakuna chochote katika kifungu hiki kinachohalalisha uvunjaji wa amri ya Sabato. Ufunguo unawezekana katika Wagalatia 3:10, anapoandika kwamba “Kwa maana wale wote walio wa matendo ya sheria, wako chini ya laana,” na kisha ananukuu Kumbukumbu la Torati 27:26. Suala sio utii kwa sheria, lakini “kuitegemea sheria” —msimamo mgumu, kama si isiyowezekana, kwa viumbe walioanguka kama sisi. 

Hoja ya Paulo ni kwamba hatuokolewi kwa matendo ya sheria bali kwa kifo cha Kristo badala yetu, tunaopata kwa imani. Msisitizo wake hapa ni juu ya kile Kristo alichotenda kwa ajili yetu, msalabani. Na ili kusaidia kutoa hoja yake, anarejelea tena nyuma katika Kumbukumbu la Torati, mara hii Kumbukumbu 21:23. Kama Yesu, Paulo anasema, “Imeandikwa,” kuonesha mamlaka ya Agano la Kale, na sasa ananukuu toka katika fungu linaloshughulika na mtu ambaye, baada ya kutenda uhalifu mkuu, na baada ya kuhukumiwa kwa huo, alitundikwa juu ya mti, labda kama kizuizi kwa wengine. 

Paulo, hata hivyo, anaitumia hiyo kama ishara ya kifo mbadala cha Kristo badala yetu: Kristo alifanyika “_laana kwa ajili yetu_” kwa kuwa alikabili laana ya sheria; yaani, kifo, ambacho wanadamu wangekabili kwa sababu wote wameihalifu sheria. Habari njema ya injili, hata hivyo, ni kwamba laana ambayo ingekuwa yetu ilikuwa yake, msalabani, “tupate kupokea ahadi ya Roho kwa njia ya imani” (Gal. 3:14). 

Au, kama Ellen G. White alivyosema: “Hakuna mwingine ila Kristo angeweza kumkomboa mwanadamu aliyeanguka toka katika laana ya sheria na kumleta tena katika mapatano na Mbingu. Kristo angechukua juu yake hatia na aibu ya dhambi —dhambi ya kuchukiza sana kwa Mungu mtakatifu kwamba ni lazima imtenganishe Baba na Mwana wake.” _—Ellen G. White, Patriarch and Prophets, uk. 63.`

`Fikiria kuhusu kile ambacho ungekikabili ikiwa ungepaswa kupokea adhabu ya haki kwa ajili ya mabaya yoyote ambayo umetenda. Hata hivyo, kwa sababu Kristo alibeba adhabu kwa ajili ya makosa yako Yeye mwenyewe, ili kwamba usibebe wewe, mwitikio wako unapaswa kuwaje kwa kafara yake?`