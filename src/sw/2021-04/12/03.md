---
title: 'Kuinua Nyuso'
date: 13/12/2021
---

Katika Kumbukumbu la Torati 10, Musa (tena) alikuwa anasimulia Historia va Israeli na (tena) alitumia masimulizi hayo kuwaonya watu wake kuwa waaminifu. Katikati ya maonyo hayo alisema kitu kingine. 

`Soma Kumbukumbu la Torati 10:17—19. Kuna ujumbe gani muhimu hapa kwa watu, na kwa nini ujumbe huu unafaa kwa kanisa la Mungu leo?`

Kirai “asiyependelea nyuso za watu” kinatafsiriwa kutoka katika sitiari ya Kiebrania; kihalisi kinamaanisha kwamba “_hainui nyuso._” Kirai hiki kinaaminika kutokea katika mazingira ya kisheria ambapo hakimu au mfalme anaona sura ya mtu anayeshtakiwa na, kutokana na hadhi ya huyo mtu (mtu muhimu au mtu asiye na thamani), hakimu au mfalme anatoa hukumu. Maana yake hapa katika Kumbukumbu la Torati ni kwamba Bwana hawatendei watu kwa namna hiyo, licha ya uweza wake mkuu na nguvu. Anatenda sawa kwa kila mtu, haidhuru hadhi zao zikoje. Ukweli huu, bila shaka, ulidhihirishwa katika maisha va Yesu na jinsi alivyomtendea yule aliyedharauliwa kabisa katika jamii. 

`Soma Matendo ya Mitume 10:34, Warumi 2:11, Wagalatia 2:6, Waefeso 6:9, Wakolosai 3:25, 1 Petro 1:17. Ni kwa namna gani mafungu haya yanatumia Kumbukumbu la Torati 10:17?`

Hata hivyo mazingira yanayotofautiana katika kila moja ya rejea hizi (katika Waefeso Paulo anawaambia mabwana kuwa waangalifu namna wanavyowatendea watumwa wao; katika Warumi Paulo anazungumzia ukweli kwamba, kwa suala la wokovu na hukumu, hakuna tofauti kati ya Wayahudi na Wamataifa), wote wanarudi katika Kumbukumbu la Torati na katika wazo kwamba Mungu “_hainui nyuso_.” Na ikiwa “_Mungu wa miungu na Bwana wa mabwana, Mungu mkuu mwenye kuogofya_” hatafanya hivyo, basi kwa hakika hatupaswi kufanya hivyo, vile vile. 

Hususan katika namna Paulo anavyokitumia, tunaweza kuona ufunuo wa injili: tu katika ndege moja, haidhuru sisi ni nani kwa habari ya hadhi. Sote tu viumbe tulioanguka tunaohitaji neema ya Mungu inayookoa. Na habari njema ni kwamba, haidhuru hadhi yetu ikoje, wote tunapewa wokovu katika Yesu Kristo.

`Mara nyingi kiasi gani, hata kwa hila, “_unainua nyuso,_” na kwa nini msalaba hutuonesha jinsi mtazamo huo ulivyo wa dhambi kwa kweli?`