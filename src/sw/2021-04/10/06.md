---
title: 'Kumbuka Kwamba Ulikuwa Mtumwa'
date: 02/12/2021
---

`Soma Kumbukumbu la Torati 5:15; Kumbukumbu la Torati 6:12; Kumbukumbu la Torati 15:15; Kumbukumbu la Torati 16:3, 12; Kumbukumbu la Torati 24:18, 22. Ni kitu gani hasa Mungu aliwataka wasisahau kamwe, na kwa nini?`

Kama tulivyoona, pote katika Agano la Kale, Bwana daima alirudisha akili za watu nyuma wakati wa Kutoka, kukombolewa kwao kimuujiza, na Mungu, kutoka Misri. Hata leo hii, maelfu ya miaka baadaye, wapo Wayahudi wanaoendelea na maadhimisho ya pasaka, ukumbusho wa kile Bwana alichowatendea. "Itakuwa hapo mtakapoifikilia hiyo nchi, Bwana atakayowapa, kama alivyoahidi, ndipo mtakapoushika utumishi huu. Kisha itakuwa, hapo watoto wenu watakapowauliza, Ni nini maana yake utumishi huu kwenu? Ndipo mtawaambia, Ni dhabihu ya pasaka ya Bwana, kwa kuwa alipita juu ya nyumba za wana wa Israeli huko Misri, hapo alipowapiga Wamisri, akaziokoa nyumba zetu. Hao watu wakainama vichwa na kusujudia" (Kut. 12:25—27). 

Kwa kanisa leo, Pasaka ni ishara ya ukombozi tuliopewa katika Kristo: "Kwa maana Pasaka wetu amekwisha kutolewa kuwa sadaka, yaani, Kristo" (1 Kor. 5:7). 

`Soma Waefeso 2:8—13. Ni nini hawa waumini Wamataifa wanaambiwa kukumbuka? Ni kwa namna gani kinafanana na kile Waebrania katika Kumbukumbu la Torati walichoambiwa kukumbuka, vile vile?`

Paulo alitaka watu hawa kukumbuka kile Mungu alichowatendea katika Kristo, kile alichowakomboa toka kwacho, na kile ambacho sasa walikuwa nacho kwa sababu ya neema ya Mungu kwao. Kama ilivyokuwa kwa wana wa Israeli, hakukuwa na kitu chochote ndani yao na kutokana na wao wenyewe kwamba walikubaliwa na Mungu. Badala yake, ilikuwa ni neema ya Mungu pekee, waliyopewa, ingawa walikuwa “wageni wasio wa maagano ya ahadi ile,” ndiyo iliyowafanya kile walichokuwa katika Kristo Yesu.

Ikiwa ni Wayahudi wakiwa jangwani, Wakristo walioko Efeso, au Waadventista wa Sabato popote ulimwenguni, ni muhimu kiasi gani kwetu daima kukumbuka, na kutosahau, kile Mungu alichotutendea katika Kristo. Haishangazi, basi, kwamba tuna maneno haya: “Ingekuwa vyema kutumia saa moja ya hadhari kila siku katika tafakari ya maisha ya Kristo. Tunapaswa kwenda hatua kwa hatua, na kuruhusu fikra kuelewa kila tukio, hasa yale ya mwisho. Hivyo tunapotafakari juu ya kafara yake kubwa kwa ajili yetu, ujasiri wetu kwake utakuwa imara zaidi, upendo wetu utachochewa, nasi tutatiwa moyo zaidi na Roho yake.” _—Ellen G. White, The Desire of Ages, uk. 83.`