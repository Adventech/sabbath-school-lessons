---
title: 'Kwa Habari za Siku Zilizopita'
date: 29/11/2021
---

Katika Kumbukumbu la Torati 4, tumesoma maonyo ya kushangaza ambayo Bwana aliwapa watu wake kupitia kwa Musa kuhusiana na fadhila zao kubwa kama watu wa Mungu wateule. Aliwakomboa toka Misri “ ‘kwa majaribu, na kwa ishara, na kwa maajabu, na kwa vita, na kwa mkono hodari, na kwa mkono ulionyoshwa, na kwa maogofya makuu, kama vile Bwana, Mungu wenu, alivyowatendea ninyi katika Misri, mbele ya macho yenu’ ” (Kum. 4:34). 

Kwa maneno mengine, sio tu kwamba Mungu alikufanyia jambo kubwa, alilifanya kwa namna ambazo zinapaswa kukusaidia ukumbuke, na kutosahau kamwe, mambo gani makubwa aliyokutendea. 

`Soma Kumbukumbu 4:32—39 Ni nini Mungu alikuwa anawaambia wakumbuke, na kwa nini ilikuwa muhimu sana kwamba wayakumbuke mambo haya?`

Musa anawaelekeza watu nyuma katika historia yote, hata wakati wa uumbaji wenyewe, na kuwauliza, pasipo kudai jibu, ikiwa kitu fulani katika historia yote hakikufanywa kama walivyofanyiwa. Kwa kweli, anawaambia waulize; yaani, kujifunza wenyewe na kuona ikiwa kitu chochote kama vile uzoefu waliopitia kilitokea hapo kabla. Kwa kuwauliza maswali machache, Musa alikuwa anajaribu kuwafanya watambue wao wenyewe kile Mungu alichowatendea, na hivyo, hatimaye, kwa namna gani walipaswa kuwa na shukrani kwake kwa matendo yake makuu katika maisha yao. 

Kiini cha matendo haya ni ukombozi kutoka Misri na kisha, huenda kwa namna fulani ya kushangaza zaidi, ni aliposema nao huko Sinai, kulikowaruhusu kusikia “maneno yake toka kati ya moto.” 

`Soma Kumbukumbu la Torati 4:40. Ni hitimisho gani, wakati ule, Musa alitaka watu wapate kutoka katika maneno haya kuhusu kile Mungu alichowatendea?`

Bwana hakufanya mambo hayo yote pasipo kusudi. Aliwakomboa watu wake, na kudumu kuwa mwaminifu katika agano alilolianzisha nao. Mungu alifanya sehemu yake; sasa walikuwa wanaitwa kufanya sehemu yao, ambayo ilikuwa tu, kutii.

`Ni kwa namna gani mtindo huu unawakilisha mpango wa wokovu kama ulivyoelezwa katika Agano Jipya? Yesu alitutendea nini, na tunapaswa kuitikiaje kile alichotutendea? (tazama Ufu. 14:12). `