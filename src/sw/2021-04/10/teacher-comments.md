---
title: Ufafanuzi
date: 03/12/2021
---

*Fungu Kuu:* Kumbukumbu la Torati 9:7.

*Lengo la Somo:* Mwa. 9:8—17; Kut. 20:8; Kum. 4:9, 23, 32—39; Kum. 6:7, Kum. 8:7—18; Kum. 32:7; Efe. 2:8—13.

### I: Muhtasari

Kuna bamba la taarifa lenye nukuu ya mwanafalsafa George Santayana katika lango la Auschwitz inayowapa changamoto ya kukumbuka wale wote wanaoingia katika eneo hili: “Yeyote asiyekumbuka historia kwa hakika itajirudia kwake tena.” Baada ya somo la toba kwa kawaida hufuata somo la kumbukumbu. Kukumbuka, kama vile kutubu, utahitaji kugeukia yaliyopita, na kurudisha wakati uliopita katika wakati wa sasa. Kwa hiyo ni muhimu tuelewe kukumbuka kuna haja gani, kitu gani kikumbukwe, na jinsi ya kukumbuka ili kuwa na toba ya kweli.

*Mada za Somo*

Somo hili litatufunulia mada kadhaa zitakazotusaidia kuwa na uelewa wa kina wa dhana hii: 

- *Kumbuka Uuumbaji.* Si sana kile tunachoamini hasa kinacholeta maana ukiondoa kukumbuka mianzo yetu. 
- *Kumbuka Gharika.* Hata katikati ya majanga, Mungu anawakumbuka watu wake 
- *Kumbuka Kutoka.* Kukumbuka matukio yaliyopita ya wokovu (kile Mungu alichowatendea watu wake) husaidia na kuimarisha imani kwa Mungu, ambaye ataokoa tena. 
- Kumbuka kwamba mlikuwa Wamataifa. Ni muhimu kiasi gani kutosahau kile Mungu alichotutendea. 

### Sehemu ya II: Ufafanuzi

Kitabu cha Kumbukumbu la Torati, kikiwa na kitenzi *zakar*, “kumbuka” kikijirudia mara 19, ni, zaidi ya kitabu kingine cha Biblia, chenye aya kuhusu kukumbuka. Kwa sababu hiyo, Kumbukumbu la Torati kinashuhudia upana wa matumizi ya kitenzi “*kumbuka*,” pamoja na matumizi yake mbalimbali na hutoa fundisho la kiteolojia lililojengwa juu ya matukio ya uzoefu uliopita wa Waisraeli. 

Kitenzi “kumbuka” mara nyingi sana Mungu ndiye mtendaji wake (kiima), na kinawahusu, mara nyingi, watu wake: Mungu anakumbuka agano, uhusiano wake na watu wake. Kitenzi “kumbuka” kinatokea pia na “Israeli” kama mtendaji wake, na mtendwa wa (kiarifu) kumbukumbu ni Mungu, matendo yake, na agano lake. Kwa ujumla, ni tukio la Kutoka linalovuta usikivu (Kum. 5:15; Kum. 15:15; Kum. 16:3, 12; Kum. 24:18, 22). Lakini mara chache, Musa anarejelea miaka ya kutangatanga jangwani kama wakati wa kujaribiwa (Kum. 8:2), au kama funzo kuhusu ghadhabu kuwarudi Israeli. wazo ni kwamba matukio haya yote yaliyopita yanatumika kama nyenzo ya ujenzi ili kutengeneza imani ya Israeli.

Mbali na kitabu cha Kumbukumbu la Torati, kitenzi “kumbuka” ni wazo muhimu la kibiblia linalorudiwa mara kwa mara. Katika somo la juma hili, tutatafakari juu ya wazo linalojirudia kuhusiana na matukio manne muhimu katika Biblia: 

*(1)* Uumbaji pasipo kitu, 
*(2)* ukombozi toka katika Gharika, 
*(3)* Kutoka kwa Israeli Misri na katika ukaidi wake mwenyewe, na 
*(4)* uongofu wa Mataifa toka katika upagani. 

Matukio haya yote yanafanana; yote yanaonesha tendo la Mungu la wokovu toka gizani kwenda nuruni, toka mautini kwenda uzimani, toka uovu kwenda kuhesabiwa haki. 

*Kumbuka Uumbaji (Kut. 20:8).*

Kitenzi “*kumbuka*” kinatumika katika amri ya nne kutukumbusha tukio la kwanza la historia ya mwanadamu, Uumbaji wa Mungu wa mbingu na nchi, na siku ya saba ya Uumbaji, Sabato, ambayo pia ilikuwa siku ya kwanza ya historia ya mwanadamu. Kitenzi “*kumbuka*” siyo tu kurudisha kumbukumbu ya tukio la kale zaidi la historia ya mwanadamu, lakini pia, na muhimu zaidi, wito wa kukumbuka asili yetu, tulikotoka; kina funzo kwamba “ni Yeye aliyetuumba, na sio sisi wenyewe” (Zab. 100:3). Kitenzi “*kumbuka*” kinamrejelea, kwa kweli, Muumbaji, Muumba wetu, ambaye pasipo yeye tusingekuwa hapa. 

Uumbaji ndiyo tukio la kwanza la kukumbukwa kwa sababu ndilo tukio linalotoa taarifa ya asili yetu. Kwa kiasi kikubwa, amri ya nne, inayotuagiza kukumbuka, inafanana na amri ya tano (Kut. 20:12), inayotuagiza kuwatii wazazi wetu. Ufanani huu hautokei tu katika muundo wa Amri Kumi; unatokea pia katika muundo wa kisarufi wa Vitenzi. Vitenzi vyote viwili “*kumbuka*” na “*waheshimu*” vinatumika katika amri inayotumia muundo msingi wa kitenzi. Amri zingine zilizobaki zimeandikwa kwa muundo wa kanusho. Kumbuka kwamba Sabato, au tulikotoka, inahusiana na kuwakumbuka wazazi wetu, ambao ni asili yetu. Tukishindwa kukumbuka wakati wetu uliopita, asili yetu, tutashindwa kustawi kiroho. Amri zote, ya nne na ya tano, zina ahadi kwa ajili ya wakati ujao. Kama vile Sabato inavyotoa ahadi ya siku ijayo ya pumziko kwa wanadamu (Zab. 95:11; linganisha Ebr. 3:11 Ebr. 4:3—7), amri ya kuwaheshimu wazazi wetu inaahidi maisha marefu (linganisha Efe. 6:2). 

*Kumbuka Gharika (Soma Mwa. 8:1)*

Dondoo hii ina tukio la kwanza la kitenzi zakar, “*kumbuka.*” Mungu ndiye kiima cha kitenzi, kikituambia kwamba Mungu amewaokoa wanadamu. Kutumiwa kwa kitenzi zakar, “*kumbuka*,” haimaanishi tatizo fulani la kumbukumbu kwa upande wa Mungu. Kitenzi “*kumbuka*” kinamaanisha kwambe Mungu amewaokoa wanadamu toka katika kina cha usahaulifu. Wanadamu sasa wameokoka na maji ya Gharika na kwa hiyo watakumbukwa. Wakati aya ya Biblia inaposema kuhusu Mungu kuwakumbuka viumbe wake, inarejelea pia tendo la Mungu la wokovu anapotimiza ahadi yake kwa wakati uliokubalika (Mwa. 19:29). 

Kitenzi zakar, “*kumbuka,*” kinamaanisha, katika mfano huu, mwisho wa Gharika ambayo imewekwa katika muda mwafaka (Mwa. 8:3—6), kama vile Sabato inavyoweka mwanzo wa wakati sahihi mwishoni mwa kazi ya Uumbaji. Ni muhimu kuzingatia kwamba Sabato pia ina umuhimu katika kalenda ya Gharika. Zingatia kwamba hivi vipindi vya siku saba vinachangia katika muundo ufuatao wa mfuatano wa vipengele vya aya zinazojirudia katika mpangilio wa 

- Siku 7 za kusubiri kwa Mungu(Mwa. 7:4)
- Siku 7 za kusubiri kwa Mungu(Mwa. 7:10) 
- Siku 40 za kuongezeka maji(Mwa. 7:17)
- Siku 150 za maji kuenea pote(Mwa. 7:24) 

*Mungu alikumbuka*(Mwa. 8:3) 

- Siku 150 za maji kuenea pote(Mwa. 8:3)
- Siku 40 za kupungua kwa maji(Mwa. 8:6)
- Siku 7 za kusubiri kwa Nuhu(Mwa. 8:10) 
- Siku 7 za kusubiri kwa Nuhu(Mwa. 8:12). 

*Kumbuka Kutoka (Kum. 9:7).*

Kukumbuka Kutoka bila shaka ni wito wa kukumbuka unaotawala katika Biblia. Katika tukio hili, kitenzi “*kumbuka*” kiima chake (*mtendaji*) ni Israeli. Israeli anakumbuka siyo tu tendo la Mungu la wokovu, lililowatoa Israeli katika hali yao ya utumwa huko Misri, Lakini pia kutostahili kwa Israeli. 

Katika fungu hili husika (Kum. 9:7), Israeli anapaswa kukumbuka jinsi walivyokuwa wakaidi kwa Mungu, wakipinga jitihada zake kuwaokoa. Amri inayotolewa mara mbili, moja ikitolewa kwa kutumia muundo msingi wa kitenzi, “*Kumbuka!*” ikifuatiwa na nyingine iliyotolewa kwa muundo wa kanusho, “*Usisahau!*” ni ya mkazo, ikiwakumbusha Israeli kwa nguvu kuhusu ukaidi wao wa kipuuzi. 

Ikiwa walikuwa wapumbavu kiasi cha kusahau kwamba Mungu aliwaokoa toka Misri kama watumwa wapumbavu, na wapumbavu kiasi cha kufikiri kwamba Mungu aliwapa Nchi ya Ahadi kwa sababu ya kustahili kwao na haki yao, kwa hiyo wangepatwa na tatizo baya la usahaulifu. Kwa hiyo, wanaitwa mara mbili kukumbuka, mara ya kwanza kwa kutumia muundo msingi wa kitenzi na mara ya pili kwa muundo wa kanusho, kuhakikisha kwamba watakumbuka. 

Tukio hili linaongeza uzito kwa ghadhabu inayofuata na hukumu ya Mungu tangu siku walipotoka Misri. Mfano muhimu unaochukuliwa kuelezea kisa cha kuvutia cha Israeli ni uasi wa taifa, uliotokea huko Horebu na kusababisha kutengenezwa kwa mbao mpya. Wajibu huu wa kukumbuka Kutoka tangu wakati huo na kuendelea, utakuwa ni jambo muhimu zaidi kuliko yote ambayo Israeli watapaswa kukumbuka na kufundisha watoto wao toka kizazi hata kizazi (Kum. 6:7; Kum. 32:7). 

Bado, Wayahudi leo “*wanakumbuka*” kisa cha Kutoka kwa kusoma *hagadah* (masimulizi yanayohusu kisa cha Kutoka) katika Pasaka yao ya kila mwaka. Kwa jinsi iyo hiyo, Wakristo wengi sana wanaikumbuka Meza ya Bwana, ambayo yenyewe ni ukumbusho wa Pasaka ya Kutoka. 

*Kumbuka Kwamba Mlikuwa Wamataifa (Efe. 2:8—13) *

Kama vile Musa alivyofanya na wana wa Israeli, Paulo atafanya na Wamataifa wanaoongolewa katika agano jipya: “Usijisifu juu ya matawi yale; au ikiwa wajisifu, si wewe ulichukuaye shina, bali ni shina likuchukualo wewe” (Rum. 11:18). Hawa waongofu wapya walitenda vile vile kama wa zamani. Wote walijionea Fahari na wenye kujivuna, wakifikiri katika upumbavu wao kwamba waliistahili neema ya Mungu. Wote “walisahau.” Kama vile Israeli walivyosahau jinsi ambavyo hawakustahili, vivyo Wamataifa walisahau giza na uovu wa mazingira yao ya zamani. Zaidi ya hayo, walisahau kwamba walipandikizwa tu katika matawi halisi, na kwa hiyo, wanapaswa kujifunza kuwa wanyenyekevu. 

*Mjadala na Maswali ya Tafakari:*

1. “Unakumbukaje” Uumbaji na “Sabato” ya kwanza unapoitunza Sabato? 
2. Unakumbukaje Kutoka unapoadhimisha Meza ya Bwana? 
3. Ni matokeo gani ya kihistoria ya usahalifu wa kanisa yanayotokana na Wayahudi? 

### Sehemu ya III: Matumizi Maishani

*Jifunze Kukumbuka:* 

Tulizoea kukariri mafungu yote ya Biblia. Tafakari na kujadili thamani ya kukariri aya za Biblia. Tukikumbuka ukweli wa uandishi kwamba sehemu kubwa ya Biblia iliandikwa ili kukaririwa, jipe changamoto kukariri kisa cha Uumbaji, kifungu ambacho kimetungwa kwa upekee, kikiwa na ufanani wake na kujirudiarudia, kuwekwa katika kumbukumbu. Tafuta mistari na maneno katika kisa cha Uumbaji yanayorudiwa; tafakari juu ya sababu ambazo zingeweza kuhalalisha huku kurudiarudia. 

*Kielelezo:*

Chukua ua halisi na ua la kutengenezwa na kulileta darasani. Ua halisi lina ubora gani kuliko ua la kutengenezwa, na kwa nini? Ua la kutengenezwa lina ubora gani kuliko ua halisi, na kwa nini? Jadili umuhimu wa asili ya ua, na kuhusu umuhimu wa ua lenyewe. 

*Kujikosoa Mwenyewe:* 

Kumbuka maadili yaliyosisitizwa wakati uliopita na waanzilishi wa kanisa letu na yamesahauliwa leo. Unapaswa kufanya nini ili kufanya upya kumbukumbu yako? Mtu fulani alisema kwamba sisi ni vibete tuliokaa kwenye mabega ya majitu. Jadili huku kujikosoa binafsi. 

*Maisha Ndani. ya Kanisa:* Jamii yako inaundwa na wazee wanaokumbuka uthabiti wa asili, na vijana wanaopenda maisha na uzuri wa ua jipya. Tumia tafakari yako katika huduma ya ibada, muziki, hubiri la huduma kuu. Pendekeza masuluhisho halisi yatakayokubalika na kufurahiwa na pande zote.