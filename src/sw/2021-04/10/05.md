---
title: 'Utakapokuwa Umekula na Kushiba'
date: 01/12/2021
---

Kiongozi mmoja wa zamani wa kanisa, aliyefanya kazi katika Konferensi Kuu ya Kanisa la Waadventista wa Sabato kwa miaka 34, alisimulia kisa cha jinsi ambavyo, miaka mingi kabla, yeye na mke wake, walipotua katika uwanja wa ndege, alipoteza mzigo wake. “Pale pale,” alisema, “kando ya mkanda wa kuchukulia mizigo na kwenye hadhara, tulipiga magoti na kuomba, tukimwomba Bwana kwa ajili ya mzigo wetu uliopotea.” 

Kisha alisema kwamba, miaka mingi baadaye, kitu kile kile kilitokea: walifika katika uwanja wa ndege, lakini mzigo wao haukufika. Alisema kilichofuata. “usihofu,” alimwambia mke wake, “bima itailipia.” 

`Ukiwa na kisa hiki akilini, soma Kumbukumbu la Torati 8:7-18. Ni onyo gani Bwana analotoa kwa watu wake hapa, na linapaswa kumaanisha nini kwetu leo, vile vile?`

Tazama kile ambacho kuwa kwao waaminifu kwa Bwana kingewaletea. Sio tu kwamba wangemiliki nchi nzuri yenye utajiri, " 'nchi utakayokula mikate humo, pasina shida, hutapungukiwa na kitu ndani yake' " (Kum. 8:9), lakini watabarikiwa sana katika nchi hiyo: kondoo na ng’ombe na dhahabu na fedha na nyumba nzuri. Yaani, watapewa ustawi ambao maisha haya yanatoa. 

Hata hivyo, nini? Wangekabiliwa na hatari ambayo daima huambatana na utajiri na ustawi wa kimwili, ile ya kusahau kwamba ilikuwa ni Bwana tu " 'ndiye akupaye nguvu za kupata utajiri' " (Kum. 8:18). 

Labda sio kwa mara ya kwanza, lakini kadri miaka inavyopita na sasa wamepata ustawi wote uliohitajika, watasahau wakati wao uliopita, watasahau jinsi Bwana alivyowaongoza “katikati ya jangwa lile kubwa la kutisha” (Kum. 1:19), na, kwa hakika, wakadhani kwamba ulikuwa werevu wao na vipaji vyao ndivyo vilivyowawezesha kufanikiwa. 

Hiki ndicho Bwana kwa wazi aliwaonya kutofanya (na kwa bahati mbaya, hasa mtu anaposoma manabii wa mwisho, hiki ndicho hasa kilichowatokea).

Hivyo, katikati ya ustawi huu, Musa anawaambia kwamba wakumbuke kwamba alikuwa Mungu pekee aliyewatendea hili na wasidanganywe na baraka za mali alizowapa. Karne nyingi baadaye, Yesu mwenyewe alionya, katika mfano wa mpanzi, kuhusu “_udanganyifu wa mali_” (Mk. 4:19).

`Haidhuru ni fedha kiasi gani na mali tulizonazo hapa, sisi sote tu nyama na damu tukisubiri kaburi. Hili linapaswa kutufundisha nini kuhusu hatari zinazotokana na utajiri, kwa sababu utajiri unaweza kutufanya tusahau hitaji letu la Yeye pekee awezaye kutuokoa na kaburi?`