---
title: Ufafanuzi
date: 26/11/2021
---

*Fungu Kuu:* Kumbukumbu la Torati 4:29

*Lengo la Somo:* Kum. 30:1—10; Kum. 4:25—31; Mt. 3:1—8; Mdo 2:37, 38.

### I: Muhtasari

Israeli anapokaribia kuingia katika Nchi ya Ahadi, Musa anatoa unabii kwamba siku moja, kwa sababu ya kukosa kwao. uaminifu, “watatapikwa” toka katika nchi (linganisha Law. 18:25, 28). Mfano huo unadokeza, au kufundisha, kwamba watu wa Mungu wana hitaji la kudumu la toba. Kama vile nchi inavyotubu na kuwarejesha wakaaji wake, watapaswa kutubu ili kurudi katika nchi. 

Jaribu la Israeli wanapokaa katika nchi ni kudhani kwamba wamefika mwisho wao wa Safari na kutohitaji kuwa waangalifu tena. Kidogo kidogo, wanaweza kupoteza mahusiano na Mungu na matakwa ya sheria yake. Hivyo, kwa kufikiri kwamba wamefika mwisho wa safari yao, watatoka na kujihatarisha nje ya mapito ya zamani. 

Kirahisi hiki ndicho kitakachowatokea Israeli, ambao watadanganywa na manabii wao wa uongo. Manabii hawa watawapa njozi ya uongo ya amani, “wakisema, Amani, Amani, wala hapana amani” (Yer. 6:14). Nabii Yeremia, basi, atawahimiza kuamka na kutubu: “Mkaulize habari za mapito ya zamani” (Yer. 6:16). Kuna hali ya kuwa kinyume kwa dhana ya kibiblia ya toba: kupiga hatua humaanisha kurudi nyuma. 

*Mada za Somo:* 

Katika somo hili, tutajifunza muundo wa toba, “mrudie Mungu,” kanuni muhimu katika kitabu cha Kumbukumbu la Torati, itakayotukabili na mada zifuatazo: 

- Kumtafuta Mungu 
- Msamaha wa Mungu 
- Kurudi 
- Utimizwaji wa Unabii 

### Sehemu ya II: Ufafanuzi

Karibia kabisa na kuiingia nchi, Musa anarudia maonyo yake. Ukweli kwamba Mungu aliwapeleka Israeli huko haimaanishi kwamba watakaa katika nchi hii milele. Musa anaona kuwezekana kushindwa kwa Israeli na, hivyo, kwenda kwao uhamishoni wakati ujao, na anataka kuwapa uhakikisho. Watakapotanga mbali na kuwa katika taabu, inayotokana na hukumu, Israeli watapaswa kumtafuta Bwana, ambaye hatimaye atawasamehe. Ndipo watakaporudi katika kutembea kwao na Bwana katika “mapito ya zamani.” Kisha Mungu atawarudisha katika nchi. 

*Kumtafuta Mungu*

Hatua hii ya kwanza katika haya “mapito ya zamani” kwenda kwa Mungu inatokana na hali ya taabu. Wakati watu wanapoelewa kwamba wapo katika hali isiyo na tumaini, ambayo ni matokeo ya kukosa kwao uaminifu na ibada ya sanamu, suluhisho pekee kwa taabu yao ni kumrudia Mungu “kwa moyo wao wote” (Kum. 4:29). Hawapaswi kuogopa kumrudia Mungu, na kumtegemea kikamilifu. Kwa nini? Kwa usahihi kabisa ni kwa sababu Mungu yuko tayari kuwapokea. Hoja kuu ya Musa kuwashawishi watu wake kwa ajili ya utayari wa Mungu kuitikia inategemea kuelezea wazo la Mungu la kina. 

Sitiari ya Kiebrania *mi yitten*, inayotafsiriwa “*Laiti!...,*” ni maneno ya nahau, inayomaanisha kihalisi “*nani atatoa*” (au “*nani atafanya itokee*”), ambayo mara nyingi inatumika kutoa utangulizi wa shauku ya kina, namna fulani ya swali lisilohitaji jibu kwa matokeo yasiyowezekana. Mungu anatamani toka ndani kabisa ya moyo wake kwamba “Laiti wangekuwa na moyo kama huu ndani yao sikuzote, wa kunicha” (Kum. 5:29). Kwa kuweka wazi tamanio la Mungu la siri, kuonesha tabia yake njema na kwa hiyo upendo wake kwao, Musa anawatia shime watu wake kumtafuta Mungu na kutubu. 

Tatizo la Israeli ni kwamba wanatambua ukubwa wa dhambi yao, na kwa hiyo wanaogopa kuja kwa Hakimu wa Kiungu ambaye punde tu amewaadhibu. Kisa cha Ayubu kinaeleza kikamilifu mchakato huu usioelezeka. Baada ya kukiri mateso makali ya Mungu juu yake, Ayubu anatoa tamko la kushangaza sana la imani: “Japokuwa aweza kuniua; lakini bado nitamtumaini” (Ayu. 13:15 tafasiri ya moja kwa moja ya NKJV ). Ayubu alijua kwamba Mungu ndiye alikuwa njia pekee ya kutoka katika hali yake ya majonzi. Kwa namna ya fumbo, Ayubu anamkimbia Mungu kwenda kwa Mungu. Musa anawatia shime watu wake kufanya vivyo hivyo. 

*Mjadala na Maswali ya Tafakari:* Kipengele kipi cha tabia ya Mungu kinafunuliwa kupitia maneno ya fumbo mi yitten (laiti)? Unajifunza nini kuhusu Mungu kutokana na kutokuwezekana kwa tamanio hili kuwa kweli? Ni hali gani inachochea Israeli kupiga hatua kumtafuta Mungu, na kwa nini? Inamaanisha nini kumtafuta Mungu? Kwa nini Israeli walihitaji kumtafuta Mungu? 

*Msamaha wa Mungu*

Ni kwa sababu ya tabia ya Mungu ya rehema kwamba Israeli watasamehewa, si kwa sababu ya kustahili kwao. Hakuna sababu ambayo ingeweza kuhalalisha msamaha wa Mungu. Walakini, atawasamehe kwa namna ya pekee. Kuthibitisha hoja hii, Musa anawakumbusha watu jinsi Mungu alivyowahurumia na jinsi walivyookoka mbele zake, licha ya asili yao ya dhambi (Kum. 5:24, 25). 

Katika sura iliyotangulia, Musa alitumia hoja ile ile: “Je! Watu wakati wo wote wameisikia sauti ya Mungu .... kama wewe ulivyosikia, wasife?” (Kum. 4:33). Ni usadikisho wa neema ya Mungu ambao ungewasaidia Israeli kuthubutu kumkaribia Mungu licha ya asili yao ya dhambi. 

*Jadili Hiki Kisa cha Kweli:* Simon Wiesenthal, mwindaji mwanachama wa chama cha kijamaa cha wafanyakazi wa Kijerumani (Nazi), anasimulia kisa cha kukutana kwake na afisa wa zamani wa chama chao aliyekuwa anakufa hospitalini. Huyu mwanachama wa Nazi alimwomba Wiesenthal amsamehe kwa uhalifu wa kutisha alioufanya dhidi ya raia wa Kiyahudi, ambao alidai, asingekufa kwa amani bila kuupata. Wiesenthal, aliyekaa kimya kwa muda wote wa kukutana kwao, aliondoka pasipo kujibu ombi la huyu mwana Nazi. Wiesenthal anahitimisha kisa kwa swali: “Nini kingefanyika?” *—Simon Wiesenthal, The Sunflower (London: W. H. Allen, 1970).*

*Maswali ya Tafakari:* Je, ilikuwa inawezekana kwa Weisenthal kusamehe? “Wewe ungefanya nini?” Jadili kipimo cha neema katika msamaha kwa mkosaji. Kwa nini dhambi inasamehewa tu wakati inapofikia hali ya kutosameheka? 

*Kurudi*

Zingatia kwamba harakati za kurudi zinaanza tu baada ya Israeli kumpata Mungu au, zaidi, baada ya Mungu kuwaitikia. Kitenzi cha Kiebrania *shuv*, “*rudi,*” kinategemea kusikiliza kwa makini sauti ya Mungu na katika kutii amri zake (Kum. 30:2, 8) na katika “kutahiri,” au kubadili mioyo yao (Kum. 10:16). Cha ajabu, mzizi shuv unaunganisha ndani yake masharti ya kurudi toka katika uovu na kumgeukia Mungu, ambaye atapatikana tena katika “mapito ya zamani.”

Harakati hii ya kufanana inaleta utambuzi wa kina: njia nzuri kabisa ya kupinga uovu ni kutenda wema. Kwa sababu Israeli amejionesha mwenyewe kutoweza kutahiri moyo wake, ni Mungu mwenyewe atakayefanya huo upasuaji (Kum. 30:6). Yeye ndiye atakayebadilisha moyo wa watu wake, na hivyo kuwatengenezea mazingira ya kumrudia, kuisikia sauti yake, na kumtii “kwa moyo wako wote, na kwa roho yako yote” (Kum. 30:2). 

Ni katika hii toba ya kina na uongofu kamili ndipo Bwana atafurahi: “kwa kuwa Bwana atafurahi tena juu yako kwa wema, kama alivyofurahi juu ya baba zako” (Kum. 30:9). Vifungu hivi kutoka katika kitabu cha Kumbukumbu la Torati vitatia msukumo ujumbe wa manabii watakaokuja baadaye kwamba watu wa Israeli hawawezi kwa wenyewe kutubu peke yao (tazama Yer. 4:22; Yer. 13:23; Hos. 5:4, na kadhalika.). 

*Mjadala na Maswali ya Tafakari:* Kwa nini haikuwezekana kwa Israeli kubadili mioyo yao na kuendelea wenyewe kufikia tohara ya mioyo wao? Ni kwa msingi gani Musa anasema kwamba isingewezekana kwa Israeli kutubu? Ikiwa Musa alifikiri hivyo, kwa nini anawahimiza kutubu? Je, hali ni tofauti kwa Wakristo? Eleza. Ukitazama historia ya kanisa, na ukijitazama wewe mwenyewe, je, unadhani kwamba Wakristo walikuwa (wanaweza) zaidi kutubu? Kwa nini, au kwa nini Sivyo? 

*Utimizwaji wa Unabii*

Ni dhahiri kwamba tunao hapa unabii wa Masihi unaohusu kuja kwa Yesu Kristo, kufanyika mwili kwa Mungu, ambaye atashuka kuja kuanzisha harakati ya toba ambayo itaambatana na agano jipya katika mioyo ya watu wa Mungu. Kushuka kwa Mungu pekee katika mioyo yetu, katika mazingira yetu, kutaruhusu muujiza wa tohara ya moyo, kama Paulo anavyoeleza: “Katika yeye mmetahiriwa kwa tohara isiyofanyika kwa mikono, kwa kuuvua mwili wa nyama, kwa tohara ya Kristo” (Kol. 2:11). 

Msalaba pekee, unaodhihirisha “nguvu za Mungu” (Kol. 2:12), kwa njia ya neema, utafanya kisichowezekana kiwezekane. Tamanio la Mungu linalodokezwa kwa namna ya sitiari (*nahau*) mi yitten hatimaye litatimizwa. 

*Mjadala na Maswali ya Tafakari:* Ni kwa vipi ahadi hizi za kitabu cha Kumbukumbu la Torati zinahusiana na kuja kwa Yesu mara ya kwanza na/au kuja kwake mara ya pili? Kwa nini ni muhimu kwa watu wa Mungu kutubu kabla ya kuja kwa Yesu mara ya pili? Dhana ya Kiebrania ya toba, inayomaanisha kurudi katika “mapito ya zamani,” inaelezeaje dhana ya toba ya watu wa Mungu katika wakati wa mwisho? Kwa kuzingatia masomo ya Kumbukumbu la Torati, tohara ya mioyo yao itafanyikaje? 

### Sehemu ya III: Matumizi Maishani

Pima Toba Yako ya Kweli: Kumbuka visa vya uzoefu wako wa toba. Ni mara ngapi uliomba msamaha kwa mtu uliyemwumiza, na kueleza sababu zilizokufanya utende hivyo? Unaposema “samahani” je, unaongeza “lakini,” kumshutumu yule uliyemwumiza?

*Pima Kumtafuta Kwako Mungu:* Jadili ushauri ufuatao wa kujifunza: Ukitafuta na usipate, hutaamini; usipotafuta na kupata, hutaamini; ikiwa tu utatafuta na kupata, utaamini. Uchunguzi huu wa fumbo unatumikaje katika uzoefu wa kumtafuta na kumpata Mungu?Ni kwa vipi hii ni kweli? Kwa nini watu wengine wanaonekana kumpata Mungu wanapomtafuta, wakati wengine wanaonekana kumpata, ingawa hawakumtafuta? 

*Tendea Kazi Toba:*

- *Zoezi la Timu:* Tafuta mshirika (mwenzi wako, mwana wako, binti yako, au rafiki wa karibu). Chagua siku maalumu katika kalenda ya kidini (Krismasi, Pasaka, Meza ya Bwana, Sabato). Kwa siku saba kabla ya siku husika, andika kushindwa kwako, majuto yako, na ushindi wako. Siku ya mwisho kabla ya wakati uliopangwa, ripoti kwa mwenzako. Jaribu kuwa mkweli iwezekanavyo, na jibu maswali yafuatayo: Uzoefu wako wa toba umekubadilishaje? Mara nyingi kiasi gani ulirudia kosa lile lile? 
- Zoezi Binafsi: Soma Zaburi 51, ombi la toba la Daudi. 
- Ombi la rehema (Zab. 51:1) 
- Kubali dhambi yako (Zab. 51:3). 
- Wajibika kwa yule ambaye ulimtenda dhambi (Zab. 51:4). 
- Mwombe Mungu akupatie moyo mpya (Zab. 51:7—12). 