---
title: 'Tubuni na Kuongoka'
date: 25/11/2021
---

Agano Jipya, bila shaka, limejawa na wazo la toba. Kwa kweli, Yohana Mbatizaji alianza huduma yake kwa wito wa toba. 

`Soma Mathayo 3:1—8. Kwa namna gani wazo la "rudi" linaonekana katika mafungu haya? Kwa maneno mengine, ni nini Yohana anawaambia wafanye kinachoakisi kile kilichokuwa kwenye Kumbukumbu la Torati? Kwa nini, pia, maneno yake yangeweza kuwa na uhusiano wa pekee kwa Mafarisayo na Masadukayo?`

Yesu pia, alianza huduma yake kwa wito wa toba. 

`Soma Marko 1:15. Yesu anasema nini, na kwa nini anahusianisha toba na injili yake?`

Iwe ni Yohana anazungumza bayana na viongozi wa dini au Yesu na taifa kwa ujumla, wazo ni lile lile. Tu wenye dhambi, na ingawa Kristo alikuja kuwaokoa wenye dhambi, ni lazima tutubu dhambi zetu. Na kwamba toba —iwe ni mtu aliyerudi nyuma au kama Mkristo mwaminifu anayeanguka katika dhambi au kama mwongofu mpya —inahusisha kugeuka toka katika njia zetu za kale za dhambi. 

Ni lazima tukubali hali yetu ya dhambi na, kuonesha toba kwa dhambi zenyewe (_na sio tu kwa matokeo yake_), ni lazima tufanye uchaguzi wa makusudi ya kuacha dhambi hizo na, kutegemea kabisa ustahili wa Yesu, " 'kwamba utaisikiza tu kwa bidii sauti ya Bwana, Mungu wako' " (Kum. 15:5). 

Baadhi ya wanazuoni wa Biblia wanaona katika Agano Jipya ukitolewa mwangwi wa wazo la toba kama lilivyoelezewa katika Kumbukumbu la Torati. Kwa mfano, Petro anapolishutumu taifa kwa kumsulubisha Yesu, watu wengi “wakachomwa mioyo yao, wakamwambia Petro na mitume wengine, Tutendeje, ndugu zetu?” (Mdo. 2:37). Yaani, kwa kutambua dhambi yao, waliihuzunikia (“_wakachomwa mioyo yao_”), nao walitaka kujua wanachopaswa kufanya sasa ili kupatana na Mungu ambaye walimkosea. 

Je, hii sio hali ilivyo kwetu sisi sote: wenye dhambi waliomkosea Mungu?

`Soma Matendo ya Mitume 2:38. Petro alijibuje swali lao, na ni kwa namna gani kipengele hiki kinafunua kanuni iliyo nyuma ya toba?`