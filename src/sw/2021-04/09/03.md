---
title: 'Nitafuteni na Kunipata'
date: 22/11/2021
---

Pote katika Biblia tunapata ushahidi wa Mungu kujua mambo kabla. Yaani, anajua kabla ya wakati kila kitu kitakachotokea. Ikiwa ni kuinuka na kuanguka kwa falme za dunia (Danieli 7) kwa matendo ya mtu binafsi saa chache tu kabla ya kutokea —“ ‘Amin, nakuambia wewe, usiku huu kabla ya kuwika jogoo, utanikana mara tatu’ ” (Mat. 26:34) —Bwana anajua mwisho toka mwanzo. Uwezo wake wa kujua mambo kabla, hata chaguzi zetu huru, haiathiri chochote katika uhuru wa chaguzi hizo. 

Hivyo, Bwana alijua, hata kabla hajawaleta wana wa Israeli katika nchi, kile ambacho wangefanya wakiwa katika nchi. 

Katika mafungu yaliyotangulia, Bwana anawaambia bayana kutojifanyia sanamu na kutoziabudu (Kum. 4:15—20). Lakini, mafungu yanayofuata karibia yanasema kwamba kufanya sanamu na kuziabudu ndicho hasa walichokuwa wanakwenda kukifanya, licha ya maonyo yote.

Zingatia kwamba katika Kumbukumbu la Torati 4:25, Musa yuko wazi kwamba haitatokea mara moja. Baada ya yote waliyoyapitia, hawakuelekea kuangukia katika ibada ya sanamu mara moja. Hata hivyo, baada ya muda kupita, baada ya kizazi au karibia na hapo, mwelekeo wa “kusahau” (Kum. 4:9) kile Mungu alichowatendea, na kile alichowaonya dhidi yake, ungewasababisha kufanya kabisa kile alichowaonya dhidi yake. 

`Soma Kumbukumbu la Torati 4:29—31. Bwana anasema atawatendea nini katika jambo hili mahsusi?`

Neema ya Mungu inashangaza. Hata baada ya wao kuangukia katika uovu wa kutisha wa ibada ya sanamu, hata baada ya wao kupokea matokeo ya haki kwa dhambi, wakimgeukia Bwana, atawasamehe na kuwarejesha. Kwa kifupi, wakichagua kwa hiari kutubu atapokea toba yao. 

Neno katika Kumbukumbu la Torati 4:30, ambalo mara nyingi linatafsiriwa “geuka,” kwa kweli linamaanisha “kurudi.” Yaani, Wanamrudia Bwana, pale walipopaswa kuwepo muda wote. Neno la Kiebrania _teshuvah_, kutoka katika mzizi ule ule wa neno linalomaanisha “_kurudi_,” linamaanisha “_toba._” 

Hivyo, katika kiini, lolote linalohusishwa katika toba, ni kurudi kwa Mungu baada ya kutengwa naye kwa dhambi zetu.