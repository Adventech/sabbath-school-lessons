---
title: 'Mi-Yitten (Laiti)'
date: 21/11/2021
---

Kiebrania cha Biblia, kama ilivyo kwa lugha nyingi, kimesheheni lahaja/nahau, wakati maneno fulani yanapotumiwa kumaanisha kitu tofauti na yanachokisema. Lahaja moja katika Agano la Kale ni _“Mi—yitten.”_ “Mi” ni swali “_nani?_” na “yitten” inamaanisha “_atatoa._” Hivyo, kihalisi, “Mi-yitten” ni “_Nani atatoa?_” 

Katika Agano la Kale, hata hivyo, kirai hicho kinaeleza wazo la matakwa, la tamanio la mtu anayehitaji kitu fulani sana. 

Kwa mfano, baada ya kutoka kwao Misri, wana wa Israeli, wakiwa wanakabiliwa na changamoto jangwani, walishangaa, “ 'Laiti tungalikufa kwa mkono wa Bwana katika nchi ya Misri!' ” (Kut. 16:3). Kirai/neno “laiti” lilitokana na “mi-yitten.”—nani atatoa. 

Katika Zaburi 14:7 Daudi anasema, “Laiti wokovu wa Israeli utoke katika Sayuni!” Kiebrania hakisemi “Laiti”; kinasema “miyitten.” 

Katika Ayubu 6:8, anaposhangaa, "Laiti ningepewa haja yangu" “Laiti” tena, linatokana na “mi-yitten.” 

`Soma Kumbukumbu la Torati 5:22—29, jikite zaidi katika fungu la 29. Inamaanisha nini kwamba neno lililotafsiriwa kama "Laiti" linatokana na “mi-yitten”?`

Huyu ni Bwana —Mungu Muumbaji, Yeye aliyeumba anga, wakati, na maada, Yeye aliyetamka ulimwengu wetu ukawepo, Yeye aliyempulizia Adamu pumzi ya uhai —anatamka kirai ambacho kwa kawaida kinahusianishwa na udhaifu na upungufu wa wanadamu. Mfano ulioje wa uhalisi wa uhuru wa kuchagua! Hapa tunaona kwamba kuna ukomo kwa kile Mungu anachoweza kufanya katikati ya pambano kuu. Huku kutumiwa kwa “mi-yitten” kunafunua kwamba hata Mungu hawezi kukandamiza uhuru wa kuchagua; akifanya hivyo tu, haiwi tena uhuru. 

Na kama vile sisi wanadamu tulivyo huru kutenda dhambi, tuko huru pia kumchagua Bwana, kwa kuonesha mwitikio kwa Roho Wake, tukitubu dhambi zetu na kumfuata. Hatimaye uchaguzi ni wetu, wetu binafsi, na ni uchaguzi tunaopaswa kuufanya siku kwa siku, muda kwa muda.

`Baadhi ya chaguzi ambazo unakwenda kuzikabili katika saa chache zijazo au siku chache ni zipi? Unawezaje kujifunza kusalimisha mapenzi yako kwa Mungu ili kwamba, katika nguvu zake, uweze kufanya chaguzi sahihi?`