---
title: 'Kwa Sababu Mlikuwa Wageni Katika Nchi ya Misri'
date: 26/10/2021
---

`" 'Basi, mpendeni mgeni, kwa sababu ninyi wenyewe mlikuwa wageni katika nchi ya Misri' " (Kum. 10:19). Kuna ujumbe gani kwa Israeli ya kale hapa? Tunapaswa kupata ujumbe gani katika fungu hili kwa ajili yetu, vile vile?`

Karne nyingi kabla Bwana alimwambia Abramu: " 'Bwana akamwambia Abramu, Ujue hakika ya kwamba uzao wako utakuwa mgeni katika nchi isiyo yake, watawatumikia watu wale, nao watateswa muda wa miaka mia nne' " (Mwa. 15:13; tazama pia Mwa. 17:8, Mdo. 13:17). 

Hiki kwa hakika, ndicho kilichotokea, na katika sura za mwanzo za Kutoka kisa cha kuvutia cha ukombozi wao (Kut. 15:13) na wokovu (Kut. 14:13) kutoka Misri kimeandikwa kwa ajili ya vizazi vijavyo, alama, mfano, wa ukombozi na wokovu tuliopewa katika Kristo Yesu. Katika mafungu haya, Bwana anawataka wakumbuke walikokuwa na kile walichokuwa —nacho kilikuwa, wageni katika nchi nyingine. 

Kwa maneno mengine, kumbuka mlivyokuwa duni na kukataliwa na jamii, hata watumwa, na hivyo chini ya utawala wa wale waliokuwa na nguvu kuliko ninyi na ambao wangeweza kuwanyanyasa na kwa hakika, walifanya hivyo mara nyingi. Na ingawa Israeli alikuwa taifa teule, lililoitwa na Mungu, "ufalme wa makuhani" (Kut. 19:6), na ingawa kulikuwa na tofauti kati yao na wageni waliokuwa miongoni mwao —hasa kwa habari ya huduma za kidini —lilipokuja swala la _“haki za binadamu,”_ mgeni, mjane, yatima walihitaji kutendewa kwa usawa na haki kama Waisraeli walivyotarajia kwa ajili yao wenyewe. 

`Soma Mathayo 7:12. Fungu linaelezaje kile ambacho Bwana alikuwa anawaambia Israeli ya kale kuhusu namna walivyopaswa kuwatendea wanyonge walio miongoni mwao?`

Maonyo haya kwa Israeli kuhusu namna ya kuwatendea waliokataliwa na jamii, kwa namna yoyote, hayakuwa kawaida katika ulimwengu wa kale, ambapo waliokataliwa na jamii wangetendewa kwa masuala kadhaa kama wanyama, na hata vibaya zaidi. 

Kinyume chake, Israeli walipaswa kuwa tofauti, nuru kwa mataifa. Na ndiyo, utofauti ungepatikana kwa Mungu ambaye walimwabudu, jinsi walivyomwabudu, na mfumo wote wa kidini wa kweli ambao Mungu aliwapatia. Bado, kuwatendea kwa wema wale waliotengwa kungeweza kuwa ushuhuda wenye nguvu kwa ulimwengu kuhusu ukuu wa Mungu wao na imani yao, ambao kwa uelewa mmoja ulikuwa ndiyo kiini cha kuwepo kwao, hata hivyo, kuwa ushuhuda kwa ulimwengu kuhusu Mungu wao.