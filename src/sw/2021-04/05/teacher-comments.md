---
title: Ufafanuzi
date: 29/10/2021
---

*Fungu Kuu:* Kumbukumbu la Torati 10:1. 

*Lengo la Somo:* Kum. 10:1—19, Zab. 146:5—10, Mt. 7:12, Yak. 1:27—2:11. 

### I: Muhtasari

Kisa cha Mungu kuandika upya bamba za sheria yake ni kisa cha neema ya Mungu na upendo unaoivumilia Israeli. Katika nyakati za kale, agano lilipovunjwa, kufanywa upya kwa agano kulihusisha maandalizi ya nyaraka za mkataba. Ni nyuma ya pazia la tukio la aibu la Horebu ambapo Musa anawasihi Israeli kulifanya upya agano lao na kuandaa kiapo kipya cha utii ambacho masharti ya Mungu kwa watu wake yalielezwa. Mafungu yanaleta pamoja mada mbalimbali zinazohusiana na upendo, yaani, upendo kwa Bwana (amri ya kwanza), upendo kama mwitikio kwa upendo wa Mungu na msamaha, kumpenda jirani yako, na hasa hasa zaidi kumpenda mgeni (amri ya pili), kwa sababu Mungu alimpenda. 

*Mada za Somo:* 

- *Agano Jipya.* 

Ingawa agano ni la milele, daim kuna hitaji la kulifanya upya (tahiri moyo). 

- *Kutahiriwa Moyo.* Mfano huu, mchanganyiko wa sitiari, unafunua ukweli muhimu wa kiteolojia. 

- *Kumpenda Mgeni.* Kumpenda jirani yako ni jambo moja. Lakini mgeni vile vile? 

### Sehemu ya II: Ufafanuzi 

*Agano Jipya*

Kuna fumbo katika kufanywa upya kwa agano ambalo ni la milele. Kimantiki, agano la milele halihitaji kufanywa upya. Somo linalopatikana katika hili fumbo linahusiana na uaminifu wa Bwana dhidi ya kukosa uaminifu kwa watu. Zingatia kwamba “agano jipya” halimaanishi sheria mpya. Ni sheria ile ile inayoandikwa katika bamba mpya. Anachohitaji Mungu sasa ni ushikaji tu wa sheria. 

Sheria iliyoandikwa katika bamba mawe lazima iandikwe katika moyo wa watu. Kufanywa upya kwa agano ni kufanywa upya kwa moyo, njia inayotawala mchakato huu ni upendo. Yeremia, anayetumia kwa mara ya kwanza usemi “agano jipya,” anaufasili kwa namna ifuatavyo: “Si kwa mfano wa agano lile nililolifanya na baba zao, katika siku ile nilipowashika mkono, ili kuwatoa katika nchi ya Misri; ambalo agano langu hilo walilivunja, ingawa nalikuwa mume kwao, asema Bwana. Bali agano hili ndilo nitakalofanya na nyumba ya Israeli, baada ya siku zile, asema Bwana; Nitatia sheria yangu ndani yao, na katika mioyo yao nitaiandika; nami nitakuwa Mungu wao, nao watakuwa watu wangu” (Yer. 31:32, 33). 

Cha kufurahisha, uzoefu ule ule wa nyaraka za agano lililovunjwa unaandikwa katika Yeremia. Nabii, kama Musa, pia alikuwa aandike upya kitabu chake (Yer. 36:27, 28). Vile vile, wakati mtume Paulo anarejelea “agano jipya” (2 Kor. 3:6), anaelewa ni agano la kiroho ambalo limeandikwa "si katika vibao vya mawe, ila katika vibao ambavyo ni mioyo ya nyama" (2 Kor. 3:3). 

*Mjadala na Maswali ya Tafakari:* 

Kwa namna gani dhana ya kibiblia ya *“agano jipya”* katika kitabu cha Kumbukumbu la Torati inatumika katika uelewa wetu wa uhusiano kati ya Agano la Kale na Agano Jipya? Kwa nini “agano jipya” linahusika na sheria ile ile? Kwa nini Mungu aliandika sheria katika mawe badala ya kuiandika katika mioyo ya watu? 

*Kutahiriwa Moyo*

Hitaji la Mungu kwa Israeli kutahiri mioyo yao, bila shaka, halipaswi kuchukuliwa kuwa halisi. Musa anarejelea midomo isiyo tohara (Kut. 6:12, 30) kuashiria kwamba midomo yake imefungwa na kwamba hawezi kusema kwa ufasaha. 

Yeremia anachukizwa kwamba Israeli ana sikio ambalo halikutahiriwa, kumaanisha kwamba hawawezi kulisikia neno la Mungu (Yer. 6:10). Kwa sababu tohara ni ishara ya agano (Mwa. 17:10—13), tohara ya moyo ni ishara inayowakilisha tohara ya ndani ambayo paulo ataelezea baadaye kama uongofu wa Mkristo (Rum. 2:28, 29), ....

Huu ni utaratibu ambao ni Mungu pekee anaweza kuufanya (Kum. 30:6). 

Musa hamaanishi kwamba tohara ya mwili haikuwa sahihi, Kabla ya kuingia katika nchi ya Kanaani, wanaume wa Israelj watapaswa kutahiriwa kama ishara ya agano (Yos. 5:2). Tohara ya moyo inawahusu wale ambao tayari wameshatahiriwa kimwili, wale walio chini ya agano. Baada ya kutahiriwa mwili, kufanywa upya agano siyo tohara mpya ambayo inabatilisha iliyotangulia, bali kulifanya kuwa la kina sana agano lile lile na sheria zake. 

Baada ya kupokea andiko la sheria, wanaitwa sasa kuweka kiini cha azimio lao katika moyo wao. Hii inahusisha sio tu kujizuia kutenda mabaya, bali muhimu zaidi, kutokutamani kufanya mabaya. Sio tu kujizuia kutenda mabaya, bali kuhusisha maisha yote ya mtu katika kutenda mema. Upendo tu ndio utafanya azimio hili liwezekane. Hii ndiyo maana matakwa ya Mungu katika hatua hii ni agano lililojengwa juu ya upendo na, kwa hiyo, ni lenye kuhitaji uangalifu mkubwa na mkamilifu zaidi. 

*Mjadala na Maswali ya Tafakari:* Ni nini hufanya agano lililojengwa juu ya upendo kuwa lenye kuhitaji uangalifu mkubwa kuliko agano lililojengwa juu ya sheria? Wakati uo huo, kuna hatari zipi za msisitizo juu ya upendo kiasi cha kuhafifisha kufuata sheria? Ishara ya tohara ya moyo inahusianaje na ishara ya shingo ngumu?

*Kumpenda Mgeni*

Kinachovutia sana ni kwamba matumizi ya kwanza ya amri ya kumpenda Bwana ni kumpenda mgeni. Kwa nini Mungu aliwataka Israeli kumpenda mgeni? Makundi mawili ya sababu yanaweza kuorodheshwa hapa. Jadili na kutafakari haya katika darasa: (1) sababu za kuhalalisha sharti hili na (2) sababu za kuwaandaa kwa ajili ya utakatifu. 

Kwa Nini Kumpenda Mgeni? 

- Kwa Sababu Mungu anampenda Mgeni (Kum. 10:18). Sababu hii imejengwa katika imani kwa Muumbaji, anayemiliki mbingu na nchi (Kum. 10:14). Kanuni mbili zinadokezwa katika sababu hii. Kwanza, kuna kanuni kwamba Mungu alimuumba mgeni katika mfano wake *(imego Dei)*. Kanuni ya pili inatokana na ya kwanza; ni kanuni ya kumwiga Mungu *(imitatio Dei)* kwa watumishi wake. 
- Kwa Sababu Israeli Alikuwa Mgeni (Kum. 10:19). Sababu hii imejengwa juu ya kanuni “umpende jirani yako kama nafsi yako” (Law. 19:18). 
- Kujiandaa Kukutana na Mungu. Mungu ni wa daraja lingine (Kum. 10:17). Yeye ni mtakatifu, ambaye kimsingi ni tofauti na sisi wanadamu. Mbinu bora kabisa ya kujifunza jinsi ya kumpenda Mungu inaweza kuwa ni kujifunza kumpenda yule aliye tofauti, mgeni. 
- Kujiandaa kukutana na watu wengine. Kama watumwa wa zamani, Israeli alipaswa kujifunza kuwaona wengine, sio tu kama wasimamizi wakatili waliowachukia, bali kama “majirani” wa kuwa nao katika jumutya na kushirikiana nao na kuwapenda. Kwa kuwa uzoefu wa upendo huwa mzuri zaidi na wenye nguvu pale unapokuwa kati ya watu wawili tofauti. 
- Kujiandaa Kutengeneza na Kutimiliza Hatima Yao Kama Wageni. Kama wahamahamaji katika jangwa, Israeli alipaswa kujifunza njia za utakatifu na thamani ya kuishi na watu tofauti tofauti pasipo kutia hatarini utambulisho wake mtakatifu. Kwa njia iyo hiyo, Ibrahimu, Yusufu, na Danieli walipaswa kujifunza jinsi ya kuishi na mvutano kati ya kupatanisha wajibu wa utakatifu na wajibu wa upendo. 

*Mijadala na Maswali ya Kujadili:* Ni kwa namna gani na kwa nini kanuni ya imago Dei (kwa mfano wa Mungu) inatusaidia kuelewa umuhimu wa kumpenda mgeni na kutusaidia kumpenda mgeni? Kwa nini uzoefu wa kumpenda mgeni unaimarisha na kuongeza ubora wa upendo? Kwa nini ushirika wa, na kuishi na, watu wa imani zingine huimarisha imani yako mwenyewe?

*Kumpenda Yatima na Mjane*

Mkataba wa agano la Kumbukumbu la Torati haufasilj “upendo,” lakini unauweka wazi kwamba upendo ni wa kiungu. Ni kupitia kwa Mungu pekee kwamba Israeli wanaweza kuelewa na kutimiza amri ya upendo. Kwa upande mwingine, ni muhimu kwamba wakati pekee upendo unapoelezewa, ni tendo kupitia kwa utoaji wa haki wa Mungu kwa niaba ya yatima na mjane (Kum. 10:18; linganisha Kum. 24: 17—22). 

### Sehemu ya III: Matumizi Maishani 

Katika riwaya ya Victor Hugo inayojulikana kama *Les Misérables* *(watu duni, waliotengwa na jamii)*, mwizi Jean Valjean hatimaye anaelewa thamani ya msamaha na rehema wakati mwenyeji wake anapompa fedha aliyoiba; vinginevyo, angetupwa gerezani. Tafadhali zingatia na kujadili visa vifuatavyo: 

- Wewe ni mzee wa kanisa au mchungaji. Kijana mmoja kanisani kwako alipata mtoto kutokana na uhusiano nje ya ndoa. Miaka mingi baadaye wachumba hawa wanakuja kwako na kukuomba kuendesha sherehe yao ya ndoa (wote ni Waadventista). Utashughulikiaje kisa hiki? 
- Ni sababu zipi ambazo zinasababisha chaguzi zako za kisiasa? Je, unachagua chama chako cha siasa kutokana na ajenda ya kizalendo, maslahi ya kibinafsi, au zaidi juu ya haki ya kijamii na kuwajali maskini, mjane, na yatima? 
- Mwombaji aliyelewa anakuomba umpe kiasi cha pesa kwa sababu anasema ana njaa na hajapata chakula kizuri kwa siku nyingi. Utaitikiaje ombi lake, pasipokuwa na uhakika kwamba hatatumia pesa hiyo kununulia pombe? 
- Ungesema nini kwa mwanamke wa jamii ya imani yako ambaye anakwambia kwamba hakupendi lakini, kwa sababu ya Mungu, atajilazimisha kukupenda?