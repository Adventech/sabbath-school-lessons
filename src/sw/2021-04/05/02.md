---
title: 'Tahirini Mioyo Yenu'
date: 24/10/2021
---

Kumbukumbu la Torati 10, mwendelezo wa Kumbukumbu la Torati 9, kimsingi ni uthibitishaji upya wa Mungu wa agano alililofanya na Israeli. Kwa hakika, sehemu kubwa ya kitabu hiki ni namna fulani ya ufanywaji upya wa agano. Yaani, hata baada ya dhambi yao mbaya sana huko Horebu, ambapo punde tu Musa alipowaacha kwa kitambo kidogo wakaangukia kwenye ibada ya sanamu, Bwana bado alikuwa hajamalizana nao. 

`Soma Kumbukumbu la Torati 10:1—11. Kuna nini hapa kinachotusaidia kuelewa kwamba Mungu aliwasamehe watu wake dhambi yao naye alikuwa anathibitisha upya ahadi ya agano iliyotolewa kwao na kwa baba zao?`

Musa alizivunja mbao za Amri Kumi (Kum. 9:17) —ishara ya agano lililovunjwa (Kum. 32:19). Kuonesha kuchukizwa kwake sana na kosa lao, alizitupa chini mbao mbili za mawe, nazo zikavunjika machoni pa watu wote, hivyo kuonesha kwamba kama vile walivyolivunja agano lao na Mungu, vivyo Mungu alivunja agano lake nao.” _—Ellen G. White, Patriarchs and Prophets, uk. 320.`

Hivyo, ukweli kwamba Mungu alimwambia Musa kuchonga mbao mpya “kama za kwanza” na kuyaandika maneno yaliyokuwa kwenye mbao zile za kwanza inaonesha kwamba Mungu aliwasamehe watu wake na bado alikuwa hajamalizana nao. 

`Soma Kumbukumbu la Torati 10:14—16. Mungu anawaambia nini? Ni nini maana ya mifano ambayo Bwana aliitumia hapa?`

Kuna mchanganyiko wa mifano hapa: govi, moyo, shingo. Hata hivyo, hoja iko wazi. Tohara ilikuwa ishara ya agano, lakini ni ishara ya nje tu. Mungu alitaka mioyo yao, yaani, akili, upendo wao. Mfano wa shingo ngumu ulielekeza tu jinsi walivyokuwa wakaidi kwa kutokuwa kwao tayari kumtii Mungu. Na, kimsingi, hapa na kwinginepo, Bwana alikuwa anawaambia kuacha uaminifu wao uliogawanyika na kumtumikia kwa moyo na roho.

`Fikiria kuhusu mara zote Bwana alipokusamehe dhambi zako. Hilo linapaswa kukwambia nini juu ya neema yake?`