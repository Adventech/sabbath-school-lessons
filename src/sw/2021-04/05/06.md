---
title: 'Dini Iliyo Safi Mbele za Mungu'
date: 28/10/2021
---

`Soma Kumbukumbu la Torati 24:10—15. Kanuni zipi za msingi zinaelezwa hapa kuhusiana na jinsi tunavyopaswa kuwatendea wale walio chini ya utawala wetu?`

Tena, tunaona kujali kwa Bwana msingi wa utu wa mwanadamu. Ndiyo, unamdai mtu kitu fulani, na ni wakati wa kukichukua —lakini mwoneshe heshima kidogo, utu kidogo, au siyo? Usiingie kwa nguvu nyumbani mwake na kudai. Badala yake, subiri nje na umruhusu aje akupatie. Kumbukumbu la Torati 24:12, 13 inaonekana kusema kwamba ikiwa mtu maskini alikupa vazi lake kama “rehani,” unapaswa angalau kumwachia jua lichwapo apate kulala na mavazi yake. 

Mafungu mengine yanashughulika na jinsi mtu anavyomtendea maskini anayemtumikia, anayeweza kuteswa kiurahisi. Usiwatese, kwa sababu machoni pa Mungu ni dhambi, na hakika ni ya kuhuzunisha pia. Tena, ikiwa Israeli angelikuwa ushuhuda, watu watakatifu wanaotembea katika kweli katikati ya ulimwengu wenye makosa kupita kiasi, ibada ya sanamu, uovu, na dhambi, hakika wangeweza kuonesha fadhili kwa walio dhaifu mno na waliotengwa sana miongoni mwao. Vinginevyo, ushuhuda wao usingekuwa kitu. 

`Soma Yakobo 1:27—2:11. Yakobo anasema nini hapa kinachoakisi kile Bwana alichokuwa anawaambia watu wake katika Kumbukumbu la Torati? Kuna umuhimu gani Katika ukweli kwamba katika mafungu haya Yakobo anahusianisha kutendewa vibaya kwa maskini na Amri Kumi?`

Ingawa hakuna kitu katika Amri Kumi kinachohusiana moja kwa moja na kuonesha upendeleo kwa matajiri kuliko maskini, kushika kwa ushupavu kile sheria inachosema ikiwa wakati uo huo mtu akiwatendea vibaya maskini au wahitaji ni dhihaka kwa kukiri kwake imani na dai lolote la kushika amri. Kumpenda jirani yako kama nafsi yako ndio udhihirisho wa juu kabisa wa sheria ya Mungu —na huu ni ukweli wa sasa kama vile ulivyokuwa katika wakati wa Yakobo, na kama ulivyokuwa wakati Musa alipozungumza na Israeli katika mipaka ya Nchi Takatifu.

`Kwanini ni lazima sisi kama Waadventista wa Sabato, tunaochukulia ushikaji wa sheria kwa uzito, kuhakikisha tunachukulia kwa uzito maneno ya Yakobo na Kumbukumbu la Torati? Kutokana na kile tulichokisoma katika Yakobo, kwa nini imani katika ushikaji wa sheria inapaswa kuimarisha kuazimu kwetu kuwasaidia maskini na wahitaji walio miongoni mwetu?`