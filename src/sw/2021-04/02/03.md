---
title: 'Unabii Uliotimizwa'
date: 04/10/2021
---

Licha ya makosa kadhaa ambayo sayansi ya kisasa inajaribu kueneza kama ukweli (kama vile ulimwengu wetu kwa wenyewe ulitokea “pasipo kitu kabisa” au kwamba viumbehai wote katika dunia vilitokea kwa nasibu kutoka katika kemikali rahisi), sayansi hata hivyo imetupatia ufahamu kadhaa wa kushangaza katika uweza wa Mungu wa uumbaji. Ulinganifu, usawa, usahihi wa nyanja nyingi za ulimwengu wa asili, hata katika hali hii ya anguko, vinaendelea kuwastaajabisha wale wanaovisoma. 

Na ikiwa Mungu anaweza kuwa sahihi kwa vitu vya kimwili, kwa hakika anaweza kuwa sahihi kwa mambo ya kiroho, vilevile. Kwa hiyo, katika mafungu ya utangulizi ya Kumbukumbu la Torati, tunaweza kuona usahihi zaidi wa Mungu wa kushangaza. 

`Soma Kumbukumbu la Torati 1:1-6. Ni nini umuhimu wa unabii wa ukweli kwamba Kumbukumbu la Torati 1:3 inazungumzia “mwaka wa arobaini’’?`

Baada ya kushindwa, wakati Musa alipowatuma wapelelezi toka Kadeshi Barnea kuipeleleza nchi, nao watu wakakataa mwito wa kuitwaa nchi —nini kilitokea? Waliambiwa kwamba wasingeweza kuingia katika Nchi ya Ahadi kama walivyotumaini. Na kwa muda gani wangesubiri kabla ya kuingia? “ “Kwa hesabu ya hizo siku mlizoipeleleza ile nchi, yaani, siku arobaini kila siku kuhesabiwa mwaka, mtayachukua maovu yenu, ndiyo miaka arobaini, nanyi mtakujua kufarikana kwangu” ” (Hes. 14:34). 

Kwa hiyo, Kumbukumbu la Torati inaanzia katika mwaka wa arobaini, sawa sawa na Mungu alivyowaambia. Kwa maneno mengine, Neno la Mungu la unabii ni la kuaminika kama alivyo Mungu Mwenyewe, na kile tunachokiona hapa katika mafungu ya mwanzo ya Kumbukumbu la Torati ni ushahidi zaidi wa huko kuaminika; yaani, Mungu atafanya kile anachokisema na atakifanya wakati anaposema atakifanya. 

Bila shaka, hiki sicho pekee kipindi cha wakati wa unabii uliotimizwa kama Mungu alivyosema. Tukitazama nyuma kutokea mahali panapofaa leo, tunaweza kupata katika Danieli 9:24—27, kwa mfano, kipindi cha wakati kwa ajili ya Yesu, ulitimia kama vile Bwana alivyosema. Tunaweza kuona kwamba “wakati na nyakati mbili na nusu wakati” (Dan. 7:25; tazama pia Ufu. 12:6, 14; Ufu. 13:5) zimetimizwa katika historia, pamoja ha siku 2,300 za Danieli 8:14.

Na kando ya vipengele vya muda sahihi, unabii wa Danieli 2, 7, 8, ambao kwa usahihi na sawasawa ulitabiri historia juu ya ulimwengu, umetupatia ushahidi mkubwa sana wa uwezo wa Mungu kujua kabla, kutawala na kuaminika.

`Tunaweza kuona kwamba kwa uaminifu Bwana alitimiza unabii huu uliopita kama vile ilivyotabiriwa. Kwa nini hili linapaswa kutupatia ujasiri kwamba tunaweza kumtumaini juu ya mambo alisema yatakuja ambayo bado yako mbeleni?`