---
title: Ufafanuzi
date: 08/10/2021
---

*Mafungu Muhimu:* 1 Wakorintho 10:3, 4; Kumbukumbu la Torati 1:30. 

Lengo la Somo: Kumbukumbu la Torati 1—3, Kutoka. 32:29—32, Hesabu 14, Waefeso. 3:10, Mwa. 15:1—16, Yohana 14:9.

### I: Muhtasari

Kulingana na muundo wa agano wa kitabu, hotuba ya Musa inaanza kwa “dibaji” (Kum. 1:1—5), iliyo na kazi mbili. Kwanza, inaonesha aina ya maudhui ya kitabu, kama ilivyooneshwa na kirai “haya ndiyo maneno” (Kum. 1:1). Haya “maneno” hurejelea sio tu maneno ya Musa kama nabii na kiongozi wa Israeli, lakini pia “maneno” ya Mungu, amri zake (linganisha Hes. 36:13), ambayo Musa baadaye atafafanua (Kum. 1:5), na kwa tendo la Mungu kupitia tukio la historia ya wokovu. 

Pili, inaweka mahali na muda wa ushuhuda wa Musa wa mwisho kwa watu wake: “ng’ambo ya Yordani” (Kum. 1:1), hapo ni upande wa mashariki wa mto Yordani, kuikabili Nchi ya Ahadi (Hes. 36:13), na “katika mwaka wa arobaini” (Kum. 1:13), yaani, mwaka wa mwisho wa safari ya Israeli jangwani. 

Baada ya “dibaji” inafuata utangulizi wa kihistoria unaopitia matukio ya kihistoria ambayo kwayo Musa alitoa masomo kwa ajili ya watu wake. 

*Mada za Somo:*

- Kumbuka na Tumaini
- Mungu anakupigania
- Mungu anatimiza Maneno yake
- Neema na Haki 


### Sehemu ya II: Ufafanuzi

Mapitio ya Musa ya kihistoria hujumuisha matukio matatu muhimu ya safari ya Waisraeli, agano la Mungu na watu wake huko Horebu (Kum. 1:6—18), uasi wa watu huko Kadesh-barnea mahali penye chemchemi na miti katika jangwa (Kum. 1: 19—46) na mwisho ushindi wa Gileadi (Kum. 2:1—3:29).

*Mungu Afanya Agano Huko Horebu (Kum. 1:6—18)* 

Horebu ni mahali pa udhihirisho wa Mungu. Horebu na Sinai ni eneo moja, mlima, ambapo Mungu alijidhihirisha kwa Israeli na kufanya agano na watu na kuwapa Sheria Yake (Kut. 3:1). Musa anasisitiza mapatano binafsi ya karibu kati ya Israeli na Mungu, anayeitwa “BWANA Mungu wetu” (Kum. 1:6), jina ambalo mara nyingi linatumika katika kitabu cha kumbukumbu la Torati. Musa anawakumbusha watu wake juu ya wito wa Mungu wa kusonga mbele: “mlivyokaa katika mlima huu vyatosha” (Kum. 1:6). 

Kwa namna wakati huu wa ibada ulivyokuwa wa pekee, Mungu aliona kuwa ni wakati wa kuchukua hatua. Mungu wa Israeli si Mungu wa nyumba za watawa. Yeye si Mungu wa maombi tu na tafakari; Yeye pia ni Mungu anayewahimiza watu wake kwenda kuimiliki nchi iliyoahidiwa kwa baba zao Ibrahimu, Isaka, na Yakobo (Kum. 1:8; linganisha Mwa. 12:7). 

Hii ndiyo sababu Mungu anaitwa “BWANA Mungu wa baba zenu” (Kum. 1:11). Hivyo, tukio hili, linawasilishwa kama utimilifu wa maneno ya Mungu. Dhana hii inasisitizwa na rejea ya Musa katika asili ya watu, ambao sasa wameongezeka mara elfu na kuwa “kama nyota za mbinguni” (Kum. 1:10), ajabu ambayo pia ni matokeo ya ahadi ya Mungu (linganisha Mwa. 15:5; Mwa. 22:17). Kazi hii inahitaji sio tu jukumu gumu la kujiandaa kwa vita lakini pia hitaji la kujipanga wenyewe kama taifa; ni lazima wajipatie waamuzi wenye hekima (Kum. 1:13) na wa haki (Kum. 1:16). 

*Mjadala na Maswali ya Tafakari:* Kwa nini Mungu anaitwa “Mungu wa baba zenu”? Kuwakumbuka mababa kuna umuhimu gani katika dini yetu leo? Je, jina hili linamaanisha dini inayolenga tu katika wakati uliopita? Ikiwa sivyo, kwa nini sivyo? 

*Uasi wa Watu Huko Kadesh-barnea* (Kum. 1:19—46) 

Musa anaelezea eneo hili kama sehemu “anayotupa sisi Bwana, Mungu wetu” (Kum. 1:20). Zingatia matumizi ya kitenzi katika hali inayoendelea, inayosisitiza uhalisi na uhakika wa kipawa cha Mungu. Musa anawakumbusha Israeli kwamba licha ya Mungu kuwatia shime (Kum. 1:20, 21) na uhakika kwamba ......

Mungu atawapigania kama alivyofanya huko Misri (Kum. 1:30; linganisha Kut. 14:14), watu waliona shaka na kuogopa na kukataa kujitia katika hatari (Kum. 1:32). Watu walifanya makosa mawili. Kwanza, waliwatuma wapelelezi kwenda kuchunguza uwezo wa wakazi wa nchi. Walipoona ya kwamba wenyeji wa nchi walikuwa wenye nguvu na ni majitu, waliogopa na kukataa kwenda katika nchi. 

Pili, Israeli walipoelewa kwamba Mungu alikasirishwa kwa sababu ya kukosa kwao imani, waliamua kwenda wenyewe na kupigana na adui kwa ujuvi wao pasipo msaada wa Mungu. ‘Matokeo yake, sio tu kwamba walikosa nafasi ya kuingia mara moja katika nchi, hivyo kupata maangamizi makubwa, lakini Bwana “aliapa” kwamba wangetanga katika jangwa kwa miaka 40 (Kum. 2:14). Kirai kile kile “aliapa” kinatumika kurejelea kiapo ambacho Bwana aliapa kwa baba zao. “Mwaka wa arobaini” kwa kushangaza, ni ukumbusho mwingine wa utimilifu wa Mungu wa neno lake. 

Musa anatumia matukio haya yote kuwakumbusha Israeli ahadi ya Mungu na pia kuwaonya watu wake kabla ya kuvuka Yordani kwamba ni lazima wajifunze somo kutokana na wakati uliopita ili kwamba waweze kuwa na hakika ya wakati wao ujao.

*Mijadala na Maswali ya Tafakari:* Ni somo gani la imani linapatikana katika maneno ya Musa yanayojirudia kwamba “Mungu atawapigania”? kwa namna gani maneno haya yanaelezea mbinu ya ushindi aliyokuwa amepanga Mungu kwa ajili ya watu wake? Kwa nini Waisraeli walishindwa walipoenda kupigana wao wenyewe? 

*Ushindi wa Gileadi* (Kum. 2:1—3:29) 

Baada ya kutumia muda mrefu huko Kadesh-barnea, Waisraeli, watu wa Israeli, waligeukia tena upande wa kaskazini kuielekea nchi ya Ahadi, lakini hawakuiteka nchi mara moja. Ni ajabu kwamba kwanza walipaswa kupita katikati ya watu na nchi ambazo hazikujumuishwa katika ahadi ya Mungu kwao, kama vile Edomu, Moabu, na Amoni, na kwa hiyo hawakuwakabili. Katika kusafiri kwao kwa miaka arobaini “kupita katika jangwa hili kubwa,” walipitia uzoefu wa jinsi Mungu alivyowalinda na kuwajali (Kum. 2:7). Ni mwishoni tu mwa “kizazi cha waasi” ndipo Israeli walipoanza kuimiliki nchi. Mmoja baada ya mwingine, maadui Wakanaani walishindwa na kunyang’anywa nchi yao. Kisha Waisraeli wakaimiliki nchi, na ugawaji ukapangwa. 

*Tatizo la Kuiteka Nchi*

Masimulizi ya Biblia kuhusiana na kuiteka nchi yanalenga kimsingi katika ushindi, pasipo kushughulika moja kwa moja na matatizo nyeti na magumu ya kimaadili yanayohusiana na mchakato huo. Fungu la Biblia linatoa, hata hivyo, madokezo kadhaa na kanuni kusaidia kushughulikia tatizo hili:

- *Mungu hutoa.* 

Mungu ndiye mmiliki na mpaji wa ardhi. 
Kanuni hii inathibitishwa mara nyingi (Kum. 1:8, 20, 25, 35). Hivyo, Waisraeli hawakupewa ardhi yote. Mungu ametoa sehemu kadhaa ya ardhi kwa Edomu, kama uzao wa Esau (Kum. 2:5), na kwa Moabu na Amoni, kama uzao wa Lutu (Kum. 2:9, 19). 

- *Mungu huchukua.* 

Mungu hakutoa ardhi kwa kizazi cha waasi cha Israeli, ambao walitanga jangwani kwa miaka 40. Zingatia kwamba hata Musa hakuweza kuifurahia nchi kwa sababu yeye pia alishindwa kumwamini Bwana (Kum. 3:27). Mungu aliwanyang’anya ardhi Waamori kwa sababu waliufikia utimilifu wa uovu wao (Mwa. 15:16). Kuzuiwa kwa Israeli wasiingie katika nchi, na kufa kwao jangwani, kunapaswa kueleweka kama matokeo ya hukumu ya Mungu, kama ilivyo kuangamizwa au kufukuzwa kwa Wakanaani katika nchi.

- *Mungu hupigana.* 

Kanuni hii inayorudiwa tena kwa Yoshua (Yos. 13:22) hudokeza kwamba Mungu, kwa kweli, alikuwa ndiye mwanzilishi aliyekusudiwa wa utekelezaji huu wa hukumu. Zingatia kwamba hukumu, inayomaanisha kukomesha uovu, pia ni tendo la neema kwa niaba ya watu wa Mungu.

*Mtazamo wa Wakati wa Mwisho*

Zingatia matumizi ya Ellen G. White ya kuhusu wakati wa mwisho na ya Masihi ya njozi ya Ibrahimu ya kinabii ya kuitwaa Nchi ya Ahadi katika Mwanzo 15:16—18: “Sauti ya Mungu ilisikika, akimwamuru [Ibrahimu] kutotarajia kuimiliki Nchi ya Ahadi mara moja, na kuelekeza mbele katika mateso ya uzao wake kabla ya kukaa kwao katika nchi ya Kanaani. Mpango wa ukombozi ulifunuliwa kwake hapa, katika kifo cha Kristo, kafara kubwa, na kuja kwake katika utukufu. Ibrahimu aliona pia dunia ikiwa imerejeshwa katika uzuri wake wa Edeni, kuja kupewa yeye kuwa miliki yake ya milele, kama utimilifu wa mwisho na mkamilifu wa ahadi" *—Patriarchs and Prophets, uk. 137.*

*Mjadala na Maswali ya Tafakari:* Kwa nini ilikuwa muhimu kwa mpango mpana wa Mungu wa wokovu kwamba Waisraeli waimiliki nchi ya Kanaani? Kwa nini nchi ya Kanaani inaelezewa kwa namna ya kukumbuka Bustani ya Edeni ? Kwa nini dhana ya utakatifu inahitaji kukomeshwa kabisa kwa uovu? 

### Sehemu ya III: Matumizi Maishani

Mwenye hekima alisema, “Mahangaiko yangu mengi. kamwe hayakutokea.” Kwa nini tafakari hii ni kweli hasa kwa Wakristo? Tuseme kwamba unashughulika na mradi mgumu, na una wasiwasi kuhusiana nayo. Kwa namna gani ahadi kwamba “Bwana atakupigania” inakusaidia kukabiliana na mahangaiko yako? Kwa nini imani kwa Bwana, kwa kweli inaondoa msongo wako na kuwezesha mafanikio yako?