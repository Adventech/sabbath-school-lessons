---
title: Kadeshi-barnea
date: 06/10/2021
---

Tishio limekuwa likijirudia mara kwa mara katika sehemu za kwanza za kitabu cha Kumbukumbu la Torati, tishio la Kadesh-barnea. Kisa. hiki cha kusikitisha, kama tulivyoona, kinatupatia mazingira ya karibu sana ya kitabu cha Kumbukumbu la Torati, na yanastahili kutazamwa kwa karibu sana. 

`Soma Hesabu 14. Ni kwa namna gani watu waliitikia taarifa ya wapelelezi, na nini kilikuwa ni matokeo ya mwitikio wao? (tazama pia Kum. 1:20—26).`

Tunaweza kupata masomo mengi muhimu kutoka katika kisa hiki, lakini somo moja muhimu, ambalo litajitokeza tena katika kitabu, linaweza kupatikana katika Hesabu 14, vile vile. 

`Soma Hesabu 14:11—20. Ingawa tunamwona tena Musa katika jukumu la mwombezi, ni nini muhimu juu ya namna yake ya kusemezana na Mungu kuhusiana na kwa nini Mungu asiwaangamize?`

Fikiria kuhusu kile Musa alichokuwa anamwambia Mungu. Ukifanya hili, tazama utakavyoonekana machoni pa Wamisri na mataifa mengine yanayozunguka. Hoja hii ni ya msingi kwa sababu, hatimaye, kila kitu ambacho Mungu alitaka kufanya na Israeli hakikuwa kwa ajili ya Israeli tu; kilikuwa kwa ajili ya wanadamu wote pia. Taifa la Israeli lilikusudiwa liwe nuru kwa ulimwengu, shahidi kwa watu wa kale kuhusu upendo na uweza na wokovu vinavyopatikana kwa Mungu wa kweli na si kwa sanamu zisizofaa kitu ambazo hawa watu waliziabudu. 

Hata hivyo, kama alivyosema Musa, ikiwa utawaua watu hawa, itakuwaje? Mataifa yatasema: “Ni kwa sababu yeye Bwana hakuweza kuwaleta watu hao kuwatia katika nchi aliyowaapia, kwa ajili ya hayo amewaua nyikani” (Hes. 14:16). 

Kwa maneno mengine, tunachokiona hapa ni mada inayopatikana katika Biblia yote: wazo kwamba Bwana anapaswa kutukuzwa katika watu wake —kwamba utukufu na wema na upendo na uweza wa Mungu vinapaswa kudhihirishwa katika kanisa lake, kupitia kile anachofanya kwa watu wake. Bila shaka, watu wake mara zote hawafanyi iwe rahisi kwake kufanya hivi, lakini hatimaye Mungu atatukuzwa kupitia matendo yake duniani. 

`Soma Waefeso 3:10. Paulo anasema nini hapa, na ni kwa namna gani hili linatokea? Ni kwa namna gani “hekima ya namna nyingi” ya Mungu inadhihirishwa kwa ulimwengu? Ni jukumu gani, likiwapo lolote, tulilo nalo kama watu binafsi kufanya hili liwezekane? `