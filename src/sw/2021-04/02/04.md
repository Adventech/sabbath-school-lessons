---
title: 'Mara Elfu Nyingi Zaidi'
date: 05/10/2021
---

Baada ya safari ndefu jangwani, Musa, akizungumza kwa niaba ya Bwana (alikuwa nabii, ingawa, kwa kweli, zaidi ya nabii), alisema: “Angalieni, nimewawekea nchi mbele yenu, ingieni mkaimiliki nchi Bwana aliyowaapia baba zenu, Ibrahimu, na Isaka, na Yakobo, kwamba atawapa na uzao wao baada yao” (Kum. 1:8) 

Tazama, hata hivyo, kinachofuata. 

`Soma Kumbukumbu la Torati 1:9—11. Maneno haya yana umuhimu gani, hasa katika uelewa wa ukweli kwamba, kwa maana halisi, walikuwa wanaadhibiwa na Mungu kwa sababu ya uasi huko Kadeshi Barnea?`

Hapa tunaona mfano mwingine wa hali ya Mungu kuwa mwenye rehema. Hata katikati ya kutangatanga jangwani, walibarikiwa: “ 'Naam, muda wa miaka arobaini uliwaruzuku jangwani, wasihitaji kitu nguo zao hazikuchakaa, wala miguu yao haikuvimba' ” (Neh. 9:21)

Naye Musa, tena akionesha upendo wake kwa watu wake, alimwomba Mungu kuwazidisha mara elfu zaidi kuliko vile Mungu alivyokwisha kufanya! 

`Soma Kumbukumbu la Torati 1:12—17. Kama matokeo ya moja kwa moja ya baraka za Mungu juu yao, ni nini kilitokea, na hatua zipi Musa alichukua kushughulikia hali hii?`

Hivyo, hata wakati Bwana alipokuwapo kati yao kwa namna madhubuti, kulikuwa na hitaji kwa ajili ya mfumo, kwa ajili ya muundo, kwa ajili ya mfumo wa uwajibikaji. Israeli alikuwa qahal, mkusanyiko ulioundwa (tazama Kum. 31:30), utangulizi wa Agano Jipya, ekklesia, neno la Kiyunani linalomaanisha “kanisa” (tazama Mat. 16:18). 

Na ingawa akifanya kazi katika muktadha tofauti, Paulo kamwe hakuwa mbali na asili yake ya Kiyahudi, na katika 1 Wakorintho 12 tunamwona dhahiri akieleza hitaji la watu wenye uwezo kubeba majukumu ya kazi mbalimbali kwa ajili ya utendaji kazi mzuri wa mwili, kama vile tunavyoona hapa katika Kumbukumbu la Torati na mkusanyiko ulioundwa (qahal) jangwani. Kanisa leo, kama qahal wakati ule, linahitaji kuwa mwili uliounganishwa na watu wakitimiza majukumu mbalimbali kulingana na vipawa vyao.

`Ingawa wakati mwingine tunawasikia watu wakikosoa dini “iliyo katika mfumo” (wangependelea nini, dini “isiyo katika muundo” badala yake?), Neno la Mungu, hasa Agano Jipya, halitambui aina nyingine bali iliyo katika muundo.`