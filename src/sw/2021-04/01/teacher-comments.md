---
title: Ufafanuzi
date: 01/10/2021
---

*Mafungu Muhimu:* 1 Yohana 4:8,  Kumbukumbu la Torati 4:37, Kumbukumbu la Torati 6:5. 

*Lengo la Somo:* Isa. 14:12—14, Eze. 28:12—17, Mwa 3:1—7, Mwa. 12:1—3, Mdo. 7:20—36, Kut. 19:4—8, Kum. 1:34. 

### I: Muhtasari

*Utangulizi:* Kitabu cha Kumbukumbu la Torati ni kitabu cha tano na cha mwisho katika vitabu vitano vya torati, na kina hotuba ya Musa ya maagano na Israeli kabla hawajaingia katika Nchi ya Ahadi. Kwa sababu hiyo, kitabu hiki kilitolewa kwa namna fulani ya uharaka. Musa anakaribia kufa na kuwaacha watu wake, na kusudi la maneno yake ya mwisho, kwa hiyo, ni kuwakumbusha juu ya mambo muhimu ya Mungu. Hivyo, kitabu hiki ni maelezo ya imani ya Mwisraeli—kitabu kwa ajili ya viongozi wa watu ili kuwadumisha katika njia sahihi. 

*Mada za Somo:* 

- *Mungu waHistoria.* 

Musa anapowahutubia watu wake, anawakumbusha juu ya matukio yaliyopita ya historia ambapo Mungu aliwaokoa toka utumwani na kuwatoa Misri kupitia kwa magumu ya jangwa. 

- *Mungu wa Upendo.* 

Kwa kuwa Mungu ni upendo, anawajia watu wake na kuwapigania. Katika kuitikia, watu wa Mungu watajifunza kumpenda Mungu wao.

- *Agano la Mungu.* 

Mahusiano haya ya kukubaliana kati ya Mungu na watu wake yana mfano wa mkataba, agano kati Mungu na Israeli. 

- *Watu wa Mungu.* 

Israeli ni watu wa agano. Kamwe kuitwa hivi hakudokezi kwa namna yoyote kwamba wao ni bora kuliko watu wengine. Agano hili, lililoanzishwa na Abrahamu, linamaanisha utakatifu wa Israeli, na kujitoa kwao kwa upendo kumcha Mungu na kutii amri zake. 

### Sehemu ya II: Ufafanuzi

*Israeli Wote* 

Kitabu hiki ni kwa ajili ya “Israeli wote” (Kum. 1:1), usemi unarejelea watu kwa ujumla wao kabla tu ya kuingia kwao katika Nchi ya Ahadi (Kum 34:12, Kum. 27:9; Kum. 31:1, 7). Mtume Paulo anatumia usemi huu kwa mtazamo wa wakati wa mwisho kurejelea ujumla wa watu waliookoka (ikiwa ni pamoja na Wayahudi na Wamataifa): “hivyo Israeli wote wataokoka” (Rum. 11:26). Ingawa kirai *“Israeli wote”* katika ombi la Danieli kinaweza kurejelea watu waliohamishwa kwenda Babeli, kuashiria tumaini la urejeshaji, ni dhahiri kwamba kina upeo wa kiulimwengu mzima, kikijumuisha “walio karibu na hao walio mbali, katika nchi zote” (Dan. 9:7).

*Mjadala na Maswali ya Tafakari:* Kwa nini kitabu cha Kumbukumbu la Torati kinazungumza na watu wa Israeli kwa ujumla wao kama shirika? Kwa nini ujumbe wa kitabu hiki unaeleweka vizuri zaidi watu wote wakikusanyika pamoja? Ni kwa namna gani msemo “hakuna mwanadamu ambaye ni kisiwa” unatumika kwa kanisa leo? 

*Kumbukumbu la Torati*

Kirai *“Kumbukumbu la Torati,”* jina la kitabu, kimetokana na tafsiri ya Kiyunani *(Biblia ya Kiyunani ya Agano la Kale)* ya kirai kinachopatikana katika Kumbukumbu la Torati 17:18, “nakala ya torati hii,” kinachomaanisha kiuhalisi "ya pili [yaani, marudio] ya torati hii." 

Neno la Kiebrania linalomaanisha “*sheria*” ni *Torah*, lililo na maana zaidi ya neno letu “sheria” kwa maana ya kisheria; linamaanisha “*fundisho*” kwa maana ya jumla ya neno hilo na kujumuisha maelekezo yote ya Mungu. Kirai Kumbukumbu la Torati, “hii sheria ya pili,” kinaelezea kwa kweli yaliyomo kwenye kitabu (Kum. 28:61, Kum. 29:21, na kadhalika), sio tu kwa sababu ni marudio ya sheria ambayo ilitolewa mwanzo juu ya Mlima Sinai, lakini kwa sababu ni mapitio tena ya mafundisho ya Mungu. 

Kwa kiasi kikubwa, kichwa cha kitabu kwa Kiebrania, *Debarim* “*maneno*” au “*haya ndiyo maneno*” (Kum. 1:1), kinarejelea maneno ya kinabii ya Musa, “kama yote aliyopewa na Bwana ya kuwaamuru” (Kum. 1:3). Hili linatoa mwangwi wa maneno ya mwisho ya kitabu cha Hesabu yanayosomeka, “haya ndiyo maagizo” (Hes. 36:13; linganisha Kum. 1:6). 

*Swali la Tafakari:* Kwa nini Musa alihitaji kurudia sheria? 

*Hotuba Nne*

Musa anawahutubia watu wake kwa hotuba nne kuu, ambazo kila moja inaanza kwa kirai kile kile “haya ndiyo maneno” au chenye maana Sawa nayo (Kum. 1:1, Kum. 4:44, Kum. 29:1, Kum. 31:1). Hotuba ya kwanza ni utangulizi wa kihistoria (Kumbukumbu la Torati 1—4) 

.... ambapo katika hii Musa anarudia habari za safari ya nyuma ya Israeli kutoka Sinai hadi Kanaani (Kumbukumbu la Torati 1—3). Hotuba ya pili ni kupitia upya Sheria. (Kum. 4:44—28:68). Hotuba ya tatu ni wito wa kudumisha agano (Kumbukumbu la Torati 29—30). Na hotuba ya nne ni wito wa mwisho wa kuisoma na kuikumbuka Sheria, ukifuatiwa na Wimbo wa Musa na baraka zake na kuaga kabla hajafa (Kumbukumbu la Torati 31—34). 

*Agano*

Uchambuzi makini zaidi wa muundo wa kitabu cha Kumbukumbu la Torati kwa kuzingatia fasihi ya Mashariki ya Karibu ya kale umedhihirisha mpangilio wa kisasa unaofuata mfano wa mikataba ya maagano ya kale kati ya mtawala na mtwana (wa Kimisri na hasa wa Kihiti, tangu milenia ya pili K.K.), ambao ulionesha sehemu muhimu zifuatazo: 

- Dibaji (Kum. 1:1—5) 
- Utangulizi wa historia (Kum. 1:6—4:49) 
- Masharti ya jumla (Kumbukumbu la Torati 5—11); maalumu (Kumbukumbu la Torati 12—26) 
- Baraka na laana (Kumbukumbu la Torati 27—27)
- Uaminifu kwa agano na mashahidi (Kumbukumbu la Torati 29-30) 

*Mungu Katika Historia*

Muundo huu wa agano, unaothibitisha mambo ya kale yanayohusu kitabu, na kuandikwa kwake na Musa huashiria kusudio la kusisitiza agano la Mungu na watu wake. Matukio ya kihistoria, ukumbusho wa kazi ya Mungu ya wokovu kwa niaba ya watu wake, hutangulia na kuweka msingi wa agano tangu Ibrahimu na Misri kufikia wakati wa sasa. Matukio haya yanaashiria teolojia ya kibiblia ya historia ambayo kimsingi ni tofauti na uelewa wetu wa sasa wa kimagharibi wa historia. 

Kwa Biblia, historia sio mpangilio wa mtiririko wa chanzo na matokeo ya matukio; badala yake, ni matokeo ya uwepo wa kudumu wa Mungu na utendaji Wake. Mungu anaanzisha agano kwa tendo lake katika historia. Yeye ndiye wa kwanza anayepiga hatua na kutenda. Na matendo haya katika historia ndio msingi wa agano. Mungu anafanya agano na watu wake (Kum. 5:3) kwa sababu Yeye ni Bwana aliyewatoa katika nchi ya Misri (Kum. 5:6). Neno la Kiebrania *debarim*, “maneno,” kichwa cha kitabu cha Kiebrania cha Kumbukumbu la Torati, pia linamaanisha “matukio” na hurejelea historia takatifu ya kazi ya Mungu ya wokovu. Kitabu cha Mambo ya Nyakati, kinachosimulia historia hiyo katika Agano la Kale, kinaitwa *dibrey hayammin*, ikimaanisha *“maneno ya siku.”* Maneno ya Mungu yanapaswa pia kusomwa kupitia matukio haya ya historia. 

*Mjadala na Maswali ya Tafakari:* ni masomo yapi kuhusu Mungu tunayoweza kujifunza kutokana na ukweli kwamba neno lile lile la Kiebrania dabar linamaanisha “*neno*” na “*historia*”? 

*Kanuni ya Upendo*

Kanuni ya msingi ya agano la Mungu na watu wake ni upendo. Kitenzi “upendo” hutokea mara nyingi katika kitabu, si tu kurejelea upendo wa Mungu kwa watu wake (Kum. 4:37, Kum. 7:8, Kum. 10:15, Kum. 23:5, na kadhalika) lakini pia upendo wa Israeli kama mwitikio kwa Mungu (Kum. 6:5, Kum. 7:9, Kum. 10:12). 

Katika kitabu cha Kumbukumbu la Torati, upendo wa kiungu hauelezewi tu kama upendo wa kihisia. Upendo wa Mungu ni wenye nguvu na usiokoma na unadhihirishwa kupitia matukio yenye nguvu, uhalisi, na asili isiyo na ukomo wa upendo wake. Kwa sababu ya upendo huu, ulioumba mbingu na nchi (Kum. 10:14, Kum. 4:35, na kadhalika), Mungu pia aliingia katika uwanja wa matukio ya mwanadamu na kuwaokoa watu wake (Kum. 1:27—31, Kum. 4:20). 

Kwa kuitikia upendo wa kiungu, Israeli, watu wa Agano wanahimizwa na Mungu: “Nawe mpende Bwana, Mungu wako, kwa moyo wako wote, na kwa roho yako yote, na kwa nguvu zako zote” (Kum. 6:5). Upendo humaanisha, basi, kwamba wanapaswa kumkumbuka Mungu (Kum. 7:18, Kum. 9:7, Kum. 24:9, na kadhalika), kumsikiliza, kujitahidi kuelewa na kuyatii maneno yake (Kum. 4:1, Kum. 6:4, Kum. 20:3, na kadhalika.), kumcha (Kum. 4:10, Kum. 5:29, Kumbukumbu la Torati. 17, Kumbukumbu la Torati. 19, Kum. 31:12, na kadhalika.), na kumtumikia (Kum. 6:13; Kum. 28:47, 48 na kadhalika.) 

*Mjadala na Maswali ya Tafakari:* Kwa nini upendo ni zaidi ya hisia zinazopita? Kwa nini amri za Mungu ni “udhihirisho wa kanuni za upendo”?*—Ellen G. White, The Desire of Ages, uk. 607.*

*Wito wa Kujifunza* 

Kitabu cha Kumbukumbu la Torati ni wito madhubuti wa kujifunza na kufundisha maneno ya Mungu (Kum. 6:7), kitabu ambacho kimethaminiwa katika jamii zote za Kiyahudi na Kikristo kama moja ya vitabu vikubwa katika Maandiko yao Matakatifu. Hiki ndicho kitabu kilicho na Shema Israel, “Sikiza, Ee Israeli,” (Kum. 6:4), ambayo iliunda utambulisho wa dini ya Kiyahudi. Hiki pia ni moja ya vitabu vya Agano la Kale kinachopatikana sana katika Agano Jipya, ambapo kinanukuliwa mara 80. 

Kwa hiyo, ni moja ya vitabu muhimu sana vya Biblia. Ni kitabu chenye umuhimu kwa watu wa Mungu wa wakati wa mwisho wanapokaribia kuingia Nchi ya Ahadi ambayo Bwana amewaandalia (Yn. 14:2). “Kitabu cha Kumbukumbu la Torati kinapaswa kusomwa kwa umakini na wale wanaoishi duniani leo.”*—Ellen G. White, in the Advent Review and Sabbath Herald, Dec. 31, 1903.*

*Mjadala na Maswali ya Tafakari:* Kwa nini kujifunza Biblia kunapaswa kuwa sehemu muhimu ya maisha ya kiroho kwa Waadventista wa Sabato? Tafuta katika Biblia mifano ya watu waliosisitiza thamani ya kujifunza kama wajibu wa kidini. 

### Sehemu ya III: Matumizi Maishani

Haitoshi tu kusikia na kujifunza maneno ya Mungu. Tunapaswa kuishi kulingana na kile tulichosikia na kuelewa. Nilipokuwa mtoto, Mimi (Jacques Doukhan) nilisikia toka kwa mwalimu wangu hadithi ya kusimuliwa kuhusiana na mtu aliyepata tarumbeta ya kimuujiza sokoni. Muuzaji alijighamba juu ya sifa zake za kimaajabu: “Tarumbeta hii,” alisema, “ina nguvu ya ajabu. Ukiipuliza, moto unaounguza nyumba utazimika mara moja.” 

Mara tu huyu mtu alipofika nyumbani, alitaka kujaribu uwezo wa tarumbeta, aliiwasha moto nyumba yake na kisha akaanza kuipuliza tarumbeta. Na kadiri alivyozidi kuipuliza tarumbeta, ndivyo moto ulivyozidi na kurunguza nyumba yake. Yule mtu alimkasirikia aliyemuuzia tarumbeta na kukimbia kurudi sokoni kulalamika. Muuzaji alifafanua kwamba kazi ya tarumbeta haikuwa kuzima moto bali kutoa tahadhari kwa watu wa mjini ambao watakuja kuuzima. 

Moja ya tofauti muhimu kati ya Mungu na wanadamu ni kuwa wakati Mungu anapotamka, vitu hutokea. Pata visa katika Biblia vinavyoelezea kanuni hii. Kwa kulinganisha, tafuta katika historia, maisha ya kisiasa, na katika kuwepo kwako wewe binafsi visa vinavyoelezea tofauti kati ya maneno na matendo. 