---
title: 'Dhambi ya Musa: Sehemu ya 1'
date: 19/12/2021
---

Mara nyingi, hata katikati ya uasi wao na kutanga kwao jangwani, kwa muujiza Mungu aliwafanyia wana wa Israeli. yaani, licha ya kutostahili kwao (na mara nyingi walidumu kuwa hivyo) neema ya Mungu ilitiririka kwenda kwao. Sisi pia, leo, ni wapokeaji wa neema yake, ijapokuwa hatuistahili, vile vile. Hata hivyo, isingekuwa neema ikiwa tungeistahili, au siyo? 

Na, kando ya chakula kingi ambacho Bwana aliwapa kwa muujiza jangwani, udhihirisho mwingine wa neema yake ulikuwa maji, ambayo pasipokuwa nayo wangeangamia haraka, hasa katika jangwa kavu, lenye joto, na kame. Akiuzungumzia uzoefu huo, Paulo aliandika: "Wote wakanywa kinywaji kile kile cha roho; kwa maana waliunywea mwamba wa roho uliowafuata; na mwamba ule ulikuwa ni Kristo” (1 Kor. 10:4). Ellen G. White pia aliongezea kwamba “Popote katika kusafiri kwao walitaka maji, pale katika ufa wa mwamba yalibubujika karibu na kambi lao." _—Patriarchs and Prophets, uk. 411.`

`Soma Hesabu 20:1—13. Nini kilitokea hapa, na tunaielewaje adhabu ya Mungu kwa Musa kwa sababu ya kile alichokifanya?`

Kwa upande mmoja, si vigumu kuona na kuelewa kuvunjika moyo kwa Musa. Baada ya yote hayo Bwana aliyowatendea, ishara na maajabu na ukombozi wa kimuujiza, hatimaye, walifika katika mipaka ya Nchi ya Ahadi. Na ndipo —nini? Ghafla, wanakosa maji, na hivyo wanaanza kufanya shauri dhidi ya Musa na Haruni. Je, ni kwamba Mungu asingeweza kuwapatia maji sasa, kama alivyowafanyia mara nyingi wakati uliopita? Bila shaka sivyo; angewapatia, na alikuwa anaenda kufanya hivyo tena. 

Hata hivyo, tazama maneno ya Musa alipopiga mwamba, tena mara mbili. “ ‘Sikieni sasa, enyi waasi; je! Tuwatokezee maji katika mwamba huu?’ ” (Hes. 20:10). Karibia mtu anaweza kusikia hasira katika sauti yake, kwa kuwa anaanza kwa kuwaita “_waasi._” 

Tatizo halikuwa zaidi sana hasira yake yenyewe, ambayo ilikuwa mbaya kabisa lakini inaeleweka —lakini aliposema “ ‘Tuwatokezee maji katika mwamba huu?’ ” kana kwamba yeye au mwanadamu yeyote angeweza kutoa maji mwambani. Katika hasira yake, alionekana kusahau kwa wakati huo kwamba ulikuwa tu uweza wa Mungu, ukitenda kazi kati yao, ungeweza kufanya muujiza wa namna hiyo. Yeye, katika watu wote, angepaswa kujua hilo.

`Mara nyingi kiasi gani tunasema au hata kufanya mambo kwa hasira ya ghafla, hata kama tunaamini hasira imehalalishwa? Tunawezaje kujifunza kungoja, kuomba, na kutafuta uweza wa Mungu ili kusema na kutenda yanayostahili kabla hatujasema na kutenda mabaya badala yake?`