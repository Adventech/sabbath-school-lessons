---
title: 'Ufufuo Wetu Sote'
date: 23/12/2021
---

Kwa nuru iliyoongezwa ya Agano Jipya, kutoingia kwa Musa katika Nchi ya Ahadi hakuonekani kuwa kama adhabu, hata hivyo. Badala ya Kanaani ya duniani na baadaye Yerusalemu ya duniani (ambayo kwa historia yake inayojulikana imekuwa mahali pa vita, uvamizi, na mateso), “Yerusalemu ya mbinguni” (Ebr 1:3), hata sasa, ndipo nyumbani kwake. Makao bora zaidi, kwa hakika! 

Musa alikuwa mfano wa kwanza uliojulikana katika Biblia wa ufufuo wa wafu. Henoko alipelekwa mbinguni pasipo kuonja mauti (Mwa. 5:24), na Eliya pia (2 Fal. 2:11), lakini kulingana na maandiko, Musa alikuwa wa kwanza aliyefufuliwa kwenda katika uzima wa milele. 

Musa alilala kwa muda gani katika udongo hatujui, lakini kwa yalivyokuwa maoni yake, haikudhuru kitu. Aliyafumba macho yake katika mauti, na ikiwa ilikuwa saa tatu au miaka 300, kwake ilikuwa ni sawa tu. Ni sawa pia kwa wafu wote katika historia yote; uzoefu wao, angalau kulingana na inavyosemwa habari ya kufa, hakutakuwa na utofauti wowote na kufa kwa Musa. Tunayafumba macho yetu katika mauti, na kitu kinachofuata tunachokijua ni ama Kuja kwa Yesu Mara ya pili au, kwa bahati mbaya, hukumu ya mwisho (tazama Ufu. 20:7—15). 

`Soma 1 Wakorintho 15:13—22.Ni ahadi gani kuu inapatikana hapa, na kwa nini maneno ya Paulo yana maana ikiwa tu tunaelewa kwamba wafu wanalala katika Kristo hadi wakati wa ufufuo?`

Pasipo kuwa na tumaini la ufufuo, hatuna tumaini kabisa. Ufufuo wa Kristo ni hakikisho la ufufuo wetu; akiisha “kufanya utakaso wa dhambi zetu” (Ebr. 1:3) msalabani Kondoo wetu wa kafara, Kristo alikufa na kufufuka katika wafu, na kwa sababu ya ufufuo wake tuna uhakika wa ufufuo wetu, na Musa akiwa mfano wa kwanza wa mwanadamu aliyeanguka kufufuliwa toka kwa wafu. Kwa sababu ya kile anachoweza kufanya Kristo, Musa alifufuliwa; na kwa sababu ya kile Kristo alichokifanya, sisi, tutafufuliwa vile vile. 

Hivyo, tunaweza kupata kwa Musa mfano wa wokovu kwa imani, imani iliyodhihirishwa katika maisha ya uaminifu na kumtumaini Mungu, hata kama alikosea mwishoni. Na pote katika Kumbukumbu la Torati, tunaweza kumwona Musa akitaka kuwaita watu wa Mungu kuwa waaminifu, mwitikio ule ule kwa neema waliyopewa kama tulivyopewa sisi —sisi pia, ambao tupo katika mipaka ya Nchi ya Ahadi.

`Je, si Mungu, Mungu huyu huyu, anayetuita kuwa waaminifu, vile vile? Tufanyeje kuhakikisha hatufanyi makosa yale yale Musa alionya dhidi yake kabla katika Kumbukumbu la Torati?`