---
title: Ufafanuzi
date: 24/12/2021
---

*Fungu kuu:* Yuda 9.

*Lengo la Somo:* Hes. 20:1—13 Kumbukumbu la Torati 34; 1 Kor. 15:13—22.

### I: Muhtasari

Somo hili la mwisho wa mwongozo huu wa kujifunza Biblia litakuwa kuhusu sura ya mwisho ya kitabu cha Kumbukumbu la Torati, hitimisho. Mwanzo wa hilo hitimisho unatoa mwangwi wa mwanzo wa utangulizi wa kitabu. Dondoo zote mbili zinamweka Musa katika “uwanda wa Moabh, ..... kukabili Yeriko” (Kum. 34:1; linganisha Kum. 1:5; linganisha Hes. 36:13), kabla tu ya kwimiliki nchi. Huu urudiwaji wa maneno yale yale mwanzoni na mwishoni mwa kitabu huweka mipaka (mwanzo na mwisho) wa kitabu. Wakati huu, hata hivyo, Musa amepanda kileleni mwa mlima na anaiona nchi yote.

Dondoo kuhusu kifo cha Musa inaendelea, kwa kweli, katika Kumbukumbu la Torati 32:48—52 (kabla ya baraka za Musa katika Kumbukumbu la Torati 33) ambapo tunajifunza kwamba Musa amekuja mahali hapo kwa amri ya Mungu (Kum. 32:48), ambapo Mungu anaeleza kwa nini Musa hataweza kuiingia nchi. 

Katika somo hili, tutajikita katika ufufuo wa Musa, tukio ambalo halikusimuliwa waziwazi katika kitabu hiki, ingawa linaashiriwa kupitia vidokezo vichache vya mafungu. Tutachunguza umuhimu wa tukio la ufufuo wa Musa kwa ajili ya uelewa wetu wa ufufuo wa wanadamu, na kwa ajili ya tumaini letu katika ufalme wa Mungu wa mbinguni, Nchi mpya ya Ahadi. 

*Mada za Somo:*

Tutakutana na mada zifuatazo ambazo zitafanya somo hili lifae kwa watu wa Mungu leo, kama ukweli wa sasa: 

- Haki na Neema 
- Kifo na Ufufuo 
- Pambano Kuu 

## Sehemu ya II: Ufafanuzi

Kama ilivyo katika kitabu cha Kumbukumbu la Torati, kitabu cha Mwanzo kinamalizika kwa kifo lakini pasipokuwa na kaburi, na uhusiano ule ule wa matazamio ya Nchi ya Ahadi (Mwa. 50:26). Kitabu cha Mwanzo kama kwa vitabu vyote vya Torati, kinaanza kwa Uumbaji na Bustani ya Edeni na kumalizika kwa kutazamia Nchi ya Ahadi, mara nyingi ishara ya mbingu mpya na nchi mpya. 

Umuhimu wa matukio haya mawili utarudiwa katika Maandiko. Mpangilio huu wa uandishi upo katika muundo wa vitabu kadha wa kadha vya Biblia: tazama, kwa mfano, kitabu cha Isaya kinachoanza pia kwa Uumbaji (Isa. 1:2) na kumalizika kwa kumbukumbu ya uumbaji wa “mbingu mpya na nchi mpya” (Isa. 66:22), na tumaini ibada ya milele (Isa. 66:23), kinyume na athari ya kifo (Isa. 66:24). 

Kitabu cha Mhubiri huanza kwa Uumbaji wa ulimwengu (Mhubiri. 1—11) na kumalizika kwa uangamizwaji wa ulimwengu (Mhu. 12:1—7) na siku ya hukumu (Mhu. 12:14). Kitabu cha Danieli kinaanza kwa kurejea katika Uumbaji wakati Danieli anapohalalisha chakula chake kwa kudokeza simulizi la Uumbaji wa Mwanzo (Dan. 1:12; linganisha Mwa. 1:29). 

Mpangilio wa muundo ule ule unaonekana tena katika Agano Jipya. Yohana anayeanza Injili yake kwa kumbukumbu ya tukio la Uumbaji (Yn. 1:1—10) anamalizia kitabu chake cha mwisho cha Ufunuo kwa tumaini la ujio wa Yesu Kristo na kufanywa upya kwa ufalme wa Mungu (Ufu. 21:22, 23). 

Mtu anaweza kudhani kwamba ujumbe huu wa kimuundo umeathiri muundo wa vitabu vinavyotambulika vya Biblia yote, unaoanza kwa Uumbaji (Mwanzo 1—2) na kumalizika matarajio ya tumaini la Masihi (Mal. 4:5; Ufu. 22:20). Zingatia pia kwamba uhusiano huu wa mawazo umevuvia ufasili pekee wa Biblia wa imani: 

"imani ni kuwa na hakika ya mambo yatarajiwayo [tumaini katika ufalme wa Mungu, linganisha Ebr. 11:13—16], bayana ya mambo yasiyoonekana [Uumbaji, linganisha Ebr. 11:3]." Uchunguzi huu wa uandishi ni muhimu, kwa kuwa unashuhudia kuhusu umuhimu wa juu wa kisa cha ufufuo wa Musa mwishoni mwa kitabu cha Kumbukumbu la Torati na ujumbe wake unaofaa kwa wasomaji wa Biblia. 

*Hukumu ya Musa*

Mungu anakumbuka tukio la Musa kumkosea (Kum. 32:51) Meriba huko Kadeshi, alipopiga mwamba mara mbili. Kama Ellen G. White anavyoeleza: “Musa alidhihirisha kutomtumaini Mungu.” *—Patriarchs and Prophets, uk. 417.* Mwitikio wa Mungu unaashiria kwamba lilikuwa suala la imani: "hamkuniamini" (Hes. 20:12). 

Hukumu hii inaweza kufafanuliwa kwa kuzingatia tukio la chakula kilichotoka mbinguni ambapo watu walijielekeza sana katika mkate wenyewe na kupoteza mawasiliano na Mtoaji wa mkate (tazama somo la 12 chini ya kichwa "Ishi kwa Neno"). Mtazamo wa Musa unaonekana kuwa wa namna ile ile kama ya Waisraeli. Badala ya kuomba na kumwita Mungu ili atende muujiza, alipiga mwamba, kana kwamba suluhisho la kiu ya Waisraeli lilikuwa maji toka katika mwamba wenyewe na siyo toka kwa Muumbaji mwenyewe. 

Kosa la Musa lilikuwa kushindwa kumrejelea Mungu, kumtukuza. Badala yake, alitenda kama mchawi wa Kimisri, akilenga zaidi katika nguvu ya uchawi kuliko uweza wa mungu. Hata alijijumuisha katika kiwakilishi “sisi” katika uwezo wa kuleta maji: "Tuwatokezee maji ......?" (Hes. 20:10). Kosa la Musa ni kosa la kiongozi yeyote —jaribu la kuchukua nafasi ya Mungu. 

*Mijadala na Maswali ya Tafakari: *

*Soma Hesabu 20:1—13.* Ni makosa gani mengine Musa alifanya katika kuwajibu watu yaliyomsababisha astahili hukumu ya Mungu? Kuna tofauti gani kati ya kuuambia mwamba na kuupiga? 

*Ufufuo wa Musa*

Kumbukumbu la Torati haitaji ufufuo wa Musa. Kumbukumbu la Torati 32:48—50, Kumbukumbu la Torati 33:1, na Kumbukumbu la Torati 34:5 huzungumzia hasa kifo chake lakini hazisemi kuhusu kufufuka kwake. Vidokezo kadhaa toka katika fungu la Biblia, hata hivyo, huelekeza katika dhana ya ufufuo. Ishara muhimu zaidi ya dokezo la ufufuo wa Musa inaweza kupatikana katika mstari wa ajabu “Hapana mtu ajuaye kaburi lake hata leo” (Kum. 34:6). 

Sehemu hii ya mwisho ya fungu la Biblia na ukweli kwamba Mungu anatajwa kama pekee aliyehusika katika huo uzikaji inaonesha kwamba kulikuwa na kitu cha pekee kuhusu kuzikwa kwa Musa. Kwa kuongezea, kirai cha Kiebrania *‘al pi YHWH,* “*kwa neno la Bwana*” (Kum. 34:5) kinachomaanisha kihalisi “katika kinywa cha Bwana,” kinaonekana kuzungumzia kifo kisicho cha kawaida. Kutokana na usemi huu, tafsiri ya kale ya Kiebrania inasema kwa uthabiti kwamba Musa alikufa kwa busu toka kwa Mungu, kwa ajabu inakumbusha Mungu kupulizia pumzi ya uhai (Mwa. 2:7) hivyo kuashiria kuumbwa upya kwa Musa kimuujiza. Habari kuhusu afya kamilifu ya Musa (Kum 34:7) wakati alipokufa inaongezea kutokuwa kawaida kwa kifo chake. Musa hakufa kifo cha kawaida. 

Mungu alimfisha mwenyewe na kisha akamfufua toka katika wafu Yeye Mwenyewe. 

Musa anasifu uweza wa Mungu kuwafufua wafu katika wimbo (Kum. 32:39). Zaidi ya hayo, uhusiano na nchi waliyoahidiwa baba zao (Kum. 34:4), ambayo inakumbusha Bustani ya Edeni (Mwa. 15:18; linganisha Mwa. 2:13—15), unakazia kusudio la huo ufufuo. Musa hakuruhusiwa kuingia katika Nchi ya Ahadi ya duniani, bali aliingia katika Nchi ya Ahadi ya mbinguni, urithi unaowangoja watu wa Mungu wakati wa ufufuo (Dan. 12:2, 3, 13). 

Kwa Ellen G. White njozi ya Musa ya nchi ya Kanaani tangu Mlima Nebo inahusiana na njozi yake ya nchi mpya, “nchi nzuri”: “Bado mandhari nyingine inafunguka mbele ya macho yake dunia iliyowekwa huru kutokana na laana, inayopendeza kuliko Nchi ya Ahadi iliyo nzuri mwishoni sana inatandazwa mbele yake. Hakuna dhambi, na mauti haiwezi kuingia mle. Pale mataifa ya waliokombolewa yatapata makao yao ya milele. Kwa furaha isiyoweza kutamkwa Musa analiangalia tukio lile —utimilizwaji wa ukombozi mtukufu kuliko ambavyo matumaini yake bora kabisa yamewahi kufikiria. Kutangatanga kwao duniani kumepita milele, Israeli wa Mungu hatimaye ameingia katika nchi nzuri. Tena, maono yale yalififia, na macho yake yakatua katika nchi ya Kanaani ikiwa imetawanyika kwa mbali. Ndipo, kama askari aliyechoka, alilala chini ili kupumzika." *—Patriarchs and Prophets, uk. 477.*

*Mjadala na Maswali ya Tafakari:* Kwa nini Musa anahusianisha njozi ya nchi ya Kanaani na njozi ya ufalme wa Mungu? Kwa nini Mungu alimfufua Musa, na siyo Ibrahimu au Danieli? Kwa nini kitabu cha Kumbukumbu la Torati kinamalizika kwa kifo cha Musa, na siyo kwa ufufuo wake, kama ilivyo kwa habari za mashujaa wengine wa Biblia? 

*Pambano Kuu*

Ni muhimu kwamba, kwa Yuda, tukio la ufufuo wa Musa lilionesha kidogo pambano kuu kati ya Mungu na Shetani. Shindano kati ya Mikaeli, askari mkuu wa vita ambaye ni Yesu Kristo, na Shetani linateka hatima yote ya ulimwengu. Kwa upande mmoja, kuna Shetani, mwenye sababu nzuri kumshikilia Musa kaburini kwa sababu ya kushindwa kwake kuwa mwenye haki. Kwa upande mwingine, kuna Yesu Kristo, anayemtetea na kumwokoa Musa kupitia nguvu ya damu yake. 

*Mjadala na Swali la Tafakari:* Linganisha Mwanzo 3:15 na Yuda 9. Orodhesha mada zinazopatikana pote kati ya mafungu haya mawili. Kwa nini Shetani alikuwa mwenye shauku ya kumshikilia Musa mautini? 

### Sehemu ya III: Matumizi Maishani

Tunachojifunza kutokana na Kosa la Musa Tafuta visa, katika Biblia au katika historia, ambavyo kiongozi wa kisiasa au wa kidini amechukua nafasi ya Mungu. Ni nini matokeo ya huku kumnyang’anya Mungu haki za Kiungu na mamlaka yake? Jadili visa vifuatavyo, na tafuta ufumbuzi wa kuvishughulikia: 

- Mwinjilisti anajisifu kuhusu idadi kubwa ya ubatizo alioufanya. Tunapaswa kuelezaje mafanikio ya uinjilisti wetu? 
- Mshiriki wa kanisa lako anasimulia juu ya muujiza wa uponyaji ambao Mungu ametenda kwa niaba yake. Katika kanisa lako, hata hivyo, mshiriki mwingine anakufa kwa ugonjwa uo huo. Unaelezaje utofauti huu? Ni kwa namna gani mshiriki aliyeponywa anapaswa kushuhudia juu ya njia ya Mungu ya kutenda mambo? 
- Kosa la Musa linakufundisha nini kuhusu makosa yako mwenyewe? 

*Tunachojifunza kutokana na Ufufuo wa Musa*

Kama mtu wa kufa, ni nini umuhimu binafsi na wa kiteolojia wa ufufuo wa Musa? Ni kwa namna gani tukio hili linaimarisha imani yako katika uhalisi wa ufufuo binafsi kwa ajili yako? Ukweli wa kihistoria wa ufufuo wa Musa unathibitishaje ukweli wa kihistoria wa ufufuo wako binafsi?

Wewe ni mchungaji na ni lazima utoe hubiri kwenye msiba, kuhubiri juu ya kisa cha ufufuo wa Musa. Ni mada zipi utakazozijenga ili kuifariji familia iliyofiwa? Ni hoja zipi utazitumia kuthibitisha ukweli wa ufufuo kwa huyo mtu aliyekufa? Kisa hicho kitafarijije uchungu wao na wakati uo huo kuimarisha imani yao? 

Ufufuo wa Musa unakusaidiaje kuelewa vizuri ufufuo wa Yesu?