---
title: 'Ufufuo wa Musa'
date: 22/12/2021
---

“Basi Musa, mtumishi wa Bwana, akafa huko, katika nchi ya Moabu, kwa neno la Bwana. Akamzika bondeni, katika nchi ya Moabu, kukabili Beth—peori; lakini hapana mtu ajuaye kaburi lake hata leo” (Kum. 34:5, 6). Hivyo, kwa mafungu haya machache, Musa—aliye muhimu sana kwa maisha ya Israeli, mtu ambaye maandiko yake yanadumu kuwepo, siyo tu katika Israeli lakini pia katika kanisa na katika sinagogi leo, vile vile—alikufa. 

Musa alikufa, alizikwa, watu waliomboleza, na huo ukawa mwisho. Kwa hakika, kanuni ya maneno ya Ufunuo inatumika hapa: " ' “Heri wafu wafao katika Bwana tangu sasa.” “ ‘Naam,’ ” asema Roho, “ kupumzika baada ya taabu zao; kwa kuwa matendo yao yafuatana nao' " (Ufu. 14:13). 

Hata hivyo, kifo cha Musa hakikuwa sura ya mwisho katika kisa cha maisha ya Musa. 

`Soma Yuda 9. Nini kinatokea hapa, na ni kwa namna gani fungu hili linasaidia kueleza kutokea kwa Musa baadaye katika Agano Jipya?`

Japo tumepewa kuona kidogo tu, ni tukio la kushangaza kiasi gani linaelezwa hapa. Mikaeli, Kristo mwenyewe, alishindana na Shetani kuhusu mwili wa Musa. Aliushindaniaje? Hakuna shaka kwamba Musa alikuwa mwenye dhambi; kweli, dhambi yake ya mwisho inayojulikana, kujitwalia mwenyewe utukufu uliokuwa wa Mungu, ilikuwa dhambi ya namna ile ile— " ' Nitapaa kupita vimo vya mawingu, Nitafanana na yeye Aliye juu' " (Isa. 14:14) —iliyomfanya Lusifa mwenyewe atupwe toka mbinguni mwanzoni. Kuushindania mwili wake lazima kulitokea kwa sababu Kristo alikuwa sasa anadai kwa ajili ya Musa ufufuo ulioahidiwa. 

Lakini Kristo angewezaje kufanya hivyo kwa ajili ya mwenye dhambi., Musa, mtu ambaye aliivunja sheria yake? Jibu, bila shaka, lingekuwa tu msalaba. Kama vile tu ambavyo kafara zote za wanyama zilielekeza mbele katika kifo cha Kristo, hivyo pasipo shaka Bwana sasa, akiwa anatazamia msalaba, alidai mwili wa Musa ufufuliwe. 

"Kama matokeo ya dhambi Musa alikuwa chini ya utawala wa Shetani. Kwa ustahili wake mwenyewe alikuwa mfungwa halali wa kifo; lakini alifufuliwa kuwa na maisha ya kutokufa, akishikilia jina la heshima la Mkombozi. Musa alitoka kaburini akiwa ametukuzwa, na kupaa na Mwokozi wake kwenda katika mji wa Mungu." _—Ellen G. White, Patriarchs and Prophets, uk. 479.`

`Ni kwa namna gani hii simulizi juu ya Musa inatusaidia kuelewa kina cha mpango wa wokovu, kwamba hata kabla ya msalaba Musa alifufuliwa kuwa wa kutokufa?`