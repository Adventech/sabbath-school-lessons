---
title: 'Dhambi ya Musa Sehemu ya 2'
date: 20/12/2021
---

`Soma tena Hesabu 20:12, 13. Ni sababu ipi ya waziwazi Bwana alimpa Musa kwa nini asingevuka ng’ambo kwa sababu ya kile alichokifanya? Tazama pia Kumbukumbu la Torati 31:2 na Kumbukumbu la Torati 34:4.`

Kulingana na fungu hili, kulikuwa na kitu katika dhambi ya Musa zaidi ya jaribio lake binafsi kuchukua nafasi ya Mungu, lililokuwa baya kabisa. Alionesha pia kukosa imani, ambapo, kwa mtu kama Musa, isingekuwa ya kusamehewa. Hata hivyo, huyu ndiye mtu ambaye, tangu katika kichaka kilichowaka moto (Kut. 3:2—16) na kuendelea, alipata uzoefu na Mungu tofauti na watu wengi, walakini, Musa alionesha kukosa imani katika alichokisema Mungu, na kama matokeo alishindwa “_kunistahi,_” mbele ya macho ya wana wa Israeli. 

Kwa maneno mengine, kama Musa angetulia na kufanya jambo sahihi kwa kuonesha imani yake mwenyewe na tumaini kwa Mungu katikati ya kuasi kwao, angemtukuza Bwana mbele za watu na kuwa, tena, mfano kwao wa jinsi imani ya kweli na utii vilipaswa kuwa. 

Zingatia pia, jinsi Musa alivyokataa kutii kile Bwana alichomwambia bayana kufanya. 

`Soma Hesabu 20:8. Mungu alimwambia Musa afanye nini, lakini Musa alifanya nini badala yake? (Hes. 20:9—11)?`

Katika fungu la tisa Musa anaitwaa fimbo kama “Bwana alivyomwamuru.” Mpaka hapo anafanya vyema. Lakini fungu la 10, badala ya kusema na mwamba, ambapo maji yangetiririka kama udhihirisho wa kushangaza wa uweza wa Mungu –Musa aliupiga, si mara moja bali mara mbili. Ndiyo, kuupiga mwamba na kutoa maji lilikuwa tendo la kimuujiza, lakini kwa hakika si la kimuujiza zaidi kuliko kuongea nao tu na kuona kitu kile kile kinatokea. 

Hakika, kwa nje ingeweza kuonekana kwamba hukumu ya Mungu juu ya Musa ilikuwa kali mno: baada ya yote Musa aliyoyapitia, asingeruhusiwa kuvuka kuingia katika Nchi ya Ahadi, hata hivyo. Kwa muda wote ambao kisa hiki kimesimuliwa, watu wameshangaa kwa nini—kwa sababu ya tendo moja la haraka—kile alichokitazamia kwa muda mrefu sana angenyimwa.

`Ni somo gani unadhani wana wa Israeli wangepaswa kujifunza kutokana na kile kilichomtokea Musa?`