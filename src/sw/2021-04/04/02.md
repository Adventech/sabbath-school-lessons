---
title: 'Kumpenda Mungu'
date: 17/10/2021
---

Baada ya Musa kuwasimulia wana wa Israeli historia yao, alianza kuwapa maelekezo juu ya yale waliyopaswa kufanya ili waweze kuitwaa nchi na kufanikiwa juu yake. Hakika, mtu angeweza kutoa hoja kwamba sehemu kubwa ya Kumbukumbu la Torati ilikuwa tu ni: Bwana anawaambia watu kile walichohitaji kufanya ili waweze kuwa waaminifu katika upande wao wa agano, ambalo kwa neema alifanya nao katika kutimiza ahadi yake kwa baba zao. 

Kumbukumbu la Torati 6 inaanza hivi: “ ‘Na hii ndiyo sheria, na amri, na hukumu, alizoziamuru Bwana, Mungu wenu, mfundishwe, mpate kuzitenda katika nchi ile mnayoivukia kuimiliki; upate kumcha Bwana, Mungu wako, kushika amri zake zote, na sheria zake, ninazokuamuru, wewe na mwanao, na mwana wa mwanao, siku zote za maisha yako; tena siku zako ziongezwe' " (Kum. 6:1, 2). 

`Soma Kumbukumbu la Torati 6:4, 5. Ni amri ipi BWANA Mungu anawapa wana wa Israeli katika fungu la 5? Hiyo inamaanisha nini?`

Mpende Bwana Mungu wako kwa moyo wako wote...? Inavutia kiasi gani kwamba hapa, katikati ya sheria, katikati ya maonyo, kanuni, na utoaji, watu wanaitwa kumpenda Mungu. Na si tu kumpenda lakini kufanya hivyo “ ‘kwa moyo wako wote, na kwa roho yako yote, na kwa nguvu zako zote,’ ” kunakoelekeza katika asili kamili ya upendo huu. 

Kumpenda Mungu kwa moyo wote na roho na nguvu kunamaanisha kwamba upendo wetu kwake unapaswa kuwa mkuu kuliko kitu na mtu mwingine yeyote, kwa sababu yeye ndiye msingi na sababu ya kuishi na kuwepo kwetu na kila kitu kingine. Upendo kwake unapaswa kuuweka upendo wetu kwa kila kitu kingine katika mtazamo sahihi. 

Katika Kiebrania, neno “wako/zako” katika Mungu wako, moyo wako, nguvu zako, lipo katika umoja. Ndiyo, Mungu alikuwa anaongea na watu kwa ujumla, lakini ujumla unakuwa na nguvu tu kama sehemu zake. Bwana anamtaka kila mmoja wetu, ingawa ni sehemu ya mwili mkubwa, kuwa mwaminifu kwake kila mmoja binafsi, na msingi wa huo uaminifu unapaswa kuwa upendo wetu kwake, kwa ukuu wake, na kwa kile alichotutendea.

`Ina maana gani kwako kumpenda Mungu kwa moyo na roho na nguvu zako zote?`