---
title: Ufafanuzi
date: 22/10/2021
---

*Fungu Kuu:* Kumbukumbu la Torati 6:5. 

*Lengo la Somo:* Kum. 6:4-6; Kum. 7:9; Kum. 4:37; Kum. 10:15; Kum. 23:5, Mk. 12:28—30; Efe. 2:1—8; 1 Yn. 4:19.

### I: Muhtasari 

Katika Maandiko ya Kiebrania, neno “upendo” hutokea mara nyingi katika kitabu cha Kumbukumbu la Torati na katika Wimbo Ulio Bora. Ufanani huu kati ya vitabu hivi viwili tayari unaashiria asili ya uhusiano wa kipekee wa upendo. Kwa sababu kitabu cha Kumbukumbu la Torati kimsingi kinahusu agano, yaani, mahusiano kati ya Mungu na watu wake, upendo ni mada muhimu ya kitabu hiki. Kwa bahati mbaya, kitabu cha Kumbukumbu la Torati hakina fasili ya wazi ya “upendo.” Upendo ni siri na ni zaidi ya uelewa wetu (tazama Efe. 3:17). Upendo unaonekana, hata hivyo, ukihusishwa na Mungu, hofu, na sheria. 

*Mada za Somo:*

Katika somo hili, tutashughulika na mada tatu ngumu na maswali magumu yanayotokana na kila moja: 

- *Upendo na Mungu.* 

Upendo ni nini? Ikiwa Mungu aliwachagua watu wake kwa sababu aliwapenda, sio kwa sababu walimpenda (Kum. 7:8), basi upendo ni nini? Ikiwa upendo unaanza na Mungu na hautokani naye anayependwa, kwa nini Mungu alipenda? Katika kuitikia, kutokana na mtazamo wa kibinadamu, tunawezaje kumpenda Mungu ambaye hatuwezi kumwona? (tazama Yn. 4:20).

- *Upendo na Hofu.* Ikiwa “katika pendo hamna hofu” (1 Yn. 4:18), tunawezaje kumpenda Mungu na kumwogopa wakati uo huo? 

- *Upendo na Sheria.* Tunawezaje kumpenda Mungu kwa uhuru wakati ambapo tunaamriwa kumpenda? Tunawezaje kulinganisha hali ya kuamuru na ushupavu wa sheria na tabia ya upendo ya kuhiari wenyewe? 

### Sehemu ya II: Ufafanuzi

Soma Kumbukumbu la Torati 6:1—9.

*Amri* (Kum. 6:1) 

Muundo wa sentensi ya kwanza "na hii ndiyo sheria" unaonesha wazi kwamba kirai “sheria” hurejelea yafuatayo: “amri na hukumu” (Kum. 6:1; linganisha Kum. 5:1), ambazo Mungu alimwamuru Musa "kufundisha." Kwa hiyo, Musa alipotamka maneno yake ya kwanza, “na hii ndiyo amri,” anadokeza juu ya Amri Kumi, ambazo alikuwa tu amezitaja (Kum. 5:1—20). Kwa kuongezea, kibainishi wazi kabla ya neno *mitswah, “amri,”* huashiria msisitizo. Amri anayorejelea ni amri bora kuliko zote, amri inayojumuisha zote. 

Cha ajabu, kitenzi kile kile *tsawah, “amri,”* alichotumia Musa katika utangulizi wake kinatokea tena katikati ya kifungu kuhusiana na amri ya upendo (Kum. 6:6); na hapo pia, kama ilivyo katika utangulizi (Kum. 6:11), kinatokea kuhusiana na kitenzi *“fundisha.”* Mwangwi huu unaashiria wazi kwamba amri ya kupenda, kwa hiyo, ni amri ambayo Musa anayo akili anaposema, *“amri.”* Kwa hiyo, Yesu anapoitambulisha sheria ya upendo kama *“amri ya kwanza”* (Mk. 12:29—31), anapatana na tafsiri ya Musa kuhusu amri. 

*Mjadala na Maswali ya Tafakari:* Kwa nini amri ya kumpenda Bwana wa upendo inajumuisha amri zingine? Kwa nini amri ya kumpenda Jirani inafanana na amri ya kumpenda Mungu, na styo amri nyingine (ya pili) tofauti (Mk. 12:31)? 

*Upate Kumcha Bwana* (Kum. 6:2). 

Kufuatia mtiririko wa hoja ya Musa, kusudi la *"amri"* ni *“upate kumcha Bwana, Mungu wako.”* Kwa maneno mengine, kumpenda Mungu kunamaanisha, kwanza kabisa, *“kumcha Mungu,”* kutambua kwamba Mungu yupo. Upendo huashiria kuwepo kwa yule mtu tunayempenda. Kumpenda Mungu siyo kupenda kanuni ya kuwazika tu, hekima ya ndani sana, au kisa kizuri. Kumpenda Mungu siyo teolojia au mapokeo ya kitamaduni. Kumpenda Mungu ni kumpenda kama Nafsi. 

Kumcha Mungu humaanisha kupokea, kudumisha, utambuzi makini wa uwepo wake kila mahali kwa kila wakati. Mungu yupo siyo tu kanisani au wakati tunapoomba. Mungu yupo pia ofisini, jikoni, chumbani, sokoni. Mungu yupo tunapokuwa na watu au wakati tukiwa wenyewe, kwenye mwanga na gizani. (tazama Zab. 139:2—12). 

*Mijadala na Maswali ya Tafakari:* Inamaanisha nini kumpenda Mungu kama Nafsi? Kwa nini inawezekana kumpenda Mungu pasipo kutambua kwamba Mungu ni Nafsi? Soma Mhubiri 12:13, 14

Kwa nini kumcha Mungu kunahusianishwa na Mungu kama Hakimu? 

*Kushika Amri Zake Zote, na Sheria Zake* (Kum. 6:2). 

Kwa hiyo, kumcha Mungu ni kutembea naye, kudumu kuishi katika uwepo wake. Hatuwezi kumpenda mtu na kupita njia nyingine ambayo hayupo. Upendo huongoza kwenye amri. Kwanza, upendo unaongoza kwenye amri kwa sababu amri za Mungu ni udhihirisho wa upendo wake: “kwa sababu Bwana anawapenda” (Kum. 7:8). 

Pili, upendo huongoza kwenye utii wa amri kwa sababu tunampenda Bwana: “wale wanaopenda, yaani, wanaozishika amri zake.” Ushikaji wa amri za Mungu hauongezwi katika upendo, ni upendo. Kwa sababu tunampenda Mungu, tunaipenda sheria yake (Zab. 119:70, 92, 97). 

*Mjadala na Maswali ya Tafakari:* Ni kwa namna gani ukweli kwamba “kumpenda Mungu” kunamaanisha kuzishika amri zake unaathiri uelewa wetu wa upendo? Kupuuza kwetu amri za Mungu kutaathirije upendo wetu kwake? Kwa nini kushika kwetu amri za Mungu kutaathiri uelewa wetu wa vile alivyo kama Nafsi na, hivyo, upendo wetu kwake? 

*Nawe Mpende Bwana* (Kum. 6: 5).

Ukweli kwamba Mungu anatuamuru kupenda si tatizo, kwa sababu “Mungu ni upendo” (1 Yn. 4:8). “Kumpenda Mungu” ni amri kwa sababu haiwezi kuwa vinginevyo; ni sharti kamili kwa sababu ya ukuu wa Mungu. Hivyo, kwa sababu Mungu ni upendo, amri inahusisha ujumla wetu. 

Upendo huanzia moyoni, yaani, toka ndani, toka katika kisichoonekana, toka katika mawazo yetu ya ndani na hisia, makusudi ya ndani sana. Kwa kiasi kikubwa, amri inayohitimisha Amri Kumi, *“usitamani”* (Kum. 5:21), inatoa, mwishoni mwa sheria, ufunguo wa ndani kwa amri zote. Haitoshi tu kuwa na sheria, kuwa na ukweli, kujua kwamba hupaswi kuua au kuzini. Aidha, kujizuia kufanya uzinzi au kuua hakutoshi; hatupaswi hata kufikiria au kutaka kufanya hivyo (Mat. 5:28). 

Kwa sababu “upendo” ni shauku, mwitikio wetu wa upendo kwa Mungu unasonga mbele; unatoka moyoni mwetu leo (Kum. 6:6). Siyo tu tendo la Kumbukumbu au tumaini kwa wakati ujao. Ni sasa na unahusisha maisha yetu ya kila siku. Kumpenda Mungu, ambaye daima yupo katika upendo wake, ni kumfanya Mungu kuhusika katika maisha yetu ya sasa. Kwa hiyo, kumpenda Mungu, anayependa, ni jumla ya yote; kunajumuisha *“yote.”* Siyo tu *“moyo wako wote,”* lakini pia *“roho yako yote,”* inayomaanisha *“nafsi yako yote.”* Na hakukomei hapo. Kwa sababu ya kile upendo ulicho, unamaanisha mkazo wenye nguvu. Hatuwezi kumpenda Mungu kwa njia hafifu na yenye upungufu. 

*Mjadala na Maswali ya Tafakari:* Je, upendo wetu kwa Mungu unakomea kwenye utii wa amri zake? Je, inawezekana kumpenda Mungu tofauti na amri zake? Ikiwa sivyo, kwa nini sivyo? Ushupavu unaathirije uhalisi wa upendo wetu kwa Mungu? Kwa nini ushupavu ni kinyume cha kumpenda Mungu? 

*Nawe Uwafundishe* (Kum. 6:1, 7) 

Kama vile Musa alivyoamuriwa kufundisha amri za Mungu (Kum. 6:1), tanaamriwa kuzifundisha (Kum. 6:7). Kwa sababu amri ya kufundisha amri za Mungu hutokana na upendo wa Mungu, agizo la kuwafundisha haliwezi kutokana na kusudi la kulazimisha au shauku kwa ajili ya manufaa binafsi. Ikiwa watu wanampokea Yesu chini ya tishio la upanga au matarajio ya manufaa fulani, hawataelewa maana ya sheria ya na Mungu ni nani hasa. 

Kwa kiasi kikubwa, dondoo hii ya Biblia imechaguliwa kuonesha utume wa Israeli kama shahidi wa Mungu. Katika dondoo ya Kiebrania mstari wa kwanza, “Sikiza, Ee Israeli; Bwana, Mungu wetu, Bwana ndiye mmoja” (Kum. 6:4), herufi ya Kiebrania *‘ayin’* inayohitimisha neno la kwanza shema‘, *"sikiza,"* na herufi *dalet,* inayohitimisha neno, *“mmoja,”* zinaunda neno *“shahidi.”* Kwa waandishi wa kale walioinakili Torati, mstari huu unabeba kiini hasa cha utambulisho wa Israeli na utume wake kama watu wa Mungu kushuhudia mahalia pote ulimwenguni, kwa wakati wote, wakati wa asubuhi na wakati wa usiku, wakati wa kuzaliwa na wa kufa, Mungu alivyo hasa; yaani, Mungu wa pekee aliyewapenda watu wake. 

*Mjadala na Maswali ya Tafakari:* Kufundisha amri za Mungu kunamaanisha nini? Kuna uhusiano gani kati ya dhana ya Mungu wa pekee na dhana ya Mungu mwenye kupenda mwenye shauku ya kupendwa? Je, agizo linakomea tu katika sheria? Uelewa mfinyu kama huo unawezaje kuharibu maana ya sheria? 

## Sehemu ya III: Matumizi Maishani

Soma Kumbukumbu la Torati 6:8, 9. Aya hii pamoja na nyingine (linganisha Kut. 13:9, 16; Kum. 11:8) inatumika kama chanzo cha kuhalalisha mapokeo ya Kiyahudi ya *tefilin (tepe zenye maandishi ya sheria juu yake)*, yaani, desturi ya kufunga aya hii katika mkono na katikati ya macho. 

Ingawa hakuna ushahidi wenye kushawishi wa desturi hii katika wakati wa Biblia kama matumizi halisi ya aya hii, desturi hii inaonekana kuwa ya zamani sana; inathibitishwa katika Agano Jipya (Mat. 23:5) na katika maandishi ya Flavius Josephus na mabaki toka katika jamii ya Kiyahudi ya Waqumran. Kilicho dhahiri, hata hivyo, ni maana ya ishara ya kaida hii. Tembelea sinagogi au tafuta katika mtandao uthibitisho wa kaida hii ili kupata vizuri taswira yake. 

*Mijadala na Maswali ya Tafakari:* Tafakari juu ya masomo ya imani na ibada ambayo yanatolewa ishara katika desturi hii:

- *Yafunge.* Sheria ya Mungu inapaswa kuunganika kwa uimara na nafsi zetu za kimwili. Kufunga pia kunaashiria wazo la uaminifu na mahusiano ya upendo na Mungu. 
- *Katika Mkono Wako.* Sheria ya Mungu inapaswa kutawala matendo yetu. 
- *Katikati ya Macho Yako.* Sheria ya Mungu inapaswa kutawala kichwa chetu na utambuzi wetu. 
- *Juu ya Miimo ya Nyumba Yako.* Sheria ya Mungu inapaswa kutawala nyumba yetu. 

*Mijadala na Maswali ya Tafakari:* Uelewa wa desturi hii unaweza kutusaidia katika mahusiano yetu na Mungu? Kwa namna gani desturi hii inaweza kuleta madhara katika mahusiano yetu na Mungu? Soma Ufunuo 14:9. Ni kwa namna gani desturi hii —kufunga tepe zenye maandishi ya sheria juu yake inaweza kutusaidia kuelewa utambulisho wa masalio wa Mungu?