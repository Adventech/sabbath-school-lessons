---
title: 'Alitupenda Kwanza'
date: 19/10/2021
---

Hata katikati ya kanuni na taratibu katika Kumbukumbu la Torati na maonyo yote kwa taifa la Kiyahudi kwamba watu lazima watii “sheria zake, hukumu zake, na amri zake,” kwanza kabisa walipaswa kumpenda Mungu kwa moyo na roho na nguvu zote. Bila shaka, walikuwa na sababu nzuri kufanya hivyo hasa. 

`Soma Kumbukumbu la Torati 4:37; Kumbukumbu la Torati 7:7, 8, 13; Kumbukumbu la Torati 10:15; Kumbukumbu la Torati 23:5, na Kumbukumbu la Torati 33:3. Mafungu haya yanatufundisha nini kuhusu upendo wa Mungu kwa watu wake?`

Tena na tena katika Kumbukumbu la Torati, Musa aliwaambia watu kuhusu upendo wa Mungu kwa baba zao na kwao. Lakini zaidi kuliko maneno tu, Bwana alidhihirisha upendo huu kwa matendo yake. Yaani, hata licha ya mapungufu yao, kushindwa kwao, dhambi zao, upendo wa Mungu kwao ulidumu kuwa imara —upendo uliodhihirishwa kwa nguvu katika kushughulika nao kwake. 

`“Sisi twapenda kwa maana yeye alitupenda sisi kwanza” (1 Yn. 4:19). Fungu hili linatusaidiaje kuelewa sababu ya kupaswa kumpenda Mungu?`

Upendo wa Mungu kwetu ulikuwepo kabla ya kuwepo kwetu, kwa kuwa mpango wa wokovu uliwekwa “kabla ya kuwekwa misingi ya ulimwengu” (Efe. 1:4)

Kama Ellen G. White alivyolisema: "Mpango wa ukombozi wetu haukuwa jambo lililofikiriwa baadaye, mpango uliowekwa baada ya anguko la Adamu. Ulikuwa ufunuo wa “ile siri iliyositirika tangu zamani za milele.’ Rum. 16:25. Ulikuwa kufunuliwa kwa kanuni ambazo tangu zama za milele zimekuwa msingi wa kiti cha enzi cha Mungu.” _—The Desire of Ages, uk. 22.`

Tumepata baraka iliyoje sisi sote kwamba Mungu, kwa hakika, ni Mungu wa upendo, upendo mkuu sana kiasi kwamba alikwenda msalabani kwa ajili yetu, upendo wa kujitoa kafara binafsi ambapo “alijinyenyekeza akawa mtii hata mauti, naam, mauti ya msalaba” (Fil. 2:8). Hivyo, sisi leo tuna ufunuo wa upendo wa Mungu kwetu ambao wana wa Israeli huenda wasingeweza hata kuufikiria.

`Badala ya kuwa pendo, vipi ikiwa Mungu angekuwa chuki au ikiwa Mungu angekuwa asiyejali? Ulimwengu huu ungekuwa wa aina gani? Kwa nini ufunuo wa upendo wa Mungu kwetu ni kitu ambacho sisi, kwa hakika, tunapaswa kuufurahia?`