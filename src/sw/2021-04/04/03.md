---
title: 'Kumcha Mungu'
date: 18/10/2021
---

Musa aliwaambia wana wa Israeli kumpenda Mungu kwa vyote walivyokuwa navyo. Hilo lilikuwa amri. Hata hivyo, mafungu machache kabla Musa aliwapa amri nyingine: " 'Upate kumcha Bwana, Mungu wako' " (Kum. 6:2). 

`Soma Kumbukumbu la Torati 10:12. Linasema nini katika fungu hili kuhusu upendo na hofu, na tunaielewaje?`

Katika fungu moja wanaambiwa kumcha Mungu, katika lingine kumpenda, na katika fungu hili wanaambiwa kwa pamoja kumcha na kumpenda kwa wakati mmoja. Katika uelewa wa kawaida wa neno “hofu” hili linaweza kuonekana kama mkanganyiko, lakini sivyo. Badala yake, kumcha Mungu —katika maana ya kicho na heshima kwa vile alivyo, mamlaka yake na uweza na haki na uadilifu, udhaifu, na utegemezi kamili kwake —unapaswa kuwa mwitikio wa asili. Sisi ni viumbe tulioanguka, viumbe waliovunja sheria ya Mungu na ambao, lakini kwa neema yake, tunastahili hukumu na kifo cha milele. 

`Soma Waefeso 2:1—10. Kwa namna gani mafungu haya yanapaswa kutusaidia kuelewa jinsi tunavyoweza kumcha na kumpenda Mungu kwa wakati mmoja?`

Licha ya ukweli kwamba tulikuwa “watoto wa hasira” (ambayo ndio sababu tunapaswa kumcha), Kristo alikufa kwa ajili yetu na hivyo kutupatia maisha mapya ndani yake, yanayojumuisha uhuru kutoka dhambini na hukumu ya wakati uliopita (ambayo ndio sababu tunapaswa kumpenda). 

Na kama vile hili lilivyo kweli kwetu leo, kanuni hii hii ilitumika kwa Israeli ya kale: walikuwa mateka huko Misri, wakahukumiwa katika utumwa na mateso, na ulikuwa tu upendo wa Mungu na neema yake kwao ulioleta ukombozi wao mkuu. “ ‘Nawe utakumbuka ya kuwa wewe ulikuwa mtumwa katika nchi ya Misri, na ya kuwa Bwana, Mungu wako, alikutoa huko’ ” (Kum. 5:15). Haishangazi, basi, kwamba kwa pamoja wanampenda na kumcha Mungu kwa wakati mmoja. Na ikiwa walipaswa kufanya hivyo, ni zaidi kiasi gani kwetu, tukiwa na ukweli mkuu kuhusu kufa kwa Yesu msalabani kwa ajili yetu?

`Soma Ufunuo 14:6, 7. Kwa namna gani tunapaswa kuelewa kwa nini amri ya “kumcha Mungu” inapaswa kuwa amri ya kwanza ya ujumbe wa Bwana wa siku za mwisho kwa ulimwengu? Tukiwa tunajua kile kinachoujia ulimwengu, kwa nini amri hiyo inaleta maana Zaidi?`