---
title: Ufafanuzi
date: 05/11/2021
---

*Fungu Kuu:* Kumbukumbu la Torati 4:8. 

*Lengo la Somo:* Kum. 4:1—8; Kum. 4:32—35; Kum. 12:32; Mt. 5:13—16; Mt. 15:1—9.

### I: Muhtasari

Kinachofanya taifa kuwa kubwa kwa ujumla ni mafanikio linayoyapata, uwezo wake wa kisiasa, eneo lake la ardhi, uhodari katika vita, au utajiri wake. Hakuna sifa ya namna hiyo kwa taifa la Israeli watu wanaposikia sifa anazotoa Musa. Swali la Musa lisilohitaji jibu, “Tena liko taifa gani kubwa?” (Kum. 4:8), inamaanisha kwamba hili ndilo taifa kubwa kuliko yote duniani. Watu hawa waliokuwa watumwa wakati uliopita, wahamaji wasio na makazi, hawana sifa ya kuendana na fasili ya “taifa kubwa”. Kinachoifanya Israeli kuwa kubwa sana siyo kile lilichofanya au ambacho halikufanya; sio kile taifa lilicho au lisicho. Ni Mungu. 

Kisa kuhusu mfalme wa Prussia Frederick II kinaelezea siri hii. Mfalme alimuuliza daktari wake, “Je, waweza kunipatia angalau ushahidi mmoja wa kuwepo kwa Mungu?” Daktari huyo alijibu, “Heshima yako mfalme, Israeli.” *(ili kupata rejea tofauti tofauti za kisa hiki, tazama Steven Paas, Christian Zionism Examined [Eugene, OR: Resource Publications, 2019]).* Kwa kweli, maelezo ya Musa kuhusu ukuu wa Israeli huchanganya akili yetu. Ni kuhusu Mungu na sheria yake. 

*Mada za Somo:* 

Somo la juma hili litaangazia siri hii na kutafakari mada tatu muhimu: 

- *Sheria ni Kamilifu.* Hakuna chochote cha kuongeza na cha kutoa. 

- *Sheria ni ya Hekima.* Maisha ya kusisimua na yenye utambuzi ya mshika sheria yanamshuhudia Muumbaji. 

- *Sheria ni ya Kiungu.* Ikiwa Israeli “hataambatana” na Mungu, hatanufaika na hiyo sheria na hatakuwa “taifa kubwa.” 

### Sehemu ya II: Ufafanuzi

Kadiri tunavyojifunza thamani na mamlaka ya sheria za kale za Musa, tutachunguza ikiwa bado zinafaa kwa wakati wa sasa. Hatuelewi jinsi sheria hii ilivyo ikiwa tutaishusha kuwa seti ya kazi ambazo zitawatenga wanadamu na kuwanyima haki ya kufanya uamuzi wao na uhuru. Sababu inayofanya Israeli “kumrudia Bwana, Mungu wako, na kuisikiza sauti yake” (Kum. 4:30), na kuikubali sheria kwa akili zao zote ni ili kwamba watu “wapate kuishi” (Kum. 4:1), kuchanua, na kutimilika wenyewe kama wanadamu. Mungu, Muumbaji, ametoa maelekezo kwa ajili ya maisha, kupitia sheria, kwa usahihi kabisa kwa sababu, kama Muumbaji, anajua kanuni ya Israeli kuwepo. 

*Sheria Tofauti*

Kwa sababu sheria inatoka mbinguni (Kum. 4:36), imetengenezwa iwe tofauti na sheria zingine zote. Ingawa kuna uhusiano kati ya sheria iliyotolewa na Musa na sheria ya tamaduni zilizokuwepo kuwazunguka, kuna tofauti za msingi kati ya mifumo hii miwili. Utafiti wa hivi karibuni umegundua, kwa kweli, tofauti nyingi za msingi kati ya mifumo hii miwili ya sheria. 

Tofauti ya kwanza inayotambulika inahusu msisitizo wa Biblia juu ya thamani ya nafsi ya mwanadamu zaidi ya nafsi na maada. Huko Babeli, adhabu ya kifo ilitakiwa kwa ajili ya wizi, wakati Biblia inahitaji tu fidia sawa ya kifedha. Katika sheria ya Musa, maisha ya mwanadamu yalishinda thamani ya vitu, na sheria ilikuwa ile ile kwa watu wote. Muhimu zaidi, sheria za Musa zilitofautiana na sheria zingine za mashariki kwa kuwa sheria za Musa daima zinamtaja Mungu. 

Wakati Mashariki ya Kati nyaraka za kisheria kutajwa kwa Mungu ni nadra na ya mara moja na rasmi tu, katika utangulizi, na mara nyingine katika hitimisho, sheria za kibiblia zimejawa huku kutajwa kwa Mungu, kunakotumika kama dhamira kuu katika kifungu chote. 

Sheria siyo matokeo ya uelekezi na ufafanuzi wa kibinadamu. Sheria inapokelewa kama zawadi; ni ufunuo utokao juu. Umuhimu katika Biblia wa kinachoitwa “sheria zilizo katika muundo wa maagizo ya kiungu” yaani, sheria ambazo ni sanifu kabisa, ni kubwa. Sheria za kibiblia husema kwa mamlaka, na mtindo huu ni wakushangaza zaidi kwa vile fasihi ya kisheria ya Mashariki ya Karibu ya kale imetawaliwa na sheria zinazofanya kazi kwa kutegemea —vigezo. 

Amri “usiue” au "usizini" hutamkwa thabiti na kamili. Sheria ya Mungu haihalalishwi kutokana na mchakato wa mantiki. Ni uzoefu wa utii tu utakaoturuhusu kuthibitisha usahihi wake. Katika Sheria zinazotegemea vigezo, tunajua sababu inayofanya sheria kuwa sahihi kabla ya kupata uzoefu wake, wakati katika sheria zenye muundo wa maagizo ya kiungu ya Israeli tunaijua baadaye. Mwitikio wa Israeli kwa kipawa cha sheria huelezea mchakato huu: “tutatenda, kisha tutaelewa” (Kut. 19:8, tafsiri ya mtunzi). Kwa hiyo sheria ya Musa ni tofauti na zingine zote, kwa kuwa inadokeza ukubwa ambao haupo mahali pengine. Israeli watatii kwa imani. 

*Sheria ya Ulimwengu wote*

Sheria ya Musa haielezewi kama udhihirisho wa utamaduni na hekima maalumu ya Israeli. Kwa wazi Musa anaeleza hoja hiyo kwa kurejelea upeo wa ulimwengu na uumbaji uliopita, hata kabla ya tukio la Israeli: “Maana uliza sasa siku zilizopita, zilizokuwa kabla yako, ... na toka pembe hii ya mbingu hata pembe hii” (Kum. 4:32). Kusudi hili la sheria kuwa kwa ajili ya watu wote pia linashuhudiwa ndani ya sheria yenyewe. 

Moja ya ishara ya wazi ya sheria hii kuwaalika watu wote ni kutaja uumbaji. Inafaa kuzingatiwa kwamba katika Amri Kumi, Sabato, kumbukumbu ya Uumbaji, imewekwa katikati na kwenye kiini. Hapo ndipo mahali ambapo muhuri ulikuwa unawekwa katika nyaraka za maagano ya kale. Sehemu hii ya Sabato inaashiria kwamba ufahamu wa Mungu kama Muumbaji upo katika kiini cha Amri Kumi, ambazo pia zinatoa mwangwi wa maneno kumi ya Uumbaji (tazama matamko kumi ya "Mungu akasema" katika Mwanzo 1) 

Vile vile, sheria za vyakula za kosher zilizotofautisha kati ya wanyama safi na wasio safi, zinatukumbusha kuhusu Mwanzo 1. Kwa kweli, lugha ya Mambo ya Walawi 11, inayoandika sheria hizi, inatumia maneno ya kiufundi na maelezo ya mtindo yaliyo sawa (hayawani wote walio juu ya nchi, wanyama watambaao, kwa aina zake, na kadhalika.). Zaidi ya hayo, kutajwa kwa wanyama katika Mambo ya Walawi 11:2—8 kunafuata mpangilio ule ule wa Mwanzo 1:24—26 (siku ya sita ya Uumbaji). 

Kwa mfano, uumbaji wa Adamu unahusianishwa moja kwa moja na uumbaji wa wanyama wa majini (Law. 11:24—43; linganisha Mwa. 1:26). Mwisho, katika Mambo ya Walawi 11, kama ilivyo katika Mwanzo 1:24—26, uhusiano kati ya watu na Mungu. Katika Mwanzo 1:20, jukumu la kutekeleza utawala juu ya wanyama linahusishwa na ukweli kwamba watu wanaumbwa kwa mfano wa Mungu. Vile vile, katika Mambo ya walawi 11 jukumu la kutofautisha kati ya wanyama safi na wasio safi linahusishwa na ukweli kwamba utakatifu wa mwanadamu huakisi utukufu wa kiungu: “Iweni watakatifu, kwa kuwa mimi ni Mtakatifu” (Law. 11:44, 45). 

*Sheria Ifaayo*

Kwa sababu zinahusianishwa na Uumbaji, sheria za kidini na maadili za Amri Kumi, pamoja na sheria za vyakula za wanyama safi na wasio safi, zinahusu watu wote na kwa hiyo bado zinafaa kwa mwanadamu yeyote. Zinazoitwa sheria za mfumo wa taratibu za kidini na kafara, zinazohusiana na hekalu na kafara, ilikuwa lazima kutoweka pamoja navyo. Kwa habari ya sheria zinategemea mazingira, ambazo zaidi ni zisizo na ushahidi wa moja kwa moja, nazo pia hazikuwa na budi kupoteza sifa yake ya usanifu mara tu “mazingira” yaliyofanya ziwepo yanapokuwa hayapo tena. Hii, kwa mfano, ndivyo ilivyo kwa sheria zinazohusu watumwa, namna ya kuvaa, kulima ardhi, kusimamia na kuendesha mji. 

Haya makundi mawili ya mwisho ya sheria *(sheria zilizotawala taratibu za kidini na kafara na sheria zilizotegemea mazingira ya tukio)* hazikukusudiwa kushikwa milele. Kwa upande mwingine, Amri Kumi na sheria za vyakula styo sehemu ya sheria zilizotawala taratibu za kidini na kafara au sheria zilizotegemea mazingira ya tukio. Sheria hizi hazihusiani na kafara. 

Kwa kweli, sheria yoyote ambayo siyo ya taratibu za kidini na kafara au inategemea mazingira ya tukio inadumisha hadhi yake kama sheria kamili. Hivi ndivyo ilivyo kwa sheria za mahusiano ya kimwili, usafi, uhusiano na majirani, na kadhalika; nyingi za sheria hizi huendeleza na kufafanua kwa undani sheria ambazo tayari zipo katika Amri Kumi. Sheria ya Israeli inajumuisha, basi, sheria mbili: Sheria kamili na inayowahusu watu wote na sheria isiyo kamili inayotegemea wakati na mazingira. 

Utofauti huu unapatikana tena katika Agano Jipya, ambapo mafungu yanayozungumzia kuhusu kutanguliwa kwa sheria yanasawazishwa na mafungu mengine mengi yanayoitukuza. Wakati ambapo Wakristo wa awali ambao walikuwa Wayahudi wenye kushika dini waliongozwa kubatilisha sheria za kafara kwa sababu zilikuwa zinamhusu Masihi, hawakuhoji kuhusu sheria ya Amri Kumi ambayo Yesu aliikazia zaidi na kuongeza matumizi yake. Ni sawa pia kwa sheria za vyakula kuhusiana na ulaji wa nyama *(Kasherut)*, zinazodokezwa katika mapendekezo ya mitume "wajiepushe ... na nyama zilizosongolewa, na damu" (Mdo. 15:20, linganisha Law. 17:14). Kutokana na maoni haya, matokeo yake kanuni ya sheria katika maisha ya kidini yanabaki thabiti kwa Mkristo na vile vile kwa Myahudi. 

### Sehemu ya III: Matumizi Maishani

*Kipimo cha Hekima*

Soma Kumbukumbu la Torati 4:6: “Zishikeni basi, mkazitende, maana hii ndiyo hekima yenu na akili zenu, machoni pa mataifa watakaozisikia amri hizi zote, nao watasema, ‘Hakika taifa hili kubwa ni watu wenye hekima na akili.’ ”

*Mjadala na Maswali ya Tafakari:* Kutokana na unachoelewa katika fungu lililotangulia, ni nini kilichopo ndani yako binafsi kinachopaswa kuwa ushahidi wa majaliwa ya kiungu? Je, watu hukuzungumzia kwamba ni "mwenye hekima na akili" Ni kitu gani hawasemi juu yako? Unapaswa kufanya nini ili utimize ahadi katika Kumbukumbu la Torati 4:6? Unaelezaje kwamba akili na hekima ya kweli si kanuni hasa katika Ukristo wa kimapokeo? 

*Jinsi ya Kusoma Maandiko*

Soma Kumbukumbu la Torati 4:2.

1. Tengeneza orodha ya mapokeo mapya ya madhehebu mengine ya Kikristo yaliyoongezwa katika sheria ya Mungu. 
2. Ni uthibitisho gani umeonekana kuhalalisha nyongeza hizi? 
3. Je, sisi pia kama Waadventista wa Sabato, tunatengeneza mazoea mapya na kanuni ambazo hazikujumuishwa katika Sheria ya Musa? Vitaje, ikiwa unaweza, na ueleze kwa nini unadhani una haki ya kuvishika, ingawa si sehemu ya matakwa ya kibiblia. 
4. Ni kanuni ipi ya fasiri ya Biblia ungetumia kuhitimishia Kumbukumbu la Torati 4:2? Kwa nini ni muhimu kusoma mafungu ya Biblia kikamilifu? Ni mafungu yapi ya Biblia unayoelekea kuyapuuzia (kwa mfano, Agano la Kale dhidi ya Vitabu vya Injili, Mhubiri dhidi ya Vitabu vya Torati), na kwa nini? Tafuta sababu za kukufanya uyajumuishe katika usomaji wako wa Maandiko. 