---
title: 'Jifunze zaidi'
date: 05/11/2021
---

"Tangu mwanzo kabisa wa pambano kuu mbinguni limekuwa kusudi la Shetani kuipindua sheria ya Mungu. Ilikuwa kwa kusudi la kulikamilisha hili kwamba aliingia katika uasi wake dhidi ya Muumbaji, na ingawa alitupwa toka mbinguni ameendelea na vita ile ile duniani. Kuwadanganya watu, na hivyo kuwaongoza kuivunja sheria ya Mungu, ndilo jambo ambalo ameendelea nalo kwa uthabiti. Ikiwa hili litakamilishwa kwa kutupa kando sheria kabisa, au kwa kukataa moja ya amri zake, matokeo hatimaye yatakuwa vile vile. Yeye anayejikwaa ‘katika jambo moja,’ anaonesha dharau kwa sheria yote; mvuto wake na mfano wake viko upande wa uasi; anakuwa ‘mwenye hatia kwa yote.’ Yakobo 2:10" *—Ellen G. White, The Great Controversy, uk. 582.* 

Kuhusiana na Baal-peori, Ellen White aliandika: “walijaribu kuingia katika eneo lililokatazwa, nao wakanaswa katika mtego wa Shetani. Wakivutwa kwa muziki na machezo, na kutamanishwa kwa uzuri wa mabikira wa kipagani, wakatupa kando kiapo walichoweka kwa Yehova. Wakiwa wameungana katika furaha na kushiriki katika karamu, kujiendekeza katika mvinyo kulitia giza fahamu zao na kuvunja mipaka ya kuwa na kiasi. Uchu uliwatawala kikamilifu; na baada ya kunajisi dhamiri zao kwa uasherati, walishawishiwa kusujudu kwa sanamu. Walitoa kafara juu ya madhabahu ya kipagani na kushiriki katika ibada ya kuvunja heshima kabisa" *—Ellen G. White, Patriarchs and Prophets, p. 454.*

**Masawali ya Kujadili**

`1. Fikiria kuhusu namna ambavyo Waadventista wa Sabato wapo katika sehemu walipokuwa Israeli ya kale. Fikiria kuhusu yale yote tuliyopewa tofauti na ulimwengu unaotuzunguka na, ndiyo, hata kwa kutofautisha na makanisa mengine. Swali kwa ajili yetu, basi, ni hili: tunaitikiaje kile tulichopewa? Tunaoneshaje vizuri "hekima na akili" zetu. mbele ya ulimwengu?`

`2. “Bali ninyi mlioambatana na Bwana, Mungu wenu, mnaishi kila mmoja wenu, hata leo.” Tena, kiima cha kitenzi “walioambatana” ni watu. Bwana hataambatana na sisi kwa maana kwamba hatatulazimisha kwake. Badala yake, kwa kutumia kipawa kitakatifu cha uhuru wa kuchagua, tunapaswa kuchagua kuambatana naye. Tunapofanya huo uchaguzi, kwa namna gani tunafuata na kuambatana naye?`

`3. Tafakari zaidi kuhusu swali mwishoni mwa somo la Jumapili. Inamaanisha nini kuongezea au kupunguzia neno katika amri za Mungu? Nje ya iliyo dhahiri, kama vile jaribio la kuibadili Sabato, ni kwa namna gani jambo kama hilo linaweza kutokea kwa werevu pasipo sisi kuelewa kinachotokea?`