---
title: Baal-peori
date: 01/11/2021
---

Katika Kumbukumbu la Torati 4:3, 4, wana wa Israeli wanapewa zaidi kidogo ya somo la historia, ili kuwa ukumbusho wa wakati uliopita na kweli zozote za kiroho na kiutendaji ambazo walipaswa kujifunza kwazo kikamilifu. 

`Soma Hesabu 25:1—15. Ni nini kilitokea, na ni kweli zipi za kiroho na kiutendaji watu wanaweza kuzichukua kutoka katika huku kushindwa kabisa?`

Hata kama hatujisikii vizuri kwa habari ya Israeli kuangamiza kabisa baadhi ya mataifa ya kipagani yaliyowazunguka, simulizi hii bila shaka husaidia katika kuelezea mantiki nyuma ya amri hii. Israeli ilipaswa kuwa ushuhuda kwa mataifa ya kipagani yaliyowazunguka kuhusu Mungu wa kweli —Mungu pekee. Walipaswa kuwa mfano kuonesha ibada ya Mungu wa kweli ilivyokuwa. Badala yake, kwa kufuata “miungu” ya kipagani iliyowazunguka, mara nyingi walianguka katika uasi wa wazi dhidi ya Mungu yule ambaye walipaswa kumwakilisha kwa ulimwengu. 

Ingawa kirai _“kufanya uasherati”_ mara nyingi kina maana ya kiroho, kwa sababu Israeli waliifuata miungu na desturi za kipagani (tazama Hos. 4:12—14), katika suala hili lugha (na sehemu ya kisa iliyobakia) inaashiria kuwa kulikuwa na dhambi ya zinaa, angalau kwa mara ya kwanza. Hapa tena, Shetani alitumia kwa manufaa yake asili ya mwanadamu iliyoanguka, akitumia wanawake wapagani kuwashawishi wanaume, ambao kwa wazi waliruhusu kushawishiwa. 

Hapana shaka, kitendo cha uzinzi wa kimwili kiligeukia kwenye uzinzi wa kiroho, vile vile. Watu waliohusika hatimaye walijikuta katika desturi za ibada za kipagani ambazo Israeli “walimfuata Baal-peori;” yaani, kwa namna fulani walishikamana na huyu mungu wa uongo na hata kumtolea kafara. Licha ya yote waliyofundishwa na kuambiwa walikuwa tayari kuvitupilia mbali vyote katikati ya uchu na tamaa. 

Hili lingewezaje kutokea? Kwa urahisi. Kwa kuzifanya dhamiri zao kuwa ngumu kwa dhambi ya kwanza, ile ya kimwili, walikuwa tayari kwa ajili ya kuangukia katika inayofuata, ile ya kiroho, ambayo lazima ndio ilikuwa lengo kubwa la Shetani. Walikuwa wapotovu kiasi kwamba, kulingana na fungu, mwanamume mmoja alimleta mwanamke wake Mmidiani hata katika kambi, kabisa mbele ya Musa, na mbele ya watu waliokuwa wanalia nje mbele ya mlango wa hema ya kukutania.

`Akili zetu na miili vina uhusiano wa karibu sana. Kinacholeta athari kwa kimoja kinaathiri kingine. Ni nini tunaweza kujifunza kutoka katika kisa hiki kuhusa namna kujifurahisha katika anasa kunavyoweza kuwa hatari kwetu kiroho?`