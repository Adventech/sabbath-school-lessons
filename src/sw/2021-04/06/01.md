---
title: 'Tena Liko Taifa Gani Kubwa'
date: 30/10/2021
---

### Somo la Juma Hili
Kum. 4:1—9, Mt. 15:1—9, Hes. 25:1—15, 1 Kor. 10:13, Kum. 4:32—35, Mt. 5:13—16.

> <p>Fungu la Kukariri</p>
> “ 'Tena liko taifa gani kubwa, lililo na amri na hukumu zenye haki kama torati hii yote, ninayoiweka mbele yenu leo?' ” (Kumbukumbu la Torati 4:8).

Sura tatu za kwanza za Kumbukumbu la Torati kimsingi zilikuwa somo la historia, kuwakumbusha watu kuhusu kile walichopitia hadi kufikia hatua hiyo. Wakati tunapoifikia sura ya nne, historia inageukia zaidi mtindo wa kimahubiri. Kusimulia matukio hakukuwa tu kwa ajili ya kufanya historia iwe yenye nguvu zaidi; badala yake kulikuwa na kusudi lake, kuwaonesha uweza na neema ya Mungu vikitenda kazi kati ya watu, na kwamba ingawa walikosea, Bwana bado alikuwa anakwenda kuliheshimu agano lake alilofanya nao. 

Sura ya nne inaanza kwa neno la Kiebrania (kiunganishi na kielezi), *we‘attah*, linaloweza kutafsiriwa kama *“Na sasa”* au “Hivyo sasa.” Walikuwa tu wamepitia historia yao ya karibuni, ukumbusho wa kile Mungu alichokifanya katika kuwafikisha katika hatua hii —hivyo, au “hivyo sasa,” wanapaswa kufanya kile Mungu anachowaambia kufanya (tazama pia Kum. 10:12) katika kuitikia. 

Hiyo ndiyo sababu kitenzi cha kwanza kinachotokea baada ya "Na Sasa" ni *shama’*, kitenzi kile kile (na katika muundo ule ule) kama kilivyotumika mwanzoni mwa ombi la Shema, na kinamaanisha "sikia" au "sikiliza" au "tii" —kitenzi kinachorudiwa pote katika Kumbukumbu la Torati. 

Hivyo, sura inaanza: Na sasa, Ee Israeli, kwa sababu ya kile nilichowatendea, ni lazima mtii yafuatayo... 

*Jifunze somo hili kwa maandalizi ya Sabato ya Novemba 6.*