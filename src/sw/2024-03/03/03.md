---
title:  Kumwita Lawi na Swali Juu ya Kufunga
date:  15/07/2024
---

`Soma Marko 2:13-22. Lawi alikuwa nani, mwana wa Alfayo, na kwa nini kungekuwa na kizuizi kwake kuwa mwanafunzi wa Yesu?`

Watoza ushuru katika siku za Yesu walikuwa watumishi wa umma chini ya serikali ya eneo mahalia au Kirumi. Hawakupendwa na Wayahudi waliokaa Uyahudi kwa sababu mara nyingi walitoza zaidi ya ilivyotakiwa na wakatajirika kutokana na watu wa nchi yao. Ufafanuzi wa Kiyahudi juu ya sheria ya kidini, Mishnah Tohoroth, kinasema, “Ikiwa wakusanya kodi waliingia katika nyumba (vyote vilivyo ndani yake) vinakuwa najisi ….”

Kwa hiyo, haishangazi kwamba waandishi waliuliza kwa kutokubali, “Kwa nini anakula pamoja na watoza ushuru na wenye dhambi?”

Yesu alijibuje swali lao? Halikatai. Badala yake, Analigeuza, kuonesha kwamba watu ambao ni wagonjwa, sio wenye afya, wanaomhitaji tabibu. Kwa hivyo anajipa lakabu (jina la ziada) la tabibu wa kiroho, yule anayeweza kuponya roho yenye ugonjwa.

Marko 2:18—22 inachukua mada mpya. Ni kisa kikuu kati ya visa hivi vitano vinavyohusu pambano. Ambapo sehemu iliyotangulia ilijumuisha karamu iliyoandaliwa na Lawi, kisa hiki kinachofuata kinahusu swali juu ya kufunga. Kinajumuisha swali la kwa nini wanafunzi wa Yesu hawafungi wakati wa Yohana Mbatizaji na Mafarisayo wanafunga. Yesu anajibu kwa kielelezo au mfano ambao analinganisha na kuwepo Kwake na karamu ya harusi. Itakuwa harusi ya ajabu kabisa ikiwa wageni wote wamefunga. Lakini Yesu anatabiri siku ambayo bwana-arusi ataondolewa, dokezo la msalaba. Kutakuwa na muda mwingi wa kufunga wakati huo.

Yesu anaendelea na vielelezo viwili vinavyokazia tofauti kati ya mafundisho Yake na yale ya viongozi wa kidini—kiraka cha nguo mpya katika vazi kuukuu, na divai mpya katika viriba vikuukuu. Ni namna ya kuvutia kiasi gani ya kutofautisha mafundisho ya Kristo na viongozi wa kidini. Inaonesha jinsi njia za walimu zilivyokuwa zimepotoka. Hata dini ya kweli inaweza kugeuzwa kuwa giza ikiwa watu si waangalifu.

`Ni nani ambao leo wanaweza kutazamwa kama watoza ushuru wa siku za Yesu? Tunawekaje sawa fikira zetu kuwahusu?`