---
title:  'Kisa Kinachodakiza Katikati ya Kisa Kingine: Sehemu ya 2'
date:  18/07/2024
---

`Soma Marko 3:20, 21. Ni uzoefu gani ulisababisha familia ya Yesu kumchukulia kama aliyerukwa na akili?`

Shtaka la kurukwa na akili ni jambo zito sana. Kwa kawaida hili linatokana na uzoefu ambapo mtu ni tishio kwa usalama wake mwenyewe. Familia ya Yesu ilihisi hivyo kumhusu kwa sababu Alikuwa na shughuli nyingi sana kiasi kwamba hakuchukua muda wa kutulia ili kula. Walitoka kwenda kumkamata, na hapo ndio kisa cha nje ya visa ambatano kinakatizwa, kinadakizwa na kisa cha ndani kuhusu waandishi wakimshtaki Yesu kwa kuwa na ushirika na Shetani.

Ufanani wa ajabu upo kati ya kisa cha nje na cha ndani cha Kisa hiki kinachodakiza katikati ya kisa kingine. Familia ya Yesu yenyewe inaonekana kuwa na mtazamo juu Yake unaofanana na ule wa waandishi. Familia inasema amerukwa na akili. Waandishi wanasema ana ushirika na shetani.

`Soma Marko 3:31-35. Familia ya Yesu inataka nini, Naye anajibuje.`

Tukio hili linaweza kuonekana kuwa la kushangaza. Ikiwa mama yako au wanafamilia wengine watakuja kukuona, je, haupaswi kukutana nao? Tatizo lilikuwa kwamba familia ya Yesu wakati huo haikupatana na mapenzi ya Mungu. Yesu alitambua ukweli huo na katika aya hii anatoa upya maana ya familia. Wale wafanyao mapenzi ya Mungu ndiyo ndugu, umbu na mama Yake. Yeye ni Mwana wa Mungu, na wale wanaopatana na mapenzi ya Mungu wanakuwa familia Yake.

Visa hivi viwili vya kisa kinachodakiza katikati ya kisa kingine cha Marko kwa pamoja vina kinaya (_jambo lililo kinyume na matarajio_) cha kina. Katika kisa cha ndani, Yesu anasema kwamba nyumba iliyofitinika yenyewe haiwezi kusimama. Kwa mtazamo wa kwanza, inaonekana kwamba katika kisa cha nje nyumba ya Yesu mwenyewe, familia Yake, imefitinika yenyewe! Lakini Yesu anategua fumbo hili kwa kutoa Kwake upya fasili ya familia. Familia yake halisi ni wale wanaofanya mapenzi ya Mungu pamoja Naye (tazama Luka 12:53, Luka 14:26).

Mara nyingi katika historia Wakristo wamejikuta wametengwa na ndugu zao wenyewe. Ni uzoefu mgumu. Aya hii katika Marko inafunua kwamba Yesu alipitia taabu hiyo hiyo. Anaelewa jinsi ilivyo na anaweza kuwafariji wale ambao mara nyingi huhisi kutengwa huku kunakoumiza sana.