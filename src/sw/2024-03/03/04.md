---
title:  Bwana wa Sabato
date:  16/07/2024
---

Katika Marko 2:23, 24, Mafarisayo wanawashutumu wanafunzi wa Yesu kwa kuivunja Sabato. Kulingana na mapokeo ya Kiyahudi, aina 39 za kazi zilikuwa ni mwiko kufanywa siku ya Sabato, ambazo akilini mwa Mafarisayo, zilijumuisha kila walichofanya wanafunzi.

`Soma Marko 2:23-28. Yesu anakabilije dai lililoletwa na Mafarisayo?`

Yesu anajibu kwa kisa cha Daudi kula mkate mtakatifu wa wonyesho (1 Sam. 21:1â€”6). Mikate ya wonyesho iliondolewa siku ya Sabato; kwa hiyo, huenda safari ya Daudi ilikuwa ni kutoroka kwa dharura siku ya Sabato. Yesu anatoa hoja kwamba ikiwa Daudi na watu wake walikuwa na haki ya kula mikate ya wonyesho, basi wanafunzi wa Yesu wana haki ya kuvunja na kula nafaka.

Yesu anaelezea zaidi kwamba Sabato ilifanywa kwa manufaa ya wanadamu, si kinyume chake, na kwamba msingi wa dai Lake ni kwamba Yeye ni Bwana wa Sabato.

`Soma Marko 3:1-6. Kisa hiki kinaelezeaje hoja ya Yesu kwamba Sabato ilifanyika kwa ajili ya wanadamu?`

Tena Yesu anakabili pambano na viongozi wa dini kuhusu Sabato (_Hata hivyo, ona kwamba pambano hilo halihusu kabisa siku ya Sabato yenyewe._) Viongozi wa kidini wanataka kumshutumu Yesu ikiwa anaponya siku ya Sabato. Yesu hakwepi kuwakabili. Anaweka tofauti kati ya kutenda mema au kutenda mabaya, kuokoa maisha au kuua. Jibu la swali Lake ni dhahiri; kutenda mema na kuokoa maisha kunafaa zaidi kama shughuli za Sabato.

Yesu anamponya mtu huyo, jambo linalowakasirisha wapinzani Wake, ambao mara moja wanaanza kupanga kumwua. Cha kushangaza katika kisa hiki ni kwamba wale wanaotazamia kumkamata Yesu kwa kuvunja Sabato wao wenyewe wanaivunja Sabato kwa kupanga njama ya kifo Chake siku hiyo hiyo.

`Ni kanuni zipi za utunzaji wa Sabato unaweza kuzichukua kutoka katika masimulizi haya na changamoto tunazokabiliana nazo katika zama za kisasa katika kuitunza Sabato?`