---
title:  Huduma ya Ibada Isiyosahaulika
date:  08/07/2024
---

`Soma Marko 1:21-28. Ni uzoefu gani usiosahaulika ulitokea katika sinagogi huko Kapernaumu, na ni kweli zipi za kiroho tunaweza kujifunza kutokana na simulizi hili?`

Wakristo wengi wana nyakati zisizosahaulika katika safari yao Ukristo—uamuzi wa kumfuata Yesu; siku ya ubatizo wao; hubiri lenye nguvu ambapo walihisi sana kuwepo kwa Mungu. Baadhi ya nyakati hizi zinaweza sio tu zisisahaulike lakini zinaweza kubadilisha maisha pia.

Ndivyo ambavyo ingeweza kuwa kwa baadhi ya watu wa Kapernaumu katika Sabato iliyoelezewa katika Marko 1. "Wakashangaa mno kwa mafundisho yake; kwa maana alikuwa akiwafundisha kama mtu mwenye amri, wala si kama waandishi” (Marko 1:22). Yesu alipokuwa akifundisha, mtu mwenye pepo, ambaye bila shaka aliguswa na nguvu ya mafundisho ya Yesu, akapaza sauti, “ 'Tuna nini nawe, Yesu wa Nazareti? Je! Umekuja kutuangamiza? Nakutambua u nani Mtakatifu wa Mungu' ” (Marko 1:24, 25), Naye Yesu akamtoa pepo.

Fikiria maana ya maneno haya kutoka kwa pepo.

Kwanza, pepo anamtambua Yesu kama “ ‘Mtakatifu wa Mungu.’ ” Anakiri kwamba Yesu ni mjumbe Mtakatifu wa Mungu, tofauti na majeshi machafu, maovu ya Shetani. Mtu hutarajia mambo matakatifu na watu katika mazingira ya ibada, si mambo maovu na machafu. Kwa hivyo, katika kisa hiki kuna tofauti kubwa kati ya nguvu za wema na nguvu za uovu. Tunaweza kuona hapa uhalisia wa pambano kuu. Huenda watu bado hawajamjua Yesu ni nani, lakini pepo kwa hakika anamjua na anakiri hadharani, pia.

Kisha, amri ya kutoka kwa mtu huyo inaeleweka, lakini kwa nini amri, “ ‘Fumba kinywa’ ”? Kuanzia hapa katika Marko wazo la ajabu linaonekana:. Wito wa Yesu wa kunyamaza kuhusu Yeye ni nani. Wanazuoni wanaiita hii “Siri ya Kimasihi.”

Wito wa Yesu wa kunyamaza una maana nzuri kwa sababu ya vidokezo vya maana halisi ya kisiasa ya matarajio ya Kimasihi katika wakati Wake. Ilikuwa hatari kuwa masihi. Hata hivyo, pamoja na wito wa kunyamaza kuna mafunuo bayana yanayoonesha Yesu ni nani. Kitakachokuwa wazi hatimaye ni kwamba utambulisho wa Yesu hauwezi kufichwa na ukweli wa Yeye ni nani unakuwa kiini cha ujumbe wa injili. Watu hawahitaji tu kujua Yesu ni nani lakini hatimaye kufanya uamuzi kuhusu jinsi watakavyoitikia kuja Kwake na kile kinachomaanisha kwao.

`Katika kutafuta kuwashuhudia wengine, ni wakati gani inapoweza kuwa jambo la busara kutokusema yote tunayoamini kuhusu “ukweli wa sasa”?`