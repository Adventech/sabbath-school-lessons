---
title:  Siri ya Huduma ya Yesu
date:  10/07/2024
---

`Soma Marko 1:35-39. Ni masomo gani muhimu yanaweza kuchukuliwa kutoka katika kile Yesu alichokifanya?`

Yesu aliamka kabla ya kupambazuka na kwenda mahali patulivu pasipo na watu ili kuomba. Marko 1:35 inasisitiza maombi kama kiini cha utendaji wa Yesu. Miundo mingine yote ya vitenzi katika sentensi iko katika mtindo wa muhtasari—Akaondoka, akatoka, akaenda zake (yote katika wakati uliopita kwa Kiyunani, ikimaanisha ukamilifu). Lakini kitenzi “kuomba” kiko katika wakati usiotimilifu, muundo uliotumiwa kuelezea, hasa hapa, mchakato unaoendelea. Alikuwa anaomba, aliendelea kuomba. Kifungu pia kinasisitiza jinsi ilivyokuwa mapema wakati Yesu alipotoka, ikimaamisha kwamba muda Wake wa maombi pekee ulikuwa mwingi.

Katika vitabu vyote vya Injili, tunakutana na Yesu kama mtu wa maombi (ona Mt. 14:23, Marko 6:46, Yoh 17).  Hii inaonekana kuwa moja ya siri kuu katika nguvu za huduma ya Yesu

`Soma Luka 6:12. Hili linatufundisha nini kuhusu maisha ya Yesu ya maombi?`

Wakristo wengi wameweka nyakati kwa ajili ya maombi, Desturi hii ni nzuri na sahihi, lakini pia inaweza kuwa mazoea, karibia jambo linalofanywa kwa mazoea. Njia moja ya kujitoa katika mtindo uliowekwa ni kubadili wakati wa maombi mara kwa mara au kuomba kwa muda mrefu kuliko kawaida nyakati fulani. Jambo muhimu sii kujifungia katika aina fulani ya kanuni ambayo haiwezi kubadilika kamwe.

Petro na washirika wake hawakuambatana na Yesu kwenda mahali pa kuomba. Huenda walipajua mahali hapo, kwa sababu walimpata. Ujumbe wao kwamba kila mtu alikuwa akimtafuta Yesu uliashiria kwamba afuatilie tukio la kusisimua la siku iliyotangulia kwa uponyaji na mafundisho zaidi. Cha kushangaza, Yesu anakataa na kuelekeza kwenye uwanja mpana wa utumishi katika maeneo mengine. “Akawaambia, ‘Twendeni mahali pengine, mpaka vijiji vilivyo karibu, nipate kuhubiri huko nako; maana kwa hiyo nalitokea ” (Marko 1:38).

`Ikiwa Yesu Mwenyewe alihitaji kutumia muda mwingi katika maombi, vipi kuhusu sisi na tunapaswa kutumia muda kiasi gani katika maombi? Mfano wa Yesu unatuambia nini?`