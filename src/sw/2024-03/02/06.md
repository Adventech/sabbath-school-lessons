---
title:  Je, Unaweza Kutunza Siri?
date:  11/07/2024
---

`Soma Marko 1:40-45. Hili linatufundisha nini kuhusu Yesu na jinsi alivyohusiana na wanaotwezwa katika jamii?`

Ukoma kama ilivyoelezewa katika aya hi, na pote katika Agano la Kale pia, haukurejelea tu kile kinachojulikana leo kama ugonjwa wa Hansen (ukoma halisi). Istilahi ya kibiblia ingetafsiriwa vyema zaidi kama “ugonjwa wa ngozi wa kuogopwa sana” na ungejumuisha magonjwa mengine ya milipuko, pia. Huenda ugonjwa wa Hansen/ ukoma ulifika Mashariki ya Karibu ya Kale karibu karne ya tatu K.K. (_tazama David P. Wright na Richard N. Jones, “Leprosy,” The Anchor Bible Dictionary, vol. 4 [New York: Doubleday, 1992], uk. 277-282_). Kwa hiyo, mwenye ukoma anayetajwa katika aya hii huenda alikuwa na ugonjwa wa Hansen, ingawa hatujui kwa hakika mtu huyo aliugua ugonjwa gani, ila tu kwamba ulikuwa mbaya.

Mwenye ukoma anaweka imani kwa Yesu kwamba anaweza kumtakasa. Kulingana na Mambo ya Walawi 13, mwenye ukoma alikuwa najisi kwa mujibu wa kaida za kidini na alipaswa kuepuka kukutana/kugusana na wengine (tazama Mambo ya Walawi 13:45, 46).

Hata hivyo, Yesu anamwonea huruma mtu huyo na kumgusa. “Naye akamhurumia, akanyosha mkono wake, akamgusa, akamwambia, Nataka, takasika” (Marko 1:41). Kitendo hiki kingemtia unajisi Yesu hadi jioni, ambapo angehitajika kuoga ili kuwa safi tena kikaida (linganisha na Mambo ya Walawi 13-15). Lakini Marko yuko wazi kwamba kitendo cha Yesu cha kumgusa mgonjwa kinamtakasa ukoma wake. Hivyo, Yesu hakutiwa unajisi kwa kumgusa mtu huyo.

Yesu anamtuma mtu huyo kwa kuhani na maagizo ya kutoa dhabihu ambayo Musa aliamuru kwa masuala kama hayo katika Mambo ya Walawi 14. Katika Injili yote ya Marko. Yesu anasimama kama mtetezi na muunga mkono wa kile Musa alichofundisha (tazama Marko 7:10; Marko 10:14). 3, 4; Marko 12:26, 29-31). Mtazamo huu unasimama tofauti kabisa na viongozi wa kidini, ambao katika vifungu vya Marko 7, 10, na 12 wanapindua kusudi la asili la mafundisho yaliyotolewa kupitia Musa. Maelezo haya yanafafanua amri ya Yesu ya kumnyamazisha mtu huyo, katika Marko 1:44. Ikiwa angesema kuhusu kuponywa kwake na Yesu, huenda ikaathiri uamuzi wa kuhani wa kuwa na chuki dhidi ya Yesu.

Lakini mwenye ukoma aliyetakaswa haonekani kulielewa hili na kwa kutotii amri ya Yesu, anaeneza habari kotekote, na kufanya isiwezekane kwa Yesu kuingia mijini waziwazi kwa ajili ya huduma Yake.

`Tunawezaje kuwa waangalifu kutofanya mambo ambayo yanaweza kuzuia uenezaji wa injili, haidhuru nia yetu ni njema kiasi gani?`