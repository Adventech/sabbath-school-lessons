---
title:  Huduma Zaidi Siku ya Sabato
date:  09/07/2024
---

`Soma Marko 1:29-34. Yesu aliisaidiaje familia ya Petro, na ni masomo gani ya kiroho tunaweza kujifunza kutoka katika simulizi hili?`

Baada ya ibada ya kustaajabisha ya sinagogi, Yesu anaondoka pamoja na kundi Lake dogo la wanafunzi (Petro, Andrea, Yakobo na Yohana) hadi nyumbani kwa Petro, bila shaka alitumia sehemu iliyobaki ya siku ya Sabato katika chakula cha kirafiki na ushirika.

Lakini jambo la kutia hofu linalohitaji kushughulikiwa haraka linatokea: Mama-mkwe wa Petro ana homa, iliyomaanisha wakati huo kwamba angepona au kufa. Wanamwambia Yesu juu ya ugonjwa huo, Naye anamshika mkono mama-mkwe wa Petro na kumwinua. Mara moja anaanza kuwaandalia mahitaji yao. Ni mfano wenye nguvu kiasi gani wa kanuni kwamba wale waliookolewa, na kuponywa na Yesu watawahudumia wengine kama matokeo!

Pote katika Marko ni mara nyingi Yesu anaponya kwa kumgusa mtu aliyeathirika (tazama Marko 1:41; Marko 5:41), ingawa nyakati zingine hakuna mguso unaotajwa (tazama Mk. 2:1-12, Mk. 3:1-6)., Mk. 5:7-13).

Yesu hakumaliza huduma siku hiyo. Baada ya jua kutua wengi walikuja nyumbani kwa Petro kwa ajili ya kuponywa, bila shaka kutokana na kuona kilichotokea katika sinagogi siku hiyo au kwa kusikia juu yake. Ukweli kwamba mwandishi wa Injili hawaambii wasomaji wake kwamba watu walichelewa kwa sababu ya saa za Sabato unaonesha kwamba alitarajia wasomaji wake wajue kuhusu Sabato. Sifa hii ya Marko inapatana na wasomaji wake kuwa washika Sabato.

Marko anasema kwamba mji wote ulikuwa umekusanyika mlangoni jioni ile (Mk 1:33). Ingechukua muda kwa Yesu kuwasaidia watu hao wote.

"Saa baada ya saa walikuja na kwenda; maana hakuna ambaye angeweza kujua kama kesho angemkuta Mponyaji angali kati yao. Kapernaumu haikuwahi kamwe kushuhudia siku kama hii. Hewa ilijaa sauti ya ushindi na kelele za ukombozi. Mwokozi alikuwa na furaha katika furaha Aliyokuwa ameiamsha. Aliposhuhudia mateso ya wale waliokuja Kwake, moyo Wake ulichochewa na huruma, Naye alifurahia uweza Wake wa kuwarejeshea afya na furaha.

“Yesu hakusitisha kazi Yake hadi mgonjwa wa mwisho alipoponywa. Watu walipoondoka, usiku ulikuwa umeenda sana na ukimya ukatanda nyumbani kwa Simoni. Siku ndefu yenye kusisimua ilikuwa imepita na Yesu alitafuta kupumzika. Lakini usingizi ukiwa bado umetanda katika mji ule, Mwokozi, ‘akaamka kabla ya kupambazuka, . . . akatoka, akaenda Zake mahali pasipokuwa na watu, akaomba huko.’ "_—Ellen G. White, Tumaini la Vizazi Vyote, uk. 234._