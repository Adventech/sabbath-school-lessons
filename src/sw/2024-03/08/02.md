---
title:  Mpango wa Mungu kwa Ndoa
date:  18/08/2024
---

`Soma Marko 10:1-12, pamoja na Mwanzo 1:27 na Mwanzo 2:24. Ni mtego gani ulikuwa umejificha chini ya swali la Mafarisayo kuhusu talaka, na ni somo gani Yesu alifundisha katika jibu lake?`

Katika aya hii, Mafarisayo wanamwuliza Yesu ikiwa ni halali kwa mwanamume kumwacha mkewe. Miongoni mwa Mafarisayo, talaka ilionekana kuwa halali. Swali lilikuwa kwa misingi gani. Wafuasi wa Shammai kwa hoja inaonekana walikuwa na masharti zaidiâ€”kwa kukosa mtoto tu, kutotunzwa kimwili, kupuuzwa kihisia au kukosa uaminifu katika ndoa. Wafuasi wa Hillel walikuwa yenye upole/huruma zaidi, wakiruhusu talaka kwa karibu sababu yoyote ile, ingawa mchakato wao wa kutoa talaka ulikuwa mgumu zaidi, kusaidia kutuliza mambo.

Kwa hivyo, inaweza kuonekana kuwa si kawaida kwamba wanamwuliza Yesu swali la jumla ikiwa talaka inakubalika kabisa. Chini ya swali hili ilijificha njama ya kumtia Yesu matatizoni na Herode Antipa, mtawala wa eneo la mashariki ya Yordani, Yesu alipokuwa kwa wakati huu. Antipa alikuwa amemtaliki mke wake na kumwoa Herodia, mke wa kaka yake. Herode alikuwa amemkata kichwa Yohana Mbatizaji kwa sababu ya kukemea kwake uhusiano huu haramu (tazama Mt.14:1-12).

Yesu anapangua swali lao kwa swali Lake mwenyewe, akiwauliza Mafarisayo kile alichoamuru Musa kuhusu jambo hilo. Kifungu kinachorejelewa na Mafarisayo katika kujibu ni Kumbukumbu la Torati 24:14, kinachoelezea kisa fulani cha kuoa tena baada ya talaka. Waisraeli katika siku za Musa walikuwa tayari na desturi ya talaka. Sheria ya kawaida inayoelezewa katika Kumbukumbu la Torati 24 ilikusudiwa kutoa ulinzi kwa mwanamke. Lakini katika siku za Yesu hili lilipotoshwa na Wafuasi wa Hillel ili iwe rahisi kupata talaka kwa karibu sababu yoyote. Kwa hivyo, sheria iliyokusudiwa kumlinda mwanamke ilikuwa inatumiwa ili iwe rahisi kumsukuma kando.

Badala ya kujadili sheria ya kawaida katika Kumbukumbu la Torati 24, Yesu anarejelea tena kwenye kanuni ya Mungu ya awali kwa ajili ya ndoa, katika Mwanzo 1 na 2. Anabainisha kwamba hapo mwanzo Mungu alimwumba mwanamume na mwanamke (Mwa. 1:27), watu wawili. Kisha anaunganisha ukweli huu na Mwanzo 2:24, kwamba mwanamume anawaacha wazazi wake na kuambatana na mke wake, na hao wawili wanakuwa mwili mmoja. Dhana hii ya umoja inakuwa msingi wa uthibitisho wa Yesu wa kifungo cha ndoa. Alichounganisha Mungu, watu wasitenganishe.

`Kanisa lako linaweza kufanya nini ili kuimarisha ndoa miongoni mwenu? Unawasaidiaje wale ambao ndoa zao tayari zimesambaratika?`