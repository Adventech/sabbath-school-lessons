---
title:  Uwekezaji Bora Kabisa
date:  20/08/2024
---

`Soma Marko 10:17-31. Kuna somo gani muhimu kuhusu imani na gharama ya uanafunzi, kwa mtu yeyote, tajiri au maskini, linafunuliwa hapa?`

Mtazamo wa mtu huyu unaonesha unyofu wake na heshima yake kwa Yesu. Anakimbia, anapiga magoti mbele Yake, na kuuliza swali kuu linalohusu hatima ya kila nafsi—Kuna masharti gani ili kuweza kurithi uzima wa milele? Yesu anajibu kwa kurejelea ubamba wa pili wa Amri Kumi. Tena, mtu huyo anaonesha kanuni ya maisha yake kwa kusema kwamba ameyashika haya yote, tangu utoto wake.

Kati ya vitabu vinne vya Injili, ni Marko pekee anayeandika kwamba Yesu alimpenda mtu huyo. Kuna kitu kinachovutia kuhusu kanuni ya maisha ya mtu huyu. Lakini Yesu anajaribu unyoofu wake kwa kumtaka auze kila kitu na kumfuata. Mtu huyo anaondoka akiwa amehuzunika kwa sababu alikuwa na mali nyingi. Kwa kweli, hakuwa anazishika amri. Alivunja ya kwanza, akiweka kitu juu ya Mungu katika maisha yake. Utajiri wake ulikuwa sanamu yake.

Kisha Yesu anaeleza jinsi mali zinavyopotosha na kwamba ni rahisi zaidi kwa mnyama mkubwa kama ngamia kupita kwenye tundu dogo la sindano kuliko ilivyo kwa tajiri kuingia mbinguni.

Wanafunzi wanashangazwa na maneno ya Yesu na wanashangaa ni nani anayeweza kuokolewa. Yesu anatoa kipeo cha jambo hili katika Marko 10:27. “ 'Kwa wanadamu haiwezekani, bali kwa Mungu sivyo; maana yote yawezekana kwa Mungu.' ”

Marko 10:27 inaonekana kama mahali pazuri pa kuhitimishia kisa: huwezi kufika mbinguni kwa njia yako mwenyewe, unahitaji neema ya Mungu ili kuokolewa.

Lakini mara Petro anasema kwamba yeye na marafiki zake wameacha kila kitu ili kumfuata Yesu. Yesu anajibu kwamba chochote ulichokiacha ili kumfuata si kitu ikilinganishwa na kile utakachopokea, sasa na katika “ulimwengu ujao.”

Hili ndili wazo/jambo kuu: ni kifo cha Kristo ndicho kinakomesha hatia ya mwanadamu, na kisha neema ya Kristo na ufufuo Wake, ndivyo vinavyowezesha kuwa na utii kwa amri Zake.

`Soma Warumi 6:1-11. Mafungu haya yanadhihirishaje uhalisi wa neema ya Mungu katika maisha yetu, katika kutuhesabi haki na kutufanya kuwa watu wapya ndani Yake?`