---
title:  Yesu na Watoto
date:  19/08/2024
---

`Soma Marko 10:13-16. Yesu aliwatendea nini wale walioleta watoto Kwake?`

Wakati watoto walitamaniwa sana katika ulimwengu wa zamani (hasa wavulana katika utamaduni uliotawaliwa na wanaume), kuzaliwa na makuzi ya utoto hayakuwa rahisi. Bila matibabu ya kisasa, hatari kwa akina mama wakati wa kujifungua na kwa watoto wachanga, wakembe na watoto ziliongezeka. Tamaduni nyingi zilikuwa na dawa za asili na hirizi zilizotumiwa kuwalinda watu hawa walio hatarini dhidi ya nguvu mbaya.

Wakati watoto walitamanika, walikuwa wa hadhi ya chini ya kijamii, pamoja na tabaka la watumwa, kwa kweli (Gal. 4:1, 2). Katika ulimwengu wa Wayunani na Warumi. wale ambao walikuwa na ulemavu au wasiohitajika wangekuwa katika hatari, au hata kutupwa kwenye mito. Wavulana walithaminiwa kuliko wasichana; wakati mwingine watoto wa kike waliachwa kufa kwa nguvu za asili. Nyakati fulani hawa watoto wachanga walioachwa “waliokolewa,” ili tu kulelewa na kuuzwa kama watumwa.

Wanafunzi wanaonekana kutoelewa mafundisho ya Yesu katika Marko 9 kuhusu kupokea ufalme wa Mungu kama mtoto (Marko 9:33-37). Sasa wanawakemea wale waliowaleta watoto kwa Yesu ili wabarikiwe, yumkini wakifikiri kwamba asingekuwa na muda kwa kazi hiyo rahisi.

Walikosea. Yesu anaudhika. Katika Marko yote, Yesu ana miitikio ya kushangaza kwa watu, na inatufundisha kwamba mojawapo ya miitikio Yake yenye nguvu ilielekezwa kwa watu waliokuwa wakiwafukuza watoto mbali Naye.

Anasisitiza sana kwamba wanafunzi hawapaswi kuwazuia watoto. Kwa nini? Kwa kuwa ufalme wa Mungu ni wao, na ni lazima mtu aupokee katika mwelekeo na mtazamo wa mtoto—-pengine kurejelea imani rahisi, thabiti kwa Mungu.

“Hebu tabia yako isiyo kama ya Kristo isimwakilishe Yesu vibaya. Usiwafukuze watoto mbali Naye kwa mwenendo usio mwema na ukali wako. Kamwe usiwape sababu ya kuhisi kwamba mbinguni kusingekuwa mahali pazuri kwao ikiwa ungekuwa huko. Usizungumze kuhusu dini kama kitu ambacho watoto hawawezi kuelewa au kutenda kana kwamba hawakutarajiwa kumpokea Kristo katika utoto wao. Usiwape mvuto wa uuongo kwamba dini ya Kristo ni dini ya huzuni na kwamba katika kuja kwa Mwokozi lazima waache yote yanayofanya maisha kuwa ya furaha.”_—Ellen G. White, The Ministry of Healing, uk. 43, 44._

`Unawezaje kumdhihirisha Yesu vizuri zaidi kwa watoto wowote walio karibu nawe?`