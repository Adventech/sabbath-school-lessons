---
title:  “Wataka Nikufanyie Nini”
date:  22/08/2024
---

`Soma Marko 10:46-52. Bartimayo aliitikiaje kupita kwa Yesu?`

Hadi wakati huu katika Injili ya Marko. isipokuwa kwa matukio machache, Yesu amekuwa akiwaambia watu wasiseme juu ya miujiza yake na kuhusu Yeye ni nani. Katika simulizi hii, anapoondoka Yeriko, kipofu mmoja akiomba kando ya njia, akiwa amesikia kwamba ni Yesu wa Nazareti, anaanza kupaza sauti, ” “Yesu, Mwana wa Daudi, unirehemu!” ” (Marko 10:47). Kwa kuzingatia wazo kuu la ufunuo/usiri la kitabu, umati unabeba jukumu la wale wanaotaka ukimya huku wakijaribu bila mafanikio kumnyamazisha ombaomba mwenye kelele.

Lakini Bartimayo hakati tamaa na anapaza sauti hata zaidi, “ “Mwana wa Daudi, nirehemu!” ” (Marko 10:48). Maneno yake ni ungamo la imani kwa Yesu kama Masihi na ujasiri kwamba anaweza kumponya. Jina “Mwana wa Daudi” katika siku za Yesu lilikuwa na dhana mbili zilizohusiana nalo—kurejeshwa kwa mfalme katika kiti cha ufalme cha Israeli (linganisha na Isaya 11; Yer. 23:5. 6: Yer. 33:15; Eze. 34; 23, 24; Eze. 37:24; Mik. 5:2-4; Zek. 3:8; Zek. 6:12), na kwamba mtu huyu angekuwa mponyaji na mtoa pepo.

Yesu anasimama na kuwaambia wamwite kipofu. Jambo la maana ni kwamba yule kipofu anatupa vazi lake anapomwendea Yesu. Vipofu katika siku za Yesu walikuwa watu wa chini kabisa katika jamii, pamoja na wajane na mayatima. Hawa walikuwa watu walioishi chini ya kiwango cha maisha na katika hatari halisi. Nguo hiyo huenda ilikuwa ndio usalama wa mtu huyo. Kuiacha kulimaanisha kuwa alikuwa na imani kwamba Yesu angemponya.

Yesu hamvunji matumaini. Kwa hakika, yeyote anayemjia kwa ajili ya msaada katika Injili daima anapokea. Yesu anauliza swali lile lile alilowauliza Yakobo na Yohana katika Marko 10:36, “ “Wataka nikufanyie nini?” ” (Marko 10:51). Bila kusita, kipofu huyo anaomba apate kuona tena, ambako Yesu anamrudishia mara moja. Kipofu anamfuata njiani.

Kisa hiki ni mwisho wa sehemu ya uanafunzi katika Marko. kikitumika kama hitimisho la kisa kingine cha kumponya kipofu katika Marko 8:22—26. Visa hivi viwili vinaelezea jinsi uanafunzi unavyohusu kuuona ulimwengu kwa mtazamo mpya, wakati mwingine si kwa wazi mwanzoni lakini daima kumfuata Yesu katika njia anayoongoza.

`Ni kwa njia gani nyakati fulani umepaza sauti, “Yesu, Mwana wa Daudi, unihurumie!”? Nini kilitokea na ulijifunza nini kutokana na uzoefu huu?`