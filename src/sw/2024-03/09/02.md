---
title:  Kuingia kwa Ushindi
date:  25/08/2024
---

`Soma Marko 11:1-11 na Zekaria 9:9,10. Nini kinatokea hapa?`

Nusu ya kisa hiki inamhusisha Yesu kuwatuma wanafunzi wawili Yerusalemu. Kwa nini muda mwingi unatumika katika simulizi hii?

Jibu lina sehemu mbili. _Kwanza_, inaonesha nguvu za kiunabii za Yesu, kuzidisha hadhi/heshima ya kuingia Kwake na kukuhusianisha na mapenzi ya Mungu. _Pili_, kipengele hiki cha kisa kinahusiana na Zekaria 9:9, 10, inayomzungumzia mfalme kama aliyepanda punda kuingia Yerusalemu. Inakumbusha kuingia kwa Sulemani Yerusalemu juu ya punda (1 Wafalme 1:32-48), wakati Adonia alipojaribu kujitwalia kiti cha enzi, na Daudi akaamuru kwamba Sulemani atawazwe mara moja kuwa mfalme.

“Miaka mia tano kabla ya kuzaliwa kwa Kristo, nabii Zekaria alitabiri kuja kwa Mfalme katika Israeli. Unabii huu sasa unapaswa kutimizwa. Yeye aliyezikataa heshima za kifalme kwa muda mrefu sasa anakuja Yerusalemu kama mrithi aliyeahidiwa wa kiti cha enzi cha Daudi.” _—Ellen G. White, Tumaini la Vizazi Vyote, Sehemu ya pili, uk. 177._

Yerusalemu iko katika eneo lenye vilima, katika mwinuko wa futi 2400 (kama mita 740). Katika siku za Yesu idadi ya wakazi wake ilikuwa labda 40,000-50,000, lakini hii iliongezeka wakati wa Pasaka. Mji huo ulikuwa na ukubwa wa ekari 250 tu, lakini mlima wa hekalu ulichukua takribani ekari 37 kati ya hizo. Jengo zuri la hekalu lilitawala mji

Yesu aliingia kutokea mashariki, akishukia Mlima wa Mizeituni na kuingia kupitia Lango la Dhahabu katika Mlima wa Hekalu (_lango ambalo limefungwa kwa matofali sasa_). Mji mzima ulitikiswa kwa kuingia Kwake, kila mtu akitambua umuhimu wa tendo Lake la mfano. Umati uliofuatana na Yesu ulipaza sauti hosana, neno ambalo kwa asili linamaanisha “okoa sasa,” lakini hatimaye likaja kumaanisha “Mungu asifiwe.”

Wakati wa usiri, ambao Yesu aliusisitiza katika sehemu kubwa ya Marko. umepita. Sasa Yesu anaingia Yerusalemu waziwazi akitumia tendo la mfano la kifalme linalojulikana sana. Anaingia hekaluni, lakini kwa sababu ni jioni sana, Anatazama tu pande zote kisha anakwenda pamoja na wanafunzi kumi na wawili kupumzika huko Bethania. Kile ambacho kingeweza kugeuka kuwa ghasia au uasi badala yake kinaishia kwa Yeye kwenda kupumzika kwa amani. Lakini siku inayofuata itakuwa tofauti.

`Wazo la kupanda punda linaleta wazo la unyenyekevu. Kwa nini hiyo ni sifa muhimu sana, hasa kwa Wakristo? Tuna nini cha kujivunia kutokana na msalaba?`