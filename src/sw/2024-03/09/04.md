---
title:  Nani Aliyekupa Mamlaka Hii Uyatende Haya?
date:  27/08/2024
---

`Soma Marko 11:27-33. Viongozi wa dini walimletea Yesu changamoto gani, naye alijibuje?`

Siku moja baada ya Yesu kutakasa hekalu, viongozi wa kidini wanamkabili katika nyua za hekalu, wakiuliza ni kwa mamlaka gani alitenda siku iliyokuwa imepita. Hawatafuti ukweli bali wanatafuta kumtega. Akisema kwamba mamlaka Yake yanatoka kwa Mungu, watakana kwamba seremala wa kawaida wa mashambani anaweza kuwa na mamlaka kama hayo. Ikiwa atakubali kwamba mamlaka Yake ni ya kibinadamu, watamfukuza kama mpumbavu.

Lakini Yesu anauona mtego wao na kusema atajibu swali lao kama watajibu lile analowauliza. Anachouliza ni kama ubatizo wa Yohana Mbatizaji ulitoka kwa Mungu au kwa wanadamu. Mara, viongozi wanaona kwamba wao ndio wamewekewa mtego. Wakisema ulitoka kwa Mungu, Yesu atasema, “Kwa nini hamkumwamini?” Wakisema ulitoka kwa mwanadamu, wanawaogopa watu. Kwa hiyo, wanasema uongo na kusema hawajui. Hili linampa Yesu fursa ya kukataa kujibu swali lao.

`Soma Marko 12.1-12. Yesu alifuatiliaje kukataa Kwake kujibu, na kwa matokeo gani?`

Yesu anatoa mfano wa shamba la mizabibu, mwenye shamba na wakulima ambao aliwakodisha. Kisa anachosimulia Yesu kina ufanani mkubwa na mfano wa shamba la mizabibu unaopatikana katika Isaya 5  ambapo Mungu analeta mashtaka dhidi ya Israeli wasio waaminifu. Kila mtu angetambua ufanani huo, hasa viongozi wa kidini.

Kisa hicho kinatokea kwa namna isiyo ya kawaida kwani wapangaji wanakataa kumpa mmiliki matunda yoyote ya shamba. Badala yake, wanawatendea vibaya na kuwaua watumishi wake. Hatimaye, mmiliki anamtuma mwanawe mpendwa, ambaye anatarajia watamheshimu. Lakini si hivyo. Kwa ajabu wanashauriana kwamba wakimwua mwana, shamba la mizabibu litakuwa lao. Kukosa kwao mantiki kunashangaza na hukumu itakayotolewa juu yao ni halali.

Kile Yesu alichokuwa anakifanya katika kisa hiki ni kuwapa viongozi wa kidini onyo zito kuhusu hatua zao zilikokuwa zikielekea. Ukichukuliwa kwa mtazamo huu, mfano wake ni onyo la kabla la upendo. Hawajachelewa sana kubadilika na kuepuka hukumu fulani. Wengine watatubu, kubadilika, na kumkubali Yesu. Wengine sio.