---
title:  Halitasalia Jiwe Juu ya Jiwe
date:  02/09/2024
---

`Soma Marko 13:1-13. Wanafunzi waliitikiaje kauli ya Yesu kuhusu hekalu, na jibu la Yesu kwao lina maana/umuhimu gani?`

Kama tulivyoona, jumba la hekalu lilikuwa jengo la kushangaza kweli. Josephus anaeleza kwamba Varanda ya Kifalme upande wa kusini wa jengo hilo ilikuwa na nguzo 162, ambazo kila moja wanaume watatu walioshikana mikono wangeweza kuzunguka pande zote (Antiguities, 15.11.5 §§ 413–414). Yesu anasema kwamba zote zitabomoshwa. Unabii kama huo kuhusu jengo hili la ajabu ungeeleweka kwa msikilizaji kama mwisho wa dunia.

“Wakati mawazo ya Kristo yalipovutwa kutazama uzuri wa hekalu, mawazo yasiyotamkwa ya Yule Aliyekataliwa yalikuwa ya namna gani! Mwonekano wa hekalu mbele Yake ulikuwa mzuri sana, lakini alinena kwa huzuni, ninayaona hayo yote. Majengo ni mazuri kweli. Mnaonesha kuta hizi kama zisizoweza kubomolewa; lakini sikilizeni maneno Yangu: Siku itakuja ambapo 'halitasalia hapa jiwe juu ya jiwe ambalo halitabomoshwa.' ”_—Ellen G. White, Tumaini la Vizazi Vyote, Sehemu ya pili, uk. 237._

Wanafunzi wanataka kujua ni lini utabiri huu ambao Yesu ameutoa utatimia. Kwa hiyo, katika Marko 13:4, kundi dogo la Petro, Yakobo. Yohana na Andrea, wanamwomba awaambie wakati yatakapotokea. Wanataka kujua ni lini mambo haya yote yatatokea na nini itakuwa ishara wakati yanapokaribia kutokea.

Kinachoshangaza katika Marko 13:5-13 ni kwamba Yesu anatumia muda Wake mwingi si katika kuelezea anguko la Yerusalemu bali katika kuwaonya wanafunzi Wake kuhusu kile wanachoweza kutarajia katika huduma yao ya kuanzisha kanisa la awali la Kikristo. Haionekani kama itakuwa rahisi pia.

Kwa kweli, watateswa, watahukumiwa, na wengine watauawa. Lakini katika haya yote, Yesu anaeleza kwamba wakati bado, Hawapaswi kudanganywa na matukio ya ghasia. Zaidi ya hayo, Roho Mtakatifu atawapa maneno ya kusema kwa wakati sahihi, hata wakati familia na marafiki wanapowaacha.

Jambo muhimu katika maneno haya ya utangulizi kwenye unabii wa Yesu ni kwamba watu wa Mungu hawapaswi kuogopa ghasia na majaribu. Wanapaswa kuwa wenye hadhari, kwa sababu Roho wa Mungu atawapitisha salama katika taabu.

`Uzoefu wako mwenyewe umekuwaje na majaribu yanayotokana na kumfuata Yesu? Ikiwa hujapata majaribu yoyote, je, unaweza kuhitaji kujiuliza ikiwa kweli unamfuata Yeye?`