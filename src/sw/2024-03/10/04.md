---
title:  Chukizo la Uharibifu
date:  03/09/2024
---

`Soma Marko 13:14-18. Yesu anatoa dokezo gani katika kuelewa kile “chukizo la uharibifu” linachorejelea?`

Yesu anafikia kiini cha anguko la Yerusalemu katika Marko 13:14. Anarejelea “chukizo la uharibifu.” Bwana anasema kwamba asomaye na afahamu. Kwa maneno haya, Yesu anawaelekeza wanafunzi katika kitabu cha Danieli. Istilahi hii inaonekana katika Danieli 9:27, Danieli 11:31, na Danieli 12:11, ikiwa na ufanani na Danieli 8:13.

`Soma Danieli 9:26, 27. “Masihi” ni nani, na “mkuu atakayekuja” ni nani?`

“Masihi” katika Danieli 9:26 ni neno la Kiebrania masiah, kwa Kiingereza, Messiah. Katika kuchunguza kwa uangalifu Danieli 9:24-27, ni wazi kwamba masihi huyu anarejelea ujio wa Yesu Kristo.

Lakini “mkuu atakayekuja,” anayeleta ukiwa wa mji wa Yerusalemu ni nani? Mji huo uliharibiwa na jenerali wa Kirumi Tito. Kwa hiyo, inaonekana kuwa na mantiki kwamba yeye ndiye “mkuu atakayekuja” anayetajwa katika Danieli 9:26, 27. Watu hao wawili wana uhusiano kwa sababu jinsi Masihi alivyotendewa iliashiria uharibifu wa mji huo.

Hata hivyo, hili “chukizo la uharibifu" ni nini ambalo Yesu, akirejelea Danieli. analizungumzia? Kwa bahati mbaya, wanazuoni wengi wanaamini kwamba chukizo hili linarejelea kunajisiwa kwa hekalu na Antiochus Epiphanes katika karne ya pili K.K. Hilo si kweli hata hivyo. Yesu anaelezea “chukizo la uharibifu” kama jambo linalotokea baada ya wakati Wake hapa, kwa hiyo lisingeweza kurejelea jambo lililotokea karne mbili Kabla ya huduma ya Kristo Duniani.

Badala yake, chukizo hilo huenda linarejelea kupandikiza viwango vya kipagani vya Kirumi katika Israeli wakati wa kuzingirwa kwa Yerusalemu mwishoni mwa miaka ya 60 B.K. Hii ilikuwa ishara kwa Wakristo kukimbia na walifanya hivyo.

`Kama Yesu alivyotabiri, Yerusalemu ilianguka. Tunawezaje kujifunza kumwamini na kuiamini Biblia, katika utabiri wake wote?`