---
title:  Kuja kwa Mwana wa Adamu
date:  05/09/2024
---

`Soma Marko 13:24-32. Tukio gani kubwa linaelezewa hapa?`

Si tukio lingine bali kurudi kwa Yesu Kristo katika utukufu, likitanguliwa na ishara katika jua, mwezi, na nyota. Agano Jipya limejaa unabii unaoelekeza katika tukio hili la ajabu. Mtume Paulo analielezea kwa kina katika 1 Wathesalonike 4:13-18, anapowazungumzia wale waliolala katika Kristo kufufuliwa na kunyakuliwa pamoja na watakatifu walio hai ili kumlaki Kristo hewani. Katika 1 Wakorintho 15 mtume anazungumza kwa undani juu ya ukweli wa ufufuo wa wafu, utaotokea wakati wa kurudi kwa Kristo.

Petro anaielezea siku hiyo kuu pia katika 2 Petro 3:3-13, akieleza kwamba Bwana hakawii kuitimiza ahadi Yake bali anataka watu wote waifikilie toba. Na Ufunuo una maelezo ya wazi juu ya kurudi kwa Kristo (tazama Ufu. 1:7, Ufu. 6:12-17, Ufu. 14:14-20, na Ufu. 19:11-21). Mafundisho thabiti ya Agano Jipya ni kwamba kurudi kwa Kristo litakua tukio binafsi, halisi la kuonekana na kusikika. Kila mtu atamwona atakapokuja.

Hata hivyo, Yesu anamaanisha nini anaposema “kizazi hiki” na “siku ile” au “saa ile”? Maneno haya yamesumbua watu wengi kwa sababu ni wazi kizazi ambacho Yesu alizungumza nacho kimekufa muda mrefu.

Majibu kadhaa ya aya hii yamependekezwa. Wengine wanatoa hoja kwamba neno “kizazi” linaweza kurejelea jamii ya watu, katika kisa hiki cha Wayahudi. Hiyo ni kusema kwamba jamii ya Wayahudi isingeangamia kabla Kristo hajarudi. Jibu lingine ni kuzungumzia kizazi cha watu wanaoona ishara zote zikitimizwa kama wale ambao hawatapita kabla ya kurudi kwa Kristo.

Lakini jibu rahisi zaidi ni kutambua kwamba katika Marko 13:30 Yesu anatumia neno “hiki” kama katika “kizazi hiki,” na katika Marko 13:32 neno “ile” kama katika “siku ile na saa ile.” Katika Marko 13, neno “hiki” (houtos, hautē, touto) linatokea zaidi katika aya ya 1-13, kabla ya uharibifu wa Yerusalemu. Neno linaloainisha sehemu ya mwisho ya sura.

Hivyo, inaelekea kwamba “kizazi hiki” kinarejelea kizazi cha karne ya kwanza, kilichoona kuharibiwa kwa Yerusalemu, kama Marko 13:30 inavyoeleza. Hata hivyo, Marko 13:32 inarejelea kuja kwa Kristo mara ya pili, tukio ambalo bado ni la wakati ujao na lilikuwa mbali zaidi na karne ya kwanza. Kwa hiyo Marko 13:32 inatumia neno “ile” kuzungumzia matukio yaliyo mbali zaidi na karne ya kwanza.