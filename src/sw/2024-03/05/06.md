---
title:  Aina Tofauti ya Masihi
date:  01/08/2024
---

`Soma Marko 6:34-52. Yesu na wanafunzi Wake walikabiliwa na tatizo gani, na lilitatuliwaje?`

Baada ya wanafunzi kurudi kutoka katika utume wao, wanaenda pamoja na Yesu hadi eneo la mbali katika pwani ya mashariki ya Bahari ya Galilaya ili kupumzika. Lakini umati mkubwa wa watu 5,000 unafika katika eneo lililo kabla yao. Yesu anaona kwamba wao ni kama kondoo wasio na mchungaji. Anawafundisha siku nzima.

Jioni wanafunzi wanapendekeza kuuruhusu umati huu kuondoka kwenda kutafuta chakula, lakini Yesu anawaambia waulishe umati. Mazungumzo yanayofuata ya (Marko 6:35—38) yanaeleza kwamba wanafunzi wanafikiri kwa namna ya kibinadamu kuhusu jinsi ya kutatua tatizo. Hata hivyo, Yesu anatatua tatizo hilo kwa kuulisha kimuujiza umati mkubwa kwa mikate mitano na samaki wawili tu.

Sifa za kisa hiki zinaunga mkono dhana maarufu ya Masihi katika siku za Yesu. Matarajio yalikuwa kwamba Masihi angewakomboa Israeli kutoka kwa adui zake na kuleta haki na amani. Idadi kubwa ya wanaume katika mazingira ya jangwani wangeishi kwa hila/stadi za kijeshi za uasi (linganisha na Yohana 6:14, 15; Matendo 21:38).

Wazo hilo linaimarishwa kwa kurejelea kwa Yesu kuwaona watu kama “kondoo wasio na mchungaji,” sehemu ya nukuu toka Hesabu 27:17, ambapo Musa anamwomba Mungu achague kiongozi wa Israeli baada yake. Uchaguzi huu wa maneno kuhusu mchungaji kwa ajili ya watu wa Mungu unaonekana mahali pengine katika Agano la Kale, hasa kwa kurejelea Israeli kukosa kiongozi au mfalme (linganisha na 1 Fal. 22:17; 2 Nya. 18:16; Eze. 34:5, 6).

Hata hivyo, Yesu hafikii matarajio yao ya uongo. Badala yake, anawaondoa wanafunzi Wake na kuruhusu umati uondoke. Na, badala ya kuongoza uasi dhidi ya Rumi, anafanya nini? Anaenda mlimani ili kuomba—si kile watu walichokuwa wakitazamia.

Badala ya mtazamo wa watu wengi juu ya Masihi kama mfalme anayewakomboa Israeli, anakuja kuwakomboa watu kutoka katika utumwa wa dhambi. Kutembea Kwake juu ya maji kunawaonesha wanafunzi kwamba Yeye kwa hakika ni Bwana wa asili. Lakini haji kutawala bali kutoa uhai Wake uwe fidia ya wengi (Marko 10:45).

`Kisa hiki kinapaswa kutuambia nini kuhusu kwa nini ufahamu sahihi wa unabii ni muhimu? Ikiwa ufahamu wa uongo wa kuja kwa Kristo mara ya kwanza ulisababisha maafa kwa wengine, ufahamu wa uongo ungewezaje kufanya vivyo hivyo zaidi kwa wengine kuhusiana na kuja Kwake Mara ya Pili?`