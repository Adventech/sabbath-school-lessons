---
title:  Kutuliza Dhoruba
date:  28/07/2024
---

`Soma Marko 4:35-41 Nini kinatokea katika kisa hiki, na masomo gani tunaweza kuyachukua kutoka kwacho kuhusu Yesu ni nani?`

Mwanzoni mwa Marko 4, Yesu anaingia katika mashua ili kufundisha umati wa watu kando ya bahari. Katika Marko 4:10–12, inaonekana huenda alitoka kwenye mashua na kuzungumza na wanafunzi faraghani. Sasa, baada ya siku ndefu ya kufundisha, wanafunzi wanamchukua Yesu kwenda mashuani “vile vile alivyo,” kwa maneno mengine, akiwa amechoka sana. Mara moja analala juu ya mto wa mashua, ambao ungekuwa nyuma ya mashua. Dhoruba kubwa inatokea ziwani na mashua iko katika hatari ya kuzama wakati wanafunzi wanamwamsha. Cha ajabu, Yesu anaamuru upepo na mawimbi kukoma. Kunakuwa na shwari kuu juu ya bahari. Inaelekea wanafunzi wanaogopa sana udhihirisho huu wa uweza wa Mungu.

`Soma Zaburi 104:1—9. Taswira ya Yahweh hapa inalinganishwaje na Kristo kutuliza dhoruba?`

Kisa katika Marko 4:35—41 kinapatana na mpangilio wa kawaida wa kibiblia, ule wa “udhihirisho wa Mungu’’—kujitokeza kwa Mungu au mmoja wa malaika Zake. Sifa tano ni za kawaida kwa matukio haya:

_(1) udhihirisho wa uweza wa Mungu,_

_(2) hofu ya kibinadamu,_

_(3) amri, “Usiogope,”_

_(4) maneno ya ufunuo ambayo kwayo Mungu au malaika alitokea;_

_(5) mwitikio wa mwanadamu kwa ufunuo._

Nne kati ya tano zipo katika kisa hiki—kutuliza dhoruba ni udhihirisho wa uweza wa Mungu, hofu ya wanafunzi ni hofu ya kibinadamu. Swali “Mbona mmekuwa waoga?” ni “Usiogope.”’ Swali la wanafunzi, “Ni nani huyu, basi?” ni mwitikio wa mwanadamu. Kinachokosekana ni maneno ya ufunuo. Maelezo haya yanayokosekana yanatumika katika Wazo kuu la Ufunuo/Siri linalopenya katika kitabu kizima ambapo ukweli kuhusu Yesu utadhihirika. Hapa swali la wanafunzi “Ni nani huyu, basi, hata upepo na bahari humtii?” linamsukuma msomaji kujaza jibu la maneno yanayokosekana ya ufunuo—Yeye ni Mwana wa Mungu, Bwana Mwenyewe.

`Fikiria juu ya uweza wa Mungu. Unawezaje kujifunza kutegemea uweza huu na kuutumaini katika mambo yote maishani mwako?`