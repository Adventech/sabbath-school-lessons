---
title:  Je, Unaweza Kusikia Sauti ya Kunong’ona Zaidi ya Kelele?
date:  29/07/2024
---

`Soma Marko 3:1-20. Tunaweza kujifunza nini kuhusu pambano kuu kutokana na simulizi hii ya kushangaza na, tena, kuhusu uweza wa Yesu?`

Ikiwa usiku uliotangulia kwenye ziwa ulikuwa usiosahaulika, kuwasili katika nchi ya Wagerasi asubuhi iliyofuata kulivutia vile vile. Historia ya mtu mwenye pepo mchafu imeelezewa kwa undani wa kuhuzunisha sana. Akijitenga na vizuizi vyote, aliishi makaburini na kujikata-kata kwa mawe. “Hakuna mtu aliyekuwa na nguvu za kumshinda” (Marko 5:4)—kisha akakutana na Yesu.

Mtu huyo alimkimbilia Yesu—hakuna maelezo kuhusu wanafunzi (pengine walikimbia). Yule mtu alipomkaribia Yesu, alianguka chini mbele Zake. Maneno “akamsujudia” yanatafsiri kitenzi cha Kiyunani proskyneō, ambacho kwa kawaida kinatafsiriwa “kuabudu.” Inaonekana mtu huyo alitambua kwamba Yesu alikuwa Mtu fulani ambaye angeweza kumsaidia. Lakini alipofungua kinywa Chake, pepo wachafu waliokuwa ndani yake walimpazia sauti Yesu, ambaye angeweza kusikia ombi la kunong’ona la mtu huyo la msaada kuliko kelele za pepo wachafu. Walipoomba waachiliwe waingie katika kundi la nguruwe, Yesu aliwaruhusu wawaingie nguruwe. Kundi lote la nguruwe wapatao elfu mbili, lilishuka haraka kuvuka ukuta na kuzama majini. Lilikuwa janga la kifedha kwa wamiliki.

Kinachoshangaza ni kwamba pepo walijua hasa Yesu alikuwa nani, na pia walijua kutokuwa kwao na uwezo mbele Zake, ndiyo maana “wakamsihi” mara mbili (Marko 5:10, 12) kufanya kile walichoomba. Kwa wazi, walijua uweza Wake juu yao.

Kisa hiki kina sifa mbili muhimu zaidi. Kwanza, kimejazwa na vitu vilivyo najisi/vichafu au unajisi kwa taratibu za kidini kwa mujibu wa sheria ya Agano la Kale. Makaburi na wafu vilikuwa najisi (Hes. 19-11, 16). Kumwaga damu kunamfanya mtu kuwa najisi (Mambo ya Walawi 15). Nguruwe walikuwa najisi (Mambo ya Walawi 11:7).

Lakini, sifa ya pili, inayozidi maelezo haya ya unajisi ni vita vinavyoenda mbele na nyuma kati ya nguvu za wema na uovu. Yesu anafukuza pepo (alama mbili kwa Yesu), pepo wanawaua nguruwe (alama mbili kwa Shetani). Watu wa mjini wanamwomba Yesu aondoke (alama mbili kwa Shetani), lakini Yesu anamrudisha mtu aliyeponywa kama shahidi Wake (alama tatu kwa Yesu). Kwa namna fulani mtu huyu alikuwa mmisionari asiyetarajiwa, lakini bila shaka alikuwa na kisa cha kustaajabisha cha kusimulia.

`Unaweza kupata tumaini gani kutokana na kisa hiki kuhusu uweza wa Yesu kukusaidia katika jambo lolote unalopambana nalo?`