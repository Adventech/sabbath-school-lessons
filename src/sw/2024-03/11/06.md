---
title:  Wewe ni Nani?
date:  12/09/2024
---

`Soma Marko 14:60-72 . Linganisha jinsi Yesu alivyoitikia matukio tofauti na jinsi Petro alivyofanya. Tunaweza kujifunza masomo gani kutokana na tofauti hizo?`

Marko 14:53-59 inaelezea Yesu akiletwa kwenye baraza kuu la Wayahudi (Sanhedrin) na sehemu ya kwanza ya mashtaka. Ni jambo lisilofaa/lisilo na maana. Tena na tena viongozi wanajaribu kushikilia mashtaka yao dhidi ya Yesu. Mwandishi wa Injili anaeleza jinsi ushahidi ulivyokuwa wa uongo na ambavyo mashahidi hawakupatana.

Hatimaye, kuhani mkuu anasimama na kuzungumza na Yesu moja kwa moja. Mwanzoni Yesu hajibu. Lakini hatimaye kuhani mkuu anamwapisha mbele za Mungu (tazama Mt. 26:63) na kuuliza swali la moja kwa moja kama Yeye ndiye Masihi. Yesu anakiri waziwazi kwamba Ndiye, kisha anarejelea Danieli 7:13, 14 kuhusu Mwana wa Adamu kama aliyeketi mkono wa kuume wa Mungu na akija na mawingu ya mbinguni. Hili ni jambo gumu/kubwa sana kwa kuhani mkuu, ambaye anararua mavazi yake na kutoa hukumu ya Yesu, ambayo baraza linatoa mara moja. Viongozi wanaanza kumfedhehesha Yesu kwa kumtemea mate, kumfunika uso, kumpiga na kumtaka atoe unabii.

Yesu akiwa ndani akishtakiwa na kutoa ushuhuda wa kweli, Petro yuko nje akitoa ripoti ya uongo. Hiki ni kisa cha sita na cha mwisho kinachodakiza katikati ya kisa kingine katika Marko. na hapa jambo

la kushangaza linakuwa wazi hasa. Hapa kuna wahusika wawili wanaofanana, Yesu na Petro, wakifanya matendo tofauti. Yesu anatoa ushuhuda wa kweli, Petro anatoa wa uongo. Mara tatu Petro anakabiliwa na mjakazi na watu wanaosimamia karibu na kila wakati anakana ushirika na Yesu, hata analaani na kuapa katika mchakato huo.

Ni wakati huu ambapo jogoo anawika mara ya pili, na Petro anakumbuka ghafla unabii wa Yesu kwamba angemkana Bwana wake mara tatu usiku uo huo. Anachanganyikiwa na kulia. Hapa kuna jambo la kushangaza zaidi—mwisho wa mashtaka Yake, Yesu anafunikwa uso na kupigwa na kuamriwa “kutabiri!” Wazo lilikuwa ni kumdhihaki kwa vile hakuweza kuona ni nani aliyempiga. Hata hivyo, wakati uo huo wanapofanya hivyo, Petro anamkana Yesu akiwa chini behewani, akitimiza moja kati ya unabii wa Yesu. Kwa hiyo, kwa kumkana Yesu, Petro anadhihirisha kwamba Yesu Ndiye Masihi.

`Ni maneno gani ya tumaini ungempa mtu ambaye, ingawa anataka kumfuata Yesu, anashindwa kufanya hivyo nyakati fulani? Ni nani kati yetu ambaye, nyakati fulani, hajashindwa kufuata kile tunachojua Yesu anataka?`