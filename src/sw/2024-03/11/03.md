---
title:  Chakula cha Jioni cha Mwisho
date:  09/09/2024
---

`Soma Marko 14:22-31 na Kutoka 24:8. Ni Umuhimu gani mkubwa wa imani ya Kikristo unapatikana katika simulizi hili?`

Marko 14:12 inaeleza kwamba hii ni siku ya kwanza ya mikate isiyotiwa chachu, wakati mwana-kondoo wa Pasaka alipotolewa dhabihu. Mlo huo ulikuwa siku ya Alhamisi jioni.

Katika Chakula cha Jioni cha Mwisho, Yesu anaanzisha ibada mpya ya ukumbusho. Ni kipindi cha mpito kutoka kusherehekea Pasaka ya Kiyahudi na inahusishwa moja kwa moja na kutoka kwa Israeli Misri na kuwa watu wa Mungu wa agano huko Sinai. Katika kutiwa muhuri kwa agano, katika Kutoka 24:8, Musa anawanyunyizia watu damu ya dhabihu na kusema, “Hii ndiyo damu ya agano alilofanya BWANA pamoja nanyi katika maneno haya yote” (Kutoka 24:8).

Inashangaza kwamba katika Meza ya Bwana, ambayo Yesu anaianzisha hapa, hakuna mwana-kondoo anayetumiwa katika mlo wa Pasaka. Hiyo ni kwa sababu Yesu ni Mwana-Kondoo wa Mungu (linganisha na Yn. 1:29). Mkate wa Meza ya Bwana unawakilisha mwili Wake. Agano Jipya (linganisha na Yer. 31:31-34) limetiwa muhuri kwa damu ya Yesu na kikombe kinawakilisha hili. Anasema, “Hii ndiyo damu yangu ya agano, imwagikayo kwa ajili ya wengi" ” (Marko 14:24).

Kisha, katikati ya haya yote, Yesu anatabiri kwamba wanafunzi Wake wote watamwacha. Anadondoa Zekaria 13:7, inayozungumzia upanga kumpiga mchungaji na kondoo kutawanyika. Yesu Ndiye mchungaji, na wanafunzi Wake ni kondoo. Ni ujumbe mzito na wa kuvunja moyo. Lakini Yesu anaongeza neno la tumaini, akirudia utabiri wa ufufuo Wake. Lakini anaongeza kwamba atawatangulia wanafunzi kwenda Galilaya. Utabiri huo utarejelewa na kijana katika kaburi la Yesu, katika Marko 16:7, na hivyo una uzito wa pekee hapa.

Lakini haya yote ni magumu sana kwa wanafunzi kuyakubali, hasa Petro, ambaye anabisha kwamba kila mtu anaweza kukunguwazwa, lakini yeye hatakunguwazwa. Hata hivyo, Yesu anaendelea na lugha nzito na kutabiri kwamba Petro atamkana mara tatu kabla ya jogoo kuwika mara mbili. Utabiri huo utakuwa na jukumu muhimu katika tukio la kushtakiwa kwa Yesu na kukana kwa Petro; kwa hivyo, pia una jukumu muhimu hapa.

`Unaweza kujifunza nini kutokana na nyakati zozote ulizomwahidi Mungu kwamba ungefanya au usingefanya jambo fulani na kuishia kufanya au kutolifanya hata hivyo?`