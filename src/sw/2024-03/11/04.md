---
title:  Gethsemane
date:  10/09/2024
---

`Soma Marko 14:32-42. Yesu aliomba nini akiwa Gethsemane na ombi lilijibiwaje?`

Wakiondoka katika mji wa Yerusalemu wenye kuta walikokula Pasaka, Yesu na wanafunzi Wake wanavuka Bonde la Kidroni kwenda bustanini katika miteremko ya Mlima wa Mizeituni. Jina Gethsemane linamaanisha shinikizo la mafuta, ikidokeza kwamba kulikuwa na shinikizo la kuchakata mafuta ya mizeituni karibu na eneo hilo. Mahali hasa hapajulikani kwa sababu Warumi walikata miti yote katika Mlima wa Mizeituni wakati wa kuzingirwa, katika mwaka wa 70 B.K.

Yesu anapoingia bustanini, anawaacha wanafunzi Wake hapo na kwenda mbele zaidi pamoja na Petro, Yakobo na Yohana. Lakini hatimaye anawaacha hawa watatu vilevile na kuendelea mbele peke Yake. Umbali huu wa eneo unaashiria kwamba Yesu anazidi kutengwa na kuwa peke Yake anapokabiliana na mateso Yake yanayokuja.

Yesu anaomba kikombe cha mateso kiondolewe, lakini ikiwa tu ni mapenzi ya Mungu (Marko 14:36). Anatumia neno la Kiaramu Abba, " ambalo Marko analitafsiri kama “Baba.” Neno hilo halimaanishi “Baba,” kama wengine walivyopendekeza. Neno lililotumiwa na mtoto kumwita baba Yake lilikuwa abi (_tazama Raymond E. Brown, The Death of the Messiah, Anchor Bible Reference Library (New York: Doubleday, 1994), vol. 1, uk. 172, 173_), Hata hivyo, kutumiwa kwa neno Abba, “Baba,” kunabeba uhusiano wa karibu wa kifamilia, ambao haupaswi kupunguzwa.

Yesu anachoomba ni kuondolewa kwa kikombe cha mateso. Lakini anajisalimisha kwa mapenzi ya Mungu (linganisha na Sala ya Bwana, Mt. 6:10). Inakuwa dhahiri katika sehemu iliyosalia ya Masimulizi ya Mateso ya Yesu Kristo kwamba jibu la Mungu kwa ombi la Yesu ni “Hapana.” Hatakiondoa kikombe cha mateso, kwa sababu kupitia uzoefu huo wokovu unatolewa kwa ulimwengu.

Unapokabiliwa na taabu, inatia shime kuwa na marafiki wanaokutegemeza. Katika Wafilipi 4:13, Paulo anazungumzia kuyaweza mambo yote katika Yeye atutiaye nguvu. Wengi husahau Wafilipi 4:14, mtume anapoanza, “Lakini.” Inasomeka hivi; “Lakini mlifanya vyema, mliposhiriki nami katika dhiki yangu.” Hiki ndicho Yesu alichotamani kule Gethsemane. Mara tatu alikuja kutafuta faraja kutoka kwa wanafunzi Wake. Mara tatu walikuwa wamelala. Mwishoni, anawaamsha waende pamoja Naye kukabiliana na majaribu. Yuko tayari; wao hawako tayari.