---
title:  Kusulubiwa
date:  17/09/2024
---

`Soma Marko 15:21-38. Ni Kejeli gani ya kutisha na ya kuhuzunisha, inayoonekana katika aya hizi?`

Katika hatua hii ya Simulizi ya Mateso, Yesu ni mhanga mkimya, anayeamrishwa na watu waliodhamiria kuhakikisha kuwa anakufa. Katika kitabu hiki chote cha Injili, hadi kukamatwa Kwake, alitawala mambo yote. Sasa anafanya anavyoamriwa. Ingawa alikuwa mhubiri imara mwenye kuzungukazunguka, kipigo alichokipata na kukosa chakula na usingizi, vilimdhoofisha kiasi ambacho mtu mgeni alipaswa kubeba msalaba Wake.

Msalabani mavazi Yake yaliondolewa na kuwa mali ya askari, ambao walipiga kura kuona yatakuwa ya nani (linganisha na Zab. 22:18). Kusulubiwa ilikuwa ni njia ya kuua isiyomwaga damu. Misumari iliyotumika kumshikilia mtu msalabani (linganisha na Yn. 20:24-29) inaelekea ilipigiliwa kupitia kifundo cha mkono chini ya kiganja ambapo hakuna mishipa mikuu ya damu inayopita. (Katika Kiebrania na Kiyunani, neno “mkono” linaweza kurejelea mkono na kigasha.) Kiganja cha mkono chenyewe hakina miundo imara inayoweza kubeba uzito wa mwili wakati wa kusulubiwa. Neva ya kati inapita katikati ya kigasha na inaweza kuvunjwa na misumari, na kusababisha maumivu makali juu ya mkono. Kupumua kulikuwa kwa shida. Ili kuweza kupumua vizuri, mhanga wa kusulubiwa alilazimika kusukuma kwa nguvu miguu yao iliyopigiliwa misumari na kukunja mikono yao, na kusababisha maumivu makali tena. Uchovu wa kukosa hewa ulikuwa moja ya vyanzo vinavyowezekana vya kifo.

Yesu alipata dhihaka nyingi na fedheha wakati wa kusulubiwa Kwake. Injili ya Marko ina wazo la ufunuo/usiri ambalo kwa kawaida Yesu anataka ukimya kuhusu Yeye ni nani. Kwa hiyo, majina yanayohusiana na Kristo kama vile “Bwana,” “Mwana wa Mungu,” “Kristo” hayaonekani mara nyingi katika simulizi.

Kipengele hiki kinabadilika msalabani. Hawezi kufichwa. Inashangaza kwamba ni viongozi wa kidini wanaotumia majina haya kumdhihaki Yesu. Ni jinsi gani watu hawa wanajihukumu wenyewe!

Moja ya kauli zao za dhihaka ni dhahiri. Katika Marko 15:31 wanasema, “ “Aliponya wengine; hawezi kujiponya mwenyewe.” Ili kutoa hoja yao kuhusu kutokujiweza Kwake msalabani, wanaeleza kwamba aliwasaidia wengine (kitenzi cha Kiyunani kinaweza kumaanisha “ okoa,” “ponya,” “saidia”). Hivyo, cha kushangaza, wanakubali Yeye ni Mwokozi. Kinaya kinaenda mbali zaidi—sababu kwa nini hakujiokoa, au asingejiokoa, ilikuwa ni kwa sababu pale msalabani alikuwa Anawaokoa wengine.

`Soma Yohana 1:1-3, kisha ufikirie ambacho kifungu hiki kinatuambia kuhusu Yesu, Yesu yule yule anayesulubiwa hapa katika Marko. Tunaelewaje kile kifo cha Kristo kinachomaanisha kwetu?`