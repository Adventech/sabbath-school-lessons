---
title:  Kuachwa na Mungu
date:  18/09/2024
---

`Soma Marko 15:33-41. Ni maneno gani ya pekee ya Yesu msalabani katika Marko? Kifo cha Kristo kinamaanisha nini hasa kwetu sote?`

Injili ya Marko inawasilisha msalaba kama mahali pa giza sana, kimwili na kiroho pia. Giza lisilo la kawaida lilishuka Kalvari kuanzia saa sita mchana siku hiyo ya Ijumaa hadi karibu saa 9 mchana. “Na ilipokuwa saa sita, palikuwa na giza juu ya nchi yote, hata saa tisa” (Marko 15:33).

Maneno ya Yesu pale msalabani yanaitwa “Kilio cha Kuachwa” anapoomba, akimlilia Mungu, anauliza kwa nini ameachwa. Ananukuu kutoka katika Zaburi 22:1. Rejea zingine za zaburi hiyo hiyo zinatokea katika Marko 15:24 na 29, kuonesha kwamba Maandiko yanatimizwa katika kifo cha Yesu. Hata katika njama mbaya za wanadamu, mapenzi ya Mungu yanatimizwa.

Maneno ya Yesu msalabani yanaandikwa kwa lugha ya Kiaramu pamoja na tafsiri yake. Maneno “Mungu wangu, Mungu wangu” ni Eloi, Eloi katika aya hii (tafsiri ya Kiaramu 'elahi). Ingekuwa rahisi kumsikia Yesu akimwita Eliya (Kiaramu 'eliyyah inayomaanisha “Mungu Wangu ni YHWH”). Hili ndilo kosa ambalo baadhi ya watazamaji wanafanya. Kinachostaajabisha kuhusu aya hii ni ufanani wake na ubatizo wa Yesu, katika  Marko 1:9-11.

| Ubatizo: Marko 1:9-11 | Msalaba: Marko 15:34-39 |
| --- | --- |
| Yohana anambatiza Yesu | Ubatizo wa Yesu (linganisha na Marko 10:38) |
| Yohana mfano wa Eliya; tazama Marko 9:11-13 | Kumwita Eliya |
| Mbingu zinafunguka | Pazia linapasuka |
| Roho (*pneuma*) | Yesu akatoa roho (*expneo*) |
| Sauti ya Mungu ‘’Mwanangu mpendwa’’ | Akida anasema "Mwana wa Mungu" |

Kile ufanani huu unachoashiria ni kwamba ubatizo wa Yesu katika Marko 1 ndio mwanzo wa huduma Yake, kama ilivyotabiriwa katika Danieli 9:24-27, kinachotokea katika Marko 15 msalabani ni kilele, au lengo la huduma Yake, anapokufa kama fidia ya wengi (Marko 10:45). Kifo cha Yesu msalabani pia kinatimiza sehemu ya unabii wa Danieli 9:24-27. Kupasuka kwa pazia la hekaku (Marko 15:38) kunaelekeza katika utimilifu wa mfumo wa kafara za wanyama, mfano unapokutana na halisi, na awamu mpya ya historia ya wokovu inaanza.

`Hata licha ya njama ovu za wanadamu, makusudi ya Mungu yalitimizwa. Kwa nini hili linapaswa kutusaidia kujifunza kwamba, bila kujali kile kinachotokea karibu nasi, bado tunaweza kumwamini Mungu na kujua kwamba wema Wake hatimaye utashinda?`