---
title:  Kulazwa Kaburini Kupumzika
date:  19/09/2024
---

`Soma Marko 15:42-47. Ni nini umuhimu wa kuingilia kati kwa Yusufu wa Arimathaya, hasa kwa sababu wanafunzi wote wa Yesu hawakuwepo?`

Baada ya mfululizo wa matukio yo yote, ndivyo mambo “ya kawaida” zaidi yanavyotokea baadaye. Kwanza, watu waliokufa daima wanapaswa kuzikwa. Lakini mambo kadhaa katika yanayofuata yanagusa sana kiroho na mengine ni muhimu sana kihistoria.

Katika aya hii, Yusufu wa Arimathaya anaonekana kwa mara ya kwanza na ya mwisho katika Injili ya Marko. Alikuwa mwanabaraza mwenye kuheshimiwa wa baraza kuu la Kiyahudi (Sanhedrin) na mmoja wa wale wanaoitwa “wenye uwezo mijini (_elimu, mali, ushawishi_).” Kama tajiri na mwenye kuheshimika, alikuwa anapatana na liwali, jambo linaloelezea jinsi ambavyo angeweza kuthubutu kumwendea Pilato na kuuomba mwili wa Yesu. Ni jambo lenye mguso kwamba mwanabaraza alivutiwa sana kumzika Yesu. Wakati uo huo, wanafunzi wa Yesu aliowaamini walikuwa wapi katika haya yote?

Jambo moja la kihistoria lenye umuhimu mkubwa hapa ni uthibitisho wa kifo cha Yesu. Marko 15:43 inaelezea kuomba kwa Yusufu mwili wa Yesu. Lakini Pilato alishangazwa kusikia kwamba Yesu alikuwa amekwisha kufa (Marko 15:44). Kwa hiyo, alimwita akida aliyesimamia kusulubiwa na kumwuliza kama Yesu alikuwa amekwisha kufa. Yule akida akathibitisha kwamba ndivyo ilivyokuwa.

Hili ni muhimu kwa sababu ya madai ya baadaye ya wengine kwamba Yesu hakufa msalabani bali alizimia tu. Ushuhuda wa akida kwa liwali wa Kirumi unapinga moja kwa moja dai hilo. Hata hivyo, Warumi walijua jinsi ya kuwaua wahalifu.

Yusufu alileta sanda ya kitani ili kumfunga Yesu na kuulaza mwili Wake katika kaburi lililochongwa kwenye mwamba. Kaburi hili lilikuwa kubwa kiasi cha kutosha kuingia ndani (Marko 16:5). Pamoja na Yusufu, mwandishi wa kitabu hiki cha Injili anawataja wanawake wawili walioona mahali hapo—Mariamu Magdalene na Mariamu, mamaye Yakobo. Wawili hawa, pamoja na Salome, walitazama kwa mbali kusulubiwa kwa Yesu; wote watatu wataenda kaburini Jumapili asubuhi kwa kusudi la kukamilisha kazi yao ya kumpaka Yesu manukato (Marko 16:1).

Kwa nini wanawake hawa watatu wanatajwa? Watakuwa mashahidi wa kaburi lililo tupu katika Marko 16, na hivyo ni mashahidi muhimu wa ufufuo wa Yesu.

`Inashangaza kiasi gani kwamba wafuasi wa Yesu “hawaonekani” wakati mtu wa baraza la Sanhedrin, baraza lile lile lililomhukumu Yesu, anakuwa “shujaa” hapa. Tunawezaje kuwa na hakika kwamba, katika nyakati muhimu, hatukosekani, pia?`