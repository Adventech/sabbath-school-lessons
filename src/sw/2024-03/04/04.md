---
title:  Sababu za Kutumia Mifano
date:  23/07/2024
---

`Soma Marko 4:10-14. Kwa nini Yesu alifundisha kwa mifano?`

Usomaji wa juu juu wa aya hizi unatoa wazo kwamba Yesu alifundisha kwa mifano ili watu wa nje/wageni wasielewe. Lakini mtazamo kama huo haufanani na matendo ya Yesu mahali pengine katika Marko. Katika Marko 3:5, 6, Yesu anahuzunishwa na mioyo migumu ya viongozi wa kidini. Katika Marko 3:22-30, Yesu anachukulia hoja za waandishi kwa uzito na kueleza kwa undani kwa nini wamekosea. Katika Marko 12:1—12 viongozi wa kidini wanaelewa kwamba mfano wa Yesu wa wapangaji unawahusu. Kwa hakika ni onyo la wapi njama zao dhidi Yake zinaelekea na matokeo ya kutisha yatakayofuata. Ikiwa hakuwajali, asingewaonya. Kwa hiyo, maneno ya Yesu hapa katika Marko 4 yanahitaji kuangaliwa kwa karibu zaidi ili kutambua wazo Lake ni nini. Yesu anafafanua Isaya 6:9, 10.

`Soma Isaya 6:1—13. Ni nini kinachompata Isaya hapa, na ni ujumbe gani anaopewa awapelekee Israeli?`

Isaya anamwona Mungu katika maono hekaluni, naye analemewa na utukufu wa Mungu na uchafu wake mwenyewe. Mungu anamtakasa na kumwagiza kupeleka ujumbe wa kushtua. Kama vile Marko. inaonekana kutokupatana na sehemu nyingine ya Isaya ambapo kuna starehe nyingi kwa watu wa Mungu.

Katika Isaya 6 ujumbe unakusudiwa kuwashtua watu waamke ili waziache njia zao mbaya. Katika Marko ufunguo wa kuelewa maneno ya Yesu unapatikana katika Marko 3:35. Ili kuelewa maneno na mafundisho ya Yesu, mtu lazima afanye mapenzi ya Mungu (Marko 3:35). Hili linamleta mtu huyo katika familia ya Yesu. Wale ambao tayari wameamua kwamba Yesu amepagawa pepo hawatasikia.

Hoja ya nukuu ya Yesu kutoka Isaya 6 si kwamba Mungu anawafungia watu nje, lakini kwamba mawazo yao wenyewe ya awali na ugumu wa moyo vinawazuia kuukubali ukweli unaookoa.

Ukweli huu ni dhana kuu ya mfano wa mpanzi. Kila mmoja anachagua aina gani ya udongo anayokuwa. Wote wanaamua wenyewe ikiwa watajisalimisha kwa Yesu au la. Mwishowe, kila mmoja wetu anachagua.