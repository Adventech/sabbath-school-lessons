---
title:  Taa na Pishi
date:  24/07/2024
---

`Soma Marko 4:21-23. Yesu anasisitiza nini hasa katika mfano wa taa?`

Nyumba katika sehemu hiyo ya ulimwengu katika siku za Yesu zilitofautiana ukubwa na ujenzi, zote kutegemeana na mahali na utajiri. Nyumba hizo hatimaye zilifuata mtindo wa Kiyunani wa kujengwa kuzunguka ua lakini kwa viwango tofauti vya ustaarabu. Au huenda Yesu anazungumzia nyumba ndogo za wakulima. Nyumba kubwa au nyumba ndogo, suala ni kanuni: siku moja ukweli kuhusu Yesu utafunuliwa.

Yesu anauliza maswali mawili katika Marko 4:21. La kwanza linatarajia jibu hasi—“Taa huja ili kuwekwa chini ya pishi mvunguni, sivyo?” Swali la pili linatarajia jibu chanya— “Si kuwekwa juu ya kiango, sivyo?” Yesu anawasilisha jambo lisilo na maana, karibu tukio la kuchekesha ili kueleza hoja Yake. Taa ni kwa ajili ya kutoa mwanga, vinginevyo zinapoteza kusudi lake. Marko 4:22 inafafanua mfano huo kwa kurejelea siri kuwekwa wazi. Mtu yeyote ambaye barua pepe au kompyuta yake imedukuliwa anajua kuhusu siri kuwekwa hadharani! Lakini kile Yesu anachozungumzia ni injili.

`Soma Marko 4:24, 25. Yesu anafundisha somo gani kwa kutumia mfano wa pishi?`

Katika maeneo mengi duniani, mazao mapya yanauzwa katika masoko ya wazi. Wauzaji kwa kawaida huwa na kifaa cha kupimia bidhaa wanazouza. Ni desturi ya kawaida ya wauzaji hao kuongeza kidogo zaidi kile wanachokiuza ili kumsaidia mnunuzi kuhisi anatendewa haki. Yesu anachagua jinsi wauzaji wazuri wanavyowatendea wanunuzi ili kutoa hoja kuhusu uwazi katika ukweli. Ikiwa mtu yuko wazi na anafuata nuru, atapata zaidi. Lakini akiikataa nuru, hata kile walichokuwa nacho hapo awali kitaondolewa.

`Tunawezaje kujifunza vizuri zaidi kanuni kwamba kwa kipimo tukipimacho, ndicho tutakachopimiwa? Lifikirie hili katika kushughulika kwako kote na wengine.`