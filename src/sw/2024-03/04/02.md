---
title:  Mfano wa Mpanzi
date:  21/07/2024
---

`Soma Marko 4:1–9. Udongo wa aina tofauti tofauti unafananaje, na nini huitokea mbegu inayoudondokea?`

Wakati wakisoma mifano ya Yesu katika Injili, mara nyingi watu wanataka kurukia haraka tafsiri anayoitoa Yesu. Hata hivyo, je, hilo si kusudi la visa hivi—kufundisha ukweli fulani wa kiroho kwa ajili ya maisha ya Kikristo? Ndiyo, lakini nyakati fulani, isipokuwa kwa maneno mafupi kama vile “Ufalme wa Mungu umefanana,” au “Yeye aliye na masikio ya kusikia, na asikie,” Yesu hafafanui mfano huo.

Kwa hivyo, ni vizuri kwenda pole na kukichunguza kisa chenyewe ili kupata uelekeo wa sifa zake mbalimbali za masimulizi. Kufanya hivyo kwa mfano wa mpanzi kunatoa mawazo mbalimbali. Mbegu inafanana katika kila tukio lakini huanguka kwenye aina nne tofauti za udongo. Aina ya udongo huathiri sana matokeo ya mbegu. Badala ya kisa kimoja chenye mwendelezo, mfano huo kwa hakika ni visa vinne kimoja kimoja vilivyosimuliwa hadi kukamilika katika kila mazingira. Urefu wa muda wa kukamilisha kisa huongezeka kwa kila kisa kinachofuata.

Mbegu inayoanguka njiani inaliwa na ndege mara moja. “ ‘Ikawa alipokuwa akipanda, mbegu nyingine ilianguka kando ya njia; wakaja ndege wakaila’ ” (Marko 4:4).

Mbegu inayoanguka penye mwamba inachukua siku chache au majuma kadhaa kufikia matokeo ambayo hayakufaulu, yanayojumuisha kuunguzwa na jua.

Mbegu inayoanguka kwenye udongo wenye miiba huchukua muda mrefu zaidi kufikia mwisho wake usiozaa, na kusongwa na miiba.

Mbegu inayoangukia kwenye udongo mzuri inachukua muda mrefu kuliko zote, yumkini msimu mzima wa ukuaji, kama ilivyo kawaida ya mimea.

Visa vitatu kati ya hivyo vinahusu kushindwa: cha mwisho tu ndicho kinahusu mafanikio, mazao mazuri tele. Urefu wa visa, muda mrefu zaidi kwa kila kisa kinachofuata na ukweli kwamba kisa kimoja tu kinahusu mafanikio, vyote vinalenga juu ya hatari ya kutofaulu, lakini matokeo tele ya mafanikio.

Mfano huu unaonekana kuelekeza katika gharama ya uanafunzi na hatari zinazoambatana nao, lakini thawabu kubwa ya kumfuata Yesu.

`Ni masomo gani mengine ya kiroho ambayo tunaweza kujifunza kutoka katika asili?`