---
title:  Mifano
date:  20/07/2024
---

### Somo la Juma Hili
Mk. 4:1–34, Yak. 1:21, Isa. 6:1–13, Zab. 104:12, Dan. 4:10–12.

> <p>Fungu la Kukariri</p>
> “Akawaambia, ‘Angalieni msikialo; kipimo kile mpimacho ndicho mtakachopimiwa, na tena mtazidishiwa. Kwa maana mwenye kitu atapewa, naye asiye na kitu, hata kile alicho nacho atanyang’anywa’ ” (Marko 4:24, 25).

Somo la juma hili linahusu mifano katika Marko 4. Injili ya Marko ina mifano michache zaidi kati ya vitabu vya Injili vyenye visa vinavyofanana na vinavyosimuliwa katika mfululizo unaofanana (Mathayo. Marko. na Luka).

Kwa miaka mingi wanazuoni wametoa hoja juu ya maana na tafsiri ya mifano ya Yesu: Jinsi ya kuifasiri, inachomaanisha, kwa nini Yesu aliitumia, ni aina gani ya masomo ambayo ilikusudiwa kuyafunua, na jinsi ilivyopaswa kuchukuliwa kihalisi, au kama ilikuwa ni istiari tu, na kadhalika.

Ni wazi kwamba hatutatafuta jibu la masuala haya yote katika somo la juma hili. Badala yake, tutayaangalia na, kwa neema ya Mungu, tutatoka na ufahamu wa mambo muhimu ambayo Yesu alieleza kupitia mifano hii.

Marko 4 ina mifano mitano tu—mpanzi, taa, kipimo, mbegu inayokua na mbegu ya haradali. Sehemu kubwa ya sura hii inahusu mfano wa mpanzi. Mfano huu unasimuliwa kwanza, ukifuatiwa na sababu ya kutoa mifano hiyo, na kisha tafsiri ya mfano. Mtindo huu wa hatua tatu utakuwa lengo la masomo ya Jumapili, Jumatatu, na Jumanne. Kisha mifano mingine itakuwa mada ya masomo siku ya Jumatano na Alhamisi.

_Jifunze somo la juma hili kwa maandalizi ya Sabato ya Julai 27._