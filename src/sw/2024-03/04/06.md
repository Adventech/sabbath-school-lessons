---
title:  Mifano ya Kupanda Mbegu
date:  25/07/2024
---

`Soma Marko 4:26-29. Lengo la msingi la mfano huu ni nini?`

Sehemu kubwa ya Injili ya Marko inafanana na Mathayo au Luka. au zote mbili. Lakini sivyo ilivyo kwa mfano huu. Ni wa kipekee kwa Marko. Lengo la mfano huu mfupi ni mchakato wa kukua. Yesu anaeleza kwamba hivi ndivyo ufalme wa Mungu unavyofanya kazi. Wanadamu wana sehemu ya kufanya, lakini ukuaji halisi ni kazi ya Mungu. Sio mchakato usio na mwisho. Kisa kinahitimishwa mwisho kwa ghafla kwa kukomaa kwa nafaka. Vivyo hivyo, kurudi kwa Kristo mara ya pili kutakomesha historia ya ulimwengu wetu ghafla.

`Soma Marko 4:30—32. Ni nini msisitizo muhimu wa mfano wa mbegu ya haradali?`

Mfano huu unasisitiza jinsi kitu kidogo sana kinavyokua na kuwa kitu kikubwa sana. Mbegu za haradali kwa kawaida zina kipenyo cha milimita 1 hadi 2 (inchi .039 hadi .079). Mmea unaoelezewa hapa huenda ni haradali nyeusi (Brassica nigra) yenye mbegu ndogo (zaidi ya mbegu 700 katika gramu moja). Ingawa sio mbegu ndogo zaidi ulimwenguni, ni ndogo sana, hasa kwa kulinganisha na mmea zinaozalisha, unaoweza kukua hadi kufikia urefu wa mita 3 (futi 10). Yesu asema kwamba hata ndege wanajenga viota katika matawi ya mmea wa haradali. Rejea hii ya mwisho ni dokezo la Zaburi 104:12, yenye dokezo la Danieli 4:10—12, pia. Zaburi 104 inazungumzia uweza wa Mungu katika kuumba ulimwengu, na Danieli 4 inamwakilisha Nebukadneza kama mti mkubwa ambao chini yake ulimwengu wote unapata kivuli na chakula.

Jambo muhimu ambalo Yesu anaeleza ni kwamba ufalme wa Mungu, ulioanza ukiwa mdogo sana, utakuwa mkubwa na wa kuvutia. Huenda watu katika siku za Yesu walimdharau huyu mhubiri mwenye kuzungukazunguka aliyejaa vumbi kutoka Galilaya pamoja na kundi Lake la wanafunzi, lakini muda umeonesha kwamba ufalme Wake wa neema unaendelea kupanuka ulimwenguni kote.

`“ ‘Tena habari njema ya ufalme itahubiriwa katika ulimwengu wote, kuwa ushuhuda kwa mataifa yote; hapo ndipo ule mwisho utakapokuja’ ” (Mt. 24:14). Fikiria jinsi “kanisa” lilivyokuwa wakati Yesu alipotoa utabiri huo. Kwa nini huu ni utabiri wa ajabu, hata wa kuthibitisha imani (kwetu)?`