---
title:  Mapokeo ya Wanadamu Dhidi ya Amri za Mungu
date:  04/08/2024
---

`Soma Marko 7:1-13. Ni kweli zipi muhimu zinawasilishwa hapa?`

Mtu anaweza kufikiria kwamba watoto wakisoma aya hii katika Shule ya Sabato na kurudi nyumbani kuwaambia mama zao kwamba hawahitaji kunawa mikono kabla ya kula kwa sababu Yesu alisema hivyo. Walakini, kisa hiki hakihusu usafi.

Katika siku za Yesu, watu wengi katika nchi hiyo walijishughulisha sana na usafi wa kaida za kidini. Kipindi cha katikati ya Agano la Kale na Jipya, wazo la kunawa mikono ili kudumu kuwa safi kwa kufuata kaida lilienea kwa watu wa kawaida, ingawa sheria hizi hapo awali ziliwahusu makuhani tu katika Agano la Kale (Kut. 30:17—21). Ni kwa kupatana na dhana hii kwamba viongozi wa kidini wanalalamika kwa Yesu kuhusu wanafunzi Wake.

Yesu hajibu moja kwa moja swali aliloulizwa. Badala yake, Anawatetea wanafunzi Wake kwa jibu lenye pande mbili. Kwanza, Ananukuu maneno yenye nguvu ya Isaya akilikemea taifa linalomheshimu Mungu kwa maneno, lakini ambalo moyo wake uko mbali Naye (Isa. 29:13). Nukuu kutoka katika Isaya inaendelea na shutuma za kuweka mapokeo ya wanadamu mahali pa amri za Mungu.

Sehemu ya pili ya jibu la Yesu inatofautiana na nukuu ya Isaya. Bwana anatoa dondoo ya amri ya Mungu ya mtu kuwaheshimu wazazi wake (Kut. 20:12); yaani, kuwatunza katika uzee wao na kuonesha tofauti ya hili kwa kulinganisha na desturi ya kidini ambapo mtu angeweza kutoa kitu kwa Mungu (zawadi, korbani), bado anaitumia kwa ajili yake mwenyewe, lakini hawapi wazazi wake wazee wenye shida. Mtu anaweza kufikiria tu kukutana na maneno haya, “Samahani, baba. Ningependa kukusaidia, lakini nilitoa pesa hekaluni.”’

Ni unafiki wa aina hii ambao Yesu anaushambulia bila kulegeza masharti. Wameweka mapokeo ya wanadamu juu ya Neno la Mungu na, kwa kufanya hivyo, wametenda dhambi.

Kwa hiyo jibu la swali la Mafarisayo lilikuwa nini? Jibu la Yesu linadokeza kwamba hasadikishwi kuwa kushikilia kwao kutakaswa mikono kama jambo muhimu ili kupatana na mapenzi ya Mungu. Badala yake, jibu Lake linaunga mkono kwa wazi amri za Sheria dhidi ya mapokeo ya wanadamu. (Tazama pia Mk. 1:44, Mk. 7:10-13; Mk. 10:3-8,; Mk. 12:26, 29-31.)

`Je, tunaweza kuwa na baadhi ya “mapokeo” ambayo yumkini yanapingana na kanuni za sheria ya Mungu? Ikiwa ndivyo, yanaweza kuwa nini?`