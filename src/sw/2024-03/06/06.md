---
title:  Jihadharini na Mkate Mbaya
date:  08/08/2024
---

`Soma Marko 8:11-13. Mtazamo gani wa Mafarisayo ulimsikitisha sana Yesu?`

Kwa nini asidhihirishe uweza Wake wa kiungu na kuwashawishi hawa wenye kiburi? Tatizo linarudi hadi mwishoni mwa Marko 3, ambapo Yesu anazungumzia dhambi dhidi ya Roho Mtakatifu. Ikiwa masikio ya mtu yamefungwa na macho yamefumbwa, muujiza mwingine, hata ishara kutoka mbinguni, haitasadikisha. Ungepuuzwa kama walivyofanya hapo awali. Hata miujiza haitoshi kuwasadikisha wale walioazimia kutoamini.

`Soma Marko 8:14—21. Wanafunzi walikuwa wamesahau nini, na Yesu alitoa wazo gani kutokana na hili?`

Yesu anatumia fursa hiyo kuwaonya wanafunzi dhidi ya “chachu” ya Mafarisayo na Herode (Mk 8:15), akimaanisha mafundisho yao (linganisha na Mt. 16:12).

Lakini wanafunzi hawaelewi na kufikiri kwamba Yesu anazungumzia kuepuka kununua mkate halisi. Kama ilivyo kawaida wanafunzi wanapoelewa visivyo, Yesu anawapa maelekezo. Bwana anauliza mfululizo wa maswali, ya kwanza kadhaa yasiyohitaji majibu kwa asili, akionesha kukatishwa tamaa Kwake kwamba hawajaelewa utume Wake. Maneno yake yanawakumbusha kile Anachosema katika Marko 4:10—12, kuhusu watu walio nje ambao hawaelewi. Maneno yake mazito yanalenga kuwaamsha wanafunzi kutoka katika usingizi wao wa kiroho.

Katika Marko 8:19, 20, Anauliza maswali rahisi ya ukweli kuhusu ni vikapu vingapi vya vipande walivyokusanya baada ya kuwalisha watu 5,000 (Marko 6:30-44) na pia wale 4,000 (Marko 8:1—10), yanayokusudiwa kuelezea kwamba walipaswa kuelewa kufikia sasa kwamba upungufu tu wa rasilimali si kizuizi kwa Masihi wa Bwana. Swali lake la mwisho katika Marko 8:21 halihitaji jibu kwa mara nyingine tena: “ ‘Je, bado hamjaelewa?’ ” Hata hivyo, angalia yote waliyoyaona na uzoefu walioupata tayari pamoja na Yesu.

`Tunawezaje kujifunza kufungua mioyo na akili zetu kwa uhalisi wa Mungu na kwa upendo Wake? Tafakari ushuhuda wote tuliopewa kwa ajili ya Mungu na kwa ajili ya upendo Wake, Hata hivyo, nyakati fulani, kwa nini inaonekana kuwa ni rahisi Sana kuona shaka?`