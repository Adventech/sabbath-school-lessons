---
title:  Kufurahi Katika Ufufuo
date:  22/09/2024
---

`Soma Marko 15:42-16:6. Nini kinatokea hapa, na kwa nini kisa hiki ni muhimu sana kwa simulizi ya ufufuo?`

Waandishi wote wa vitabu vya Injili wanakubali kwamba Yesu alikufa siku ambayo wanaitambulisha kama “Maandalio” ( Mt 27:62; Mk 15:42; Lk. 23:54; Yn. 19:14, 31, 42). Wengi wa wafafanuzi wa Maandiko wanaielewa hii kama rejea ya machweo ya Alhamisi hadi machweo ya ijumaa. Yesu alikufa Ijumaa alasiri na akazikwa haraka kabla ya jua kutua.

Wakati wa Sabato, Bwana alipumzika kaburini na wanafunzi wote wa Yesu walipumzika, vilevile. “Na siku ya Sabato walistarehe kama ilivyoamriwa” (Luka 23:56), tendo la ajabu sana ikiwa, kwa kweli, Yesu alikuwa amepunguza, angalau katika akili zao, wajibu wa kushika amri ya nne.

Jumamosi usiku, wanawake walinunua manukato na Jumapili asubuhi, walienda kaburini wakiwa na shauku ya kukamilisha mchakato wa kawaida wa maziko. Bila shaka, Yesu hakuwepo!

Mapema kama karne ya pili, Wakristo waliona umuhimu katika ukweli kwamba Yesu alifufuka siku ya Jumapili. Huu ukawa msingi wa utakatifu wa Jumapili. Lakini je, hivyo ndivyo Agano Jipya linavyofundisha?

`Soma Wakolosai 2:10-12. Ukumbusho wa Agano Jipya wa ufufuo wa Yesu ni nini?`

Hakuna neno lolote katika Biblia linalodokeza utakatifu wa Jumapili kama ukumbusho wa ufufuo. Kumbukumbu hiyo ni ubatizo. “Basi tulizikwa pamoja naye kwa njia ya ubatizo katika mauti yake, kusudi kama Kristo alivyofufuka katika wafu kwa njia ya utukufu wa Baba, vivyo hivyo na sisi tuenende katika upya wa uzima” (Rum. 6:4).

"Bila kujali teolojia ya uongo kuhusu ibada ya Jumapili, kama Waadventista lazima tuufurahie ufufuo wa Yesu wa Jumapili asubuhi. Yesu ameshinda mauti, na ufufuo Wake ni dhamana yetu.

`“Ahimidiwe Mungu, Baba wa Bwana wetu Yesu Kristo, ambaye kwa rehema zake nyingi alituzaa mara ya pili Ili tupate tumaini lenye uzima kwa kufufuka kwake Yesu Kristo katika wafu” (1 Pet. 1:3). Tazama uhakika aliokuwa nao Petro kuhusu ufufuo wa Yesu. Tunawezaje kuwa na uhakika huo, vilevile?`