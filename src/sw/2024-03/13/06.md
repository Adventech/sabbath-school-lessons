---
title:  Enendeni Ulimwenguni Kote
date:  26/09/2024
---

`Soma Marko 16:14-20. Yesu aliwaambia nini wanafunzi Wake alipowatokea, na maneno haya yana maana gani kwetu leo?`

Maneno ya kwanza ya Yesu kwa wanafunzi Wake yameandikwa tu katika mazungumzo yasiyo ya moja kwa moja katika Marko 16:14. Anawakemea kwa kutokuamini kwao na ugumu wa mioyo yao. Suala hili la kutoamini si tatizo la wakati wa sasa tu. Kama tulivyokwisha kuona, wanafunzi wa awali wa Yesu walipambana na suala la imani (Mt. 28:17, Yn. 20:24—29), na walikuwa pamoja na Yesu katika mwili na waliona, tena na tena, miujiza Yake.

Lakini kwa uthibitisho mbalimbali aliwadhihirishia uhalisi wa ufufuo wake, Kisha ushuhuda wao, pamoja na uthibitisho uliofanyiwa muhtasari katika somo la Jumatatu, unajenga msingi thabiti wa imani.

Kisha Yesu anawapa agizo wanafunzi Wake kupeleka injili ulimwenguni. Agizo Lake ni pana. Wanapaswa kwenda ulimwenguni kote na kutangaza injili kwa viumbe vyote. Kisha Yesu anaeleza matokeo ya kazi yao katika nyakati nzuri na za shida—waaminio wataokolewa, wasioamini watahukumiwa.

Yesu pia anaeleza ishara zitakazoambatana na kazi ya wanafunzi kutoa pepo, kusema lugha mpya, kulindwa dhidi ya madhara na kuponya wagonjwa. Baadhi ya watu wameitafsiri kimakosa Marko 16:18 kama uthibitisho kwa Wakristo kuonesha imani yao kwa kukamata nyoka wenye sumu. Hakuna tendo kama hilo la kujiamini limeamriwa hapa. Yesu anachoeleza ni ulinzi wakati mtu anajihusisha katika utume kama vile huduma ya Paulo kwa wengine, kama katika Matendo ya Mitume 28:3—6

Bila shaka, Biblia haifundishi kwamba Wakristo watalindwa siku zote dhidi ya madhara. Wakati fulani Mungu anaona inafaa kufanya muujiza ili kuendeleza kazi ya injili. Lakini wakati fulani Wakristo wanateseka kwa sababu ya ushuhuda wao. Katika hali hiyo ustahimilivu ni ishara nyingine kwa wasioamini juu ya nguvu ya imani.

Na kisha, baada ya kufanya yote aliyofanya hapa, “Akachukuliwa juu Mbinguni, akaketi mkono wa kuume wa Mungu” (Marko 16:19). Yesu alipaa ili kuketi mkono wa kuume wa Mungu, mahali pa uweza mkuu, kwa maana Yesu alikuwa amezishinda nguvu zote za uovu.

Angalia aya ya mwisho. Ingawa walienda “kotekote” wakihubiri injili, hawakuenda peke yao. “Bwana akitenda kazi pamoja nao na kulithibitisha lile neno kwa ishara zilizofuatana nalo, Amina” (Marko 16:20) Alikuwa pamoja nao wakati huo, na anaahidi kuwa nasi sasa tunapoendelea na kazi waliyoianza.

`"Mimi nipo pamoja nanyi siku zote, hata ukamilifu wa dahari" ( Mt 28:20). Ni faraja kiasi  gani tunaweza na tunapaswa kupata  kutokana na ahadi hii tunapotafuta, pia, kutangaza injili "kotekote"?`