---
title:  Kumtokea Mariamu na Wengine
date:  25/09/2024
---

`Soma Marko 16:9-20. Aya hizi zinaongeza nini katika kisa cha ufufuo?`

Karibu Marko 16:9-20 yote ina ufanani na aya hizi na zingine katika Agano Jipya—Mariamu Magdalene kaburini akimwona Yesu (Mi. 28:1, 9, 10; Yn. 20:14-18 ; linganisha na Lk. 8:2); wanafunzi wawili wanamwona mashambani (Lk. 24:13-35) wale kumi na mmoja wanapewa agizo la utume (Mt. 28:16-20, Lk. 24:35-49, Yn. 20:19-23).

Mtu wa kwanza kumwona Yesu akiwa hai alikuwa Mariamu Magdalene (Yn 20:11-18). Wanawake wengine walimwona Yeye pia ( Mt. 28:8-10 ). Ni muhimu kwamba watu wa kwanza kumwona Bwana aliyefufuka walikuwa wanawake. Kwa sababu wanawake katika ulimwengu wa kale hawakupewa hadhi ya juu kama mashahidi, ikiwa kisa kilikuwa kimetungwa, ingeelekea zaidi kuwataja wanaume kama mashahidi wa kwanza. Lakini si wanaume, si wale Kumi na Moja, bali mwanamke. Anaenda kuwaambia wanafunzi habari njema, lakini, haishangazi, hawaamini ushuhuda Wake, huenda ni kwa sababu ulionekana kuwa wa ajabu na pia, kwa bahati mbaya, kwa sababu Mariamu alikuwa mwanamke.

Watetezi wa kisa cha ufufuo wa Yesu wametumia ukweli huu, ule wa wanawake kuwa watu wa kwanza kumwona Yesu, kama uthibitisho wenye nguvu wa ukweli wa kisa hicho.

`Nini kinatokea katika Marko 16:14 kisicho na maana ikiwa kisa hiki kilikuwa uzushi tu?`

Bila shaka, kama wangetunga kisa, kwa nini wangefanya waonekane wabaya sana? Yesu alilazimika kuwakemea kwa ajili ya “ugumu wa mioyo” yao. Masimulizi ya Injili, tangu wakati wa kukamatwa Kwake hadi kuonekana Kwake baada ya ufufuo, yanawaelezea wafuasi wa Yesu kwa namna mbaya sana—kukimbia, kukana, kutoamini na kadhalika. Hili lisingekuwa na maana kama kisa kilibuniwa.

Kinyume chake, uenezaji wao wa baadaye kwa ujasiri na uthabiti kuhusu Kristo aliyefufuka, na tumaini analotoa kwa kila mtu, kunatoa ushahidi wenye nguvu wa ukweli wa madai yao.

`Tunawezaje kujilinda dhidi ya kuanguka katika mtego wa kiroho wa mashaka na kutoamini? Kwa nini ni lazima kila siku tuwe na uhusiano na Kristo aliyefufuka?`