---
title:  Wanawake Kaburini
date:  24/09/2024
---

“Wanawake waliokuwa wamesimama karibu na msalaba wa Kristo walingoja na kutazama saa za Sabato zikipita. Katika siku ya kwanza ya juma, asubuhi na mapema, walikwenda kaburini, wakichukua manukato ya thamani ili kuupaka mwili wa Mwokozi. Hawakufikiri juu ya kufufuka Kwake kutoka kwa wafu. Jua la matumaini yao lilikuwa limetua, na usiku ulikuwa umetanda mioyoni mwao. Walipokuwa wakitembea, walisimulia matendo ya Kristo ya rehema na maneno Yake ya faraja. Lakini hawakukumbuka maneno Yake kuwa, “lakini mimi nitawaona tena.” Yohana 16:22.”_—Ellen G. White, Tumaini la Vizazi Vyote, Sehemu ya pili, uk. 401._

`Soma Marko 16:18. Ni nini kilitokea, na wanawake waliitikiaje kwanza?`

Tangu mwanzo wa Injili, msomaji anajua kwamba Yesu Ndiye Masihi. Lakini katika aya yenyewe, mtu wa kwanza asiye na pepo anayemtangaza kama Masihi ni Petro, katika Marko 8:29. Na huku kukiri hakufanyiki hadi kufikia nusu ya kitabu.

Katika kitabu chote cha Marko. Yesu anawaambia watu wanyamaze kuhusu Yeye ni nani au kuhusu uponyaji aliowafanyia. Katika Marko 1:44, anamwambia mwenye ukoma asimwambie mtu yeyote kuhusu uponyaji wake. Katika Marko 5:43, anamwambia Yairo na mke wake wasimwambie mtu yeyote kuhusu kufufuliwa kwa binti yao. Katika Marko 7:36, anawaambia kundi la watu lisiwaambie watu kuhusu kuponya kwake kiziwi na bubu. Na kisha anawaamuru wanafunzi Wake wasiambie watu kwamba Yeye ndiye Masihi (Mk 8:30, tazamaa pia Marko 9:9). Bila shaka sababu kubwa ya Yesu kuwaambia wanyamaze ilikuwa kujipatia muda wa kumaliza huduma Yake kwa mujibu wa unabii wa wakati wa Danieli 9:24-27.

Sasa, katika tukio hili, hata baada ya wao kuambiwa kwamba Yesu alikuwa amefufuliwa, wanawake, wakiwa na hofu na mshangao, walikimbia toka kaburini na, angalau mwanzoni, hawakuzungumza juu ya kile kilichotokea pia.

Ukimya, hata hivyo, haukuwa wa muda mrefu. Tunapofikia mwisho wa kitabu cha Marko. tunasoma hili: “Nao wale wakatoka, wakahubiri kotekote, Bwana akitenda kazi pamoja nao, na kulithibitisha lile neno kwa ishara zilizofuatana nalo” (Marko 16:20).

Kwa hiyo, wazo la kuwa kimya kwa habari ya Yesu na kuhusu Yeye ni nani na kile alichofanya linavunjwa. Kitabu kinafikia mwisho wakiwa wanahubiri “kotekote.”

`Kwa nini hatupaswi kukaa kimya kuhusu Yesu na kile alichofanya? Ni nani unaweza kumwambia leo habari za Yesu na mpango wa wokovu?`