---
title:  Fursa Nyingine
date:  01/07/2024
---

`Soma Matendo ya Mitume 15:36-39. Kwa nini Paulo alimkataa Yohana Marko. na kwa nini Barnaba alimpatia fursa nyingine?`

Sababu ya Paulo kumkataa kijana huyo imetolewa katika Matendo 15:38. Marko alikuwa amejitenga nao na hakuendelea na kazi ya huduma. Mtazamo wa Paulo unaeleweka, kwa kusema waziwazi. Maisha ya umisionari, hasa katika ulimwengu wa kale, yalikuwa magumu na yenye kuhitaji uangalifu mkubwa/bidii nyingi (linganisha na 2 Kor. 11:23-28). Paulo alitegemea wamisionari wenzake wamsaidie kubeba mzigo wa kazi na hali hizo ngumu. Kwa mtazamo wake, mtu ambaye aliondoka haraka sana hakustahili nafasi katika timu ya umisionari inayopambana dhidi ya nguvu za uovu.

Barnaba hakukubali. Aliona uwezo wa Marko na hakutaka kumwacha kijana huyo nyuma. Mgogoro mkubwa huo ulitokea kati ya Paulo na Barnaba juu ya Yohana Marko hata wakatengana. Paulo alimchagua Sila aende naye, na Barnaba akamchukua Marko.

Kitabu cha Matendo hakielezi kwa nini Barnaba alichagua kuambatana na Marko. Kwa kweli, aya hii ni sehemu ya mwisho ambapo watu hao wawili wanaonekana katika Matendo. Lakini cha kufurahisha, sio sehemu ya mwisho kwa Marko kutajwa katika Agano Jipya.

`Soma Wakolosai 4:10, 2 Timotheo 4:11, Filemoni 24, na 1 Petro 5:13. Ni maelezo gani kuhusu kurejea kwa Marko yanayodokezwa na aya hizi?`

Mabadiliko ya kushangaza yanaonekana kutokea ndani ya Marko. Katika aya hizi, Paulo anaonesha thamani ya Marko kwake na kwa huduma. Paulo anamhesabu kama mmoja wa watendakazi wenzake na anataka Timotheo aje pamoja naye. Waraka wa kwanza wa Petro unaonesha kwamba Petro pia alikuwa na uhusiano wa karibu na Marko. Vitabu hivi vya Paulo na Petro viliandikwa pengine mwanzoni mwa miaka ya 60 B.K., kama miaka 15-20 baada ya uzoefu wa Matendo 15. Marko kwa wazi alirejea kutokana katika kushindwa kwake, bila shaka kupitia imani ambayo binamu yake, Barnaba, alikuwa nayo kwake.

`Fikiria wakati ambapo wewe au rafiki ulishindwa/alishindwa na kupewa fursa nyingine. Uzoefu huo ulikubadilishaje na wale waliokusaidia? Ulibadilishaje huduma yako kwa wengine?`