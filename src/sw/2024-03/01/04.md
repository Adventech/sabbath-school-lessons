---
title:  Mjumbe
date:  02/07/2024
---

`Soma Marko 1:1-8. Ni nani wahusika katika aya hizi na wanasema na kufanya nini?`

Aya hizi zina wahusika wakuu watatu: Yesu Kristo, anayerejelewa katika Marko 1:1, Mungu Baba (anayedokezwa katika maneno ya Marko 1:2) na Yohana Mbatizaji, mjumbe na mhubiri ambaye ndiye mhusika mkuu wa sehemu ya mwisho ya aya hii.

Marko 1:2, 3 ina nukuu kutoka katika Agano la Kale ambazo Marko anawasilisha kuelezea kile kitakachotokea katika kisa hiki, Anachonukuu Marko ni kuunganisha virai kutoka katika aya tatu: Kutoka 23:20, Isaya 40:3, na Malaki 3:1.

`Soma Kutoka 23:20, Isaya 40:3, na Malaki 3:1. Aya hizi tatu zinafanana kwa jambo gani?`

Kutoka 23:20 inamrejelea malaika ambaye Mungu atamtuma mbele ya Israeli kuwaleta katika nchi ya Kanaani. Isaya 40:3 inazungumzia Mungu kutokea nyikani na njia kuu ikiwa imeandaliwa mbele Zake. Malaki 3:1 inamzungumza mjumbe anayetangulia mbele za Bwana kuandaa njia Yake. Vifungu vyote vitatu vinazungumza juu ya safari.

Fungu katika Isaya linahusiana kwa kiasi kikubwa na huduma ya Yohana Mbatizaji na pia linasisitiza juu ya Njia ya Bwana. Katika Injili ya Marko. Bwana Yesu yuko safarini. Simulizi ya mwendo kasi inazidisha maana ya safari hii, safari itakayoongoza kwenda msalabani na katika kifo Chake cha kujitoa dhabihu kwa ajili yetu.

Lakini mengi lazima yatokee kabla ya kufika msalabani. Safari ndipo inaanza na Marko atatuambia yote kuhusiana nayo.

Kwa kuzingatia nukuu kutoka katika Agano la Kale katika Marko 1:2, 3, Yohana Mbatizaji anatoa wito wa toba, kugeuka kutoka dhambini, na kumrudia Mungu (Marko 1:4). Akiwa amevaa kama nabii wa kale Eliya (linganisha na 2 Wafalme 1:8), anazungumza katika Marko 1:7, 8 kuhusu Yule ajaye nyuma yake ambaye ni mkuu kuliko yeye. Kauli yake kwamba hastahili kulegeza gidamu ya viatu vya Yule Ajaye inaonesha mtazamo uliotukuka alionao juu ya Yesu.