---
title:  Ubatizo wa Yesu
date:  03/07/2024
---

`Soma Marko 1:9-13. Nani yupo katika ubatizo wa Yesu, na nini kinatokea?`

Yohana anambatiza Yesu katika Mto Yordani, lakini anapopanda kutoka majini anaona mbingu zikipasuka na Roho Mtakatifu akishuka juu Yake kama hua. Anasikia sauti ya Mungu kutoka mbinguni, “Wewe ndiwe Mwanangu, mpendwa wangu; nimependezwa nawe” (Marko 1:11).

Matukio haya yanaelekeza katika umuhimu wa ubatizo wa Yesu. Baba, Mwana, na Roho Mtakatifu wapo, pamoja wakithibitisha mwanzo wa huduma ya Yesu. Umuhimu wa tukio hili utatolewa mwangwi wake katika tukio la msalaba katika Marko 15. Mengi ya vipengele vile vile vya kisa vitajirudia katika tukio hilo.

Roho akamtoa Yesu aende nyikani. Neno “kumtoa” linatokana na neno la Kiyunani ekballō, neno la kawaida linalotumika katika Injili ya Marko kwa ajili ya kutoa pepo. Kuwepo kwa Roho hapa kunaelezea nguvu za Roho Mtakatifu katika maisha ya Yesu. Bwana tayari anaanza safari ya huduma Yake, na mara moja anakabiliana na Shetani. Hisia ya pambano katika tukio hilo inaoneshwa kwa kurejelea siku 40 za majaribu, uwepo wa wanyama wa mwitu, na malaika wanaomtumikia Yesu.

Sifa isiyo ya kawaida ya tukio la mwanzo wa Injili ya Marko ni kwamba Yesu anawasilishwa kama mhusika mwenye asili ya uungu na ubinadamu pamoja. Kwa upande wa uungu: Yeye ndiye Kristo, Masihi (Marko 1:1), Bwana aliyetangazwa na mjumbe (Marko 1:2, 3), mwenye nguvu kuliko Yohana (Marko 1:7), Mwana mpendwa ambaye Roho anashuka juu yake (Marko 1:10, 11). Lakini kwa upande wa ubinadamu, tunaona yafuatayo: Anabatizwa na Yohana (sio kinyume chake, Marko 1:9), Anaongozwa na Roho (Marko 1:12), anajaribiwa na Shetani (Marko 1:12). 13), yu pamoja na wanyama wa mwitu (Marko 1:13), na kuhudumiwa na malaika (Marko 1:13).

Kwa nini tofauti hizi? Hili linaelekeza katika ukweli wa ajabu wa Kristo, Bwana na Mwokozi wetu, Mungu wetu, lakini pia mwanadamu, ndugu yetu na mfano wetu. Tunalielewaje kikamilifu wazo hili? Hatuwezi. Lakini tunalipokea kwa imani na kustaajabia kile ukweli huu unatufunulia kuhusu upendo wa Mungu kwa wanadamu.

`Inatuambia nini kuhusu upendo wa ajabu wa Mungu kwamba, ingawa Yesu alikuwa Mungu, alijivika ubinadamu wetu ili atuokoe?`