---
title:  Kuona kwa Wazi
date:  11/08/2024
---

`Soma Marko 8:22-30. Kwa nini Yesu alihitaji kumgusa mara mbili ili kumponya kipofu, na ni masomo gani yalijitokeza katika simulizi hii?`

Vitabu vya Injili vinaripoti idadi ya vipofu walioponywa na Yesu. Kando ya aya hii katika Marko 8, kipofu Bartimayo anaponywa kama ilivyoripotiwa katika Marko 10:46-52. Mathayo anarejelea vipofu wawili (Mt. 20:29-34), na Yohana 9 inasimulia kisa cha Yesu kumponya mtu aliyezaliwa kipofu ambaye ananawa katika Birika ya Siloamu.

Lakini kisa hiki katika Marko 8 ni cha kipekee. Kinaonekana katika Marko tu, na ndiyo muujiza pekee wa Yesu unaohitaji vitendo viwili ili kuleta afya kamili. Kama sehemu ya kisa, ni jambo lenye kugusa kwamba Yesu anamshika mtu huyo mkono na kumpeleka nje ya kijiji. Mtu anaweza kuhisi huruma Yake kwa ulemavu wa mtu huyo.

Lakini kwa nini kugusa mara mbili? Kwa kuwa huu ndio muujiza pekee ambapo vitendo viwili vinahusika, haielekei kuwa kwa sababu ya upungufu wowote wa nguvu kwa upande wa Yesu. Badala yake, inaelekea zaidi kuwa mfano ulioigizwa, unaoelezea jinsi umaizi wa kiroho nyakati fulani unavyochukua muda kuonekana. Hicho ndicho kinachotokea kwa wanafunzi wa Yesu. Sehemu yote, katika Marko 8:22-10:25 inaanza na kuishia kwa kuponywa kwa kipofu. Katika sehemu hii ya Marko. Yesu hasa anawafundisha wanafunzi Wake kuhusu kifo Chake kinachokuja. Wanapata taabu kuelewa juu ya hili ingawa anawaambia mara nyingi sana. Kurejesha uwezo wa kuona kunakuwa sitiari ya uanafunzi wenye utambuzi

Walimu wanapenda maswali. Mara nyingi wao ndio ufunguo wa kufungua uelewa wa mwanafunzi. Katika aya hii ya Marko 8, hatua muhimu katika kitabu imefika. Sifa tatu zinathibitisha dai hili. Kwanza, Yesu anawauliza wanafunzi Wake kuhusu utambulisho Wake, jambo ambalo hajafanya kabla ya hatua hii. Pili, Petro ndiye mtu wa kwanza asiye na pepo anayesema kwamba Yesu ndiye Masihi. Tatu, mara tu kufuatia ufunuo huu wa Yesu ni nani, Anaanza kueleza anakokwenda—msalabani.

Kwa nini Yesu anawaambia wanafunzi Wake wasimwambie mtu yeyote kwamba Yeye ndiye Masihi? inaonekana kuwa kinyume na uanzishwaji wa ufalme wa Mungu. Hata hivyo, katika siku za Yesu “Masihi” alikuwa na vidokezo vya kisiasa vya kupindua utawala wa Kirumi. Yesu hakuja kuwa masihi wa aina hiyo; kwa hiyo, wito Wake wa kunyamaza juu ya utambulisho Wake.

`Kisa hiki kinatufundisha nini kuhusu nyakati ambapo ni muhimu kutosema baadhi ya mambo, hata kama yanaweza kuwa kweli?`