---
title:  Ni Nani Aliye Mkubwa
date:  14/08/2024
---

`Soma Marko 9:30-41. Kuna tofauti kuhusu utabiri wa mara ya pili wa Yesu juu ya kifo na ufufuo Wake (linganisha na Mk. 8:31)? Pia, wanafunzi wanabishania nini, na Yesu anatoa maelekezo gani?`

Katika utabiri wa kwanza, Yesu anawarejelea wale watakaomkataa na kumwua. Katika utabiri wa pili, Yesu anarejelea ukweli kwamba Yeye atasalitiwa. Msaliti hatajwi kwa wakati huu, lakini msomaji tayari anamjua ni nani kwa sababu ya utambulisho wa Yuda (tazama Marko 3:19). Tena, Bwana anarejelea kuuawa na kisha kufufuka baada ya siku tatu. Lakini wanafunzi wanaonekana kutopendezwa sana na maelezo ya utabiri huu kuliko ule wa kwanza. Habari zisizopendeza hazihitaji mjadala.

Katika Marko 8:27, Yesu alikuwa kaskazini mwa Bahari ya Galilaya karibu na Kaisaria Filipi. Katika Marko 9:30 anapita katika Galilaya na katika Marko 9:33 anaingia Kapernaumu. Hivyo, si vigumu kuifikiria safari Yake kutoka kaskazini hadi kusini. Hata hivyo, anaingia Kapemaumu peke Yake huku wanafunzi kumi na wawili wakibaki nyuma. Ndani ya nyumba, anauliza kuhusu majadiliano yao njiani. Hakuna anayezungumza, ishara ya hakika ya kufadhaishwa kwao na swali hilo, karibu kama watoto waliokamatwa wakifanya kitu wanachojua si sahihi. Mazungumzo yao yalikuwa juu ya ni nani aliye mkubwa. Kwa kiasi kidogo watu wengi walivyo tayari kukiri, swali hili la nani aliye mkubwa ni jambo ambalo kila mtu analifikiria. Lakini katika ufalme wa Mungu, wazo hili linapinduliwa.

Yesu anaitikia tatizo hili kwa hatua mbili. Kwanza, Anatamka kauli iliyo dhahiri kwamba ili uwe wa kwanza (mkubwa), unatakiwa uwe mtumishi. Kisha Yesu anaelezea anachomaanisha kwa tendo. Ni wazi kwamba kulikuwa na mtoto amesimama karibu akisikiliza. Yesu anamchukua mtoto huyo na kumweka katikati ya kundi. Hilo lingekuwa jambo la kuogofya kwa mtoto. Lakini Yesu anamkumbatia mtoto huyo mikononi Mwake, kutuliza tukio hilo. Anafundisha kwamba ukimpokea mtoto, unampokea. Na ukimpokea, unampokea Baba Yake. Hivyo, mtoto mdogo/mnyonge kabisa anaunganishwa na Mungu Mwenyewe.

Yohana anauliza swali kuhusu watu walio nje na Yesu anafundisha somo muhimu kwamba wale wasio kinyume chetu wako upande wetu, Bwana anathibitisha kwamba kuwasaidia wale walio katika utumishi wa Kikristo, hata kwa njia ndogo, wanatambuliwa mbinguni.

`Ni kwa jinsi gani dhana ya kibiblia ya ukuu ni tofauti na ile ya ulimwengu? Ni lipi unalihangaikia?`