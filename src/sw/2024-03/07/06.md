---
title:  Mtu Mwenye Afya Jehanamu
date:  15/08/2024
---

`Soma Marko 9:42-50. Nini kinaunganisha pamoja mafundisho ya Yesu katika kifungu hiki?`

Mwanzoni, kifungu hiki kinaweza kuonekana kuwa mkusanyiko wa mafundisho tofauti ya Yesu yaliyotolewa kwa haraka bila maana. Lakini, uchunguzi wa karibu unadhihirisha kuwa kila fundisho linalofuata lina muunganiko unaorudiwarudiwa. Aya hii inayahusu maneno matatu muhimu yanayopeleka mbele maelekezo hatua kwa hatua—“kukosesha,” “moto,” na “chumvi.”

Fundisho la kwanza ni kuhusu “watoto,” linarejelea waumini wapya. Walimu na viongozi wamepewa jukumu katika ufalme wa Mungu la kuwatunza waongofu hawa wapya kwa uangalifu maalum, sawa na maadili ya Agano la Kale ya kuwatunza wale walio dhaifu zaidi katika jamii ya kale—wajane, yatima na wageni. Yesu anazungumza kwa kutia chumvi, kwamba ni afadhali kutupwa baharini kuliko kumkosesha mmojawapo wa “wadogo” hawa.

Neno linalorudiwarudiwa “kukosesha” linaleta fundisho refu zaidi katika kifungu hiki. Mafumbo mawili yanamkabili msomaji. Kwanza, je, kweli Yesu anafundisha watu kukata mkono au mguu au kung'oa Jicho? Pili, je, anatufundisha kuhusu jehanamu iwakayo milele? Jibu la swali la kwanza ni hapana, Yesu hafundishi ukataji viungo vya mwili uliokataliwa katika dini ya Kiyahudi (linganisha na Kum. 14:1, 1 Fal. 18:27, 28). Bwana anatumia maneno ya kurudiarudia kutoa hoja Yake. Ikiwa kupoteza mkono, mguu au jicho ni jambo la kutisha, itakuwa ni msiba zaidi kiasi gani kwa Mkristo kutenda dhambi!

Swali la pili pia linapata jibu hasi; hapana, Yesu hafundishi jehanamu iwakayo milele. Tunajuaje? Kwanza, kifungu kina hali fulani ya kuchekesha. Fikiria watu wanaoingia katika mji wa mbinguni wakiwa na jicho moja au mguu mmoja au mkono mmoja. Kisha fikiria watu ambao wana viungo vyote wanaenda jehanamu. Je, haipaswi kuwa kinyume chake? Mtu mwenye mwili mzima jehanamu? Hilo ni tukio la kuchekesha. Tukio la kuchekesha kama hilo juu ya mada nzito kama hiyo linamfanya mtu afikirie kwamba Yesu anafafanua jambo fulani kwa maneno ya kurudiarudia. Dhambi inapaswa kuchukuliwa kwa uzito sana kiasi kwamba itakuwa bora kupoteza mkono, mguu au jicho kuliko kutenda dhambi.

Kuhusu jehanamu kuwa ni ya milele, matokeo yake ni ya milele, si moto wa jehanamu wenyewe. “Kwa maana jinsi hii Mungu aliupenda ulimwengu, hata akamtoa Mwanawe pekee, ili kila mtu amwaminiye asipotee, bali awe na uzima wa milele” (Yohana 3:16). Wale waliopotea hawaungui milele; badala yake, wanaangamia milele—tofauti kubwa sana!