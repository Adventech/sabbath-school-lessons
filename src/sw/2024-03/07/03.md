---
title:  Gharama ya Uanafunzi
date:  12/08/2024
---

`Soma Marko 8:31-38. Yesu anafundisha nini kuhusu gharama ya kumfuata Kristo?`

Wanafunzi wamefikia hatua muhimu katika uhusiano wao na Yesu. Sasa wanajua kwamba Yeye ni Masihi. Msomaji wa Marko amelijua hili tangu mwanzo wa kitabu (Mk. 7:1) na hivyo amekuwa na faida zaidi ya wanafunzi ambao nyakati fulani walitapatapa.

Yesu alipowaita wanafunzi Wake kwa mara ya kwanza, alisema atawafanya wavuvi wa watu (Marko 1:17). Hakukuwa na mazungumzo yenye kufadhaisha. Lakini sasa kwa vile wanamjua kwa hakika kuwa Yeye ni nani, Anawafunulia lengo la utume Wake—kwamba ni muhimu Kwake kupatikana na mateso mengi, kukataliwa na kuuawa, na kisha kufufuka tena baada ya siku tatu.

Ni habari ya kushtua. Petro, aliyekiri tu kwamba Yesu ndiye Masihi, anamchukua kando na kumkemea kwa kusema mambo kama hayo. Haya yote yalisemwa kwa mazungumzo yasiyo ya moja kwa moja, lakini sasa mwandishi wa Injili anaripoti maneno ya Yesu, maneno ambayo lazima yalimchoma Petro alipoyasikia. Anamwita Petro Shetani na kumwambia aende nyuma Yake, kwa kuwa mawazo hayo hayapatani na mapenzi ya Mungu.

“Maneno ya Petro hayakuwa kama yangekuwa msaada na faraja kwa Yesu wakati wa jaribu kubwa mbele Yake. Hayakupatana na kusudi la Mungu la neema kwa ulimwengu uliopotea, wala fundisho la kujitoa kafara ambalo Yesu alikuja kulifundisha kwa kielelezo Chake mwenyewe.”_—Ellen G. White, Tumaini la Vizazi Vyote, Sehemu ya pili, uk 24._

Wafuasi wa Yesu wameitwa kuwa na lengo lile lile alilo nalo —kuubeba msalaba na kumfuata. Kusulubisha kulikuwa ni njia ya kikatili, ya kufedhehesha na ya kutisha zaidi ya kuua waliyoitumia Warumi. Kila mtu alitaka kuepuka msalaba. Kwa hivyo, kwa nini mtu yeyote angetaka kuubeba msalaba kama ishara ya kujitoa kwao kwa Yesu?

Yesu anaeleza si tu gharama ya uanafunzi bali pia thamani yake kuu. Katika fumbo la imani ya Kikristo, kuangamiza nafsi kunakuwa njia ya kuisalimisha. Kinyume chake, kuupata ulimwengu wote lakini kuupoteza uzima wa milele ni jambo lisilo na maana. Kama vile mmisionari Jim Eiliott alivyosema kwa namna ya kuvutia sana katika jarida lake la Oktoba 28, 1949, “Si mpumbavu yeye atoaye asichoweza kukitunza ili apate kile asichoweza kukipoteza.”

`“Yeye aipendaye nafsi yake ataiangamiza, naye aichukiaye nafsi yake katika ulimwengu huu ataisalimisha hata uzima wa milele” (Yohana 12:25). Umepitiaje uhalisi wa maneno haya?`