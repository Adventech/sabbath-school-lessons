---
title:  Siri ya Mungu Yafunuliwa
date:  25/02/2026
---

`Soma Wakolosai 1:26, 27. Mara mbili Paulo anazungumzia “ile siri.” Siri gani?`

Katika sehemu nyingine, Paulo anarejelea “siri ya Mungu,” ambayo ni kusudi la Mungu la milele “aliyoiazimu tangu milele, kwa utukufu wetu” (1 Kor. 2: 7) na kufunuliwa kupitia mpango wa wokovu. Petro anazungumzia ukweli huu kama kitu ambacho manabii walikitazamia na kwamba “malaika wanatamani kuyachungulia” (1 Pet. 1:10-12). Uliwekwa “kabla ya kuwekwa misingi ya dunia" (1 Pet. 1:20) na “iliyositirika tangu zamani za milele” (Rum. 16:25). Hata hivyo, kwa njia ya maisha, kifo na ufufuo wa Kristo, siri hii imefunuliwa (2 Kor. 3:14).

**Rejea zifuatazo za siri ya Mungu zinaelezeaje vipengele mbalimbali vya mpango wa wokovu?**

`Efe. 1:7-10`

`Efe. 3:3-6`

Hatimaye, “vitu vyote” mbinguni na duniani vitaunganishwa katika umoja kamili katika Kristo. Hili lilikuwa lengo la ombi la Kristo katika Yohana 17. Namna gani hili lingetokea hasa ilikuwa siri ambayo sasa imefunuliwa kwa njia ya injili.

Kwa nini Mungu angetupenda sana kiasi kwamba angemtoa Yesu, hazina ya mbinguni ya thamani mno, kwa ajili ya wokovu wetu, itakuwa mada tutakayojifunza milele zote. Lakini tunajua hili: Kristo “alikufa kwa ajili ya wote, ili walio hai wasiwe hai tena kwa ajili ya nafsi zao wenyewe, bali kwa ajili yake yeye aliyekufa akafufuka kwa ajili yao” (2 Kor 5:15). Kwa hiyo, wote wanaomwamini Kristo, Wayahudi na watu wa Mataifa, wanashiriki sawa katika ahadi za Mungu kwa njia ya Injili na wameunganishwa pamoja katika mwili mmoja, yaani, kanisa.

“Kristo ndani yenu” (Kol. 1:27) inarejelea Kristo kukaa ndani ya moyo kwa imani (Efe. 3:17; linganisha Gal. 2:20). Muungano huu wa kiroho na Kristo unawawezesha waumini hata sasa “akatuketisha pamoja naye katika ulimwengu wa roho” (Efe. 2:6) na kuonja “nguvu za zamani zijazo” (Ebr. 6:5). Kupitia kuwepo kwa Kristo maishani mwetu, tayari anaanza kutuunganisha na mbingu. Ni injili itendayo kazi mioyoni mwa waumini ambayo “inawastahilisha kupokea sehemu ya urithi wa watakatifu katika nuru” (Kol. 1:12).