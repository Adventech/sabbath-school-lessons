---
title:  Mpango wa Mungu wa Milele
date:  24/02/2026
---

`Soma Wakolosai 1:24, 25. Paulo anasema nini kuhusu mateso yake kwa ajili ya Kristo?`

Ingawa Paulo aliandika waraka kwa Wakolosai akiwa chini ya kifungo cha nyumbani huko Rumi, pengine mateso yake makubwa zaidi yalitokana na kutokuwa huru kufanya kazi kwa bidii toka eneo moja hadi lingine na nyumba kwa nyumba, kama alivyofanya hapo awali (Mdo. 20:20). Mateso haya (au taabu), ambayo Kristo alionya mapema dhidi yake (Mt. 24:9, Yn. 16:33), “si kitu kama utukufu ule utakaofunuliwa kwetu” (Rum. 8:18). Huu ndiyo mtazamo mkubwa zaidi. Kama vile Paulo alivyowaandikia Wakristo wa Filipi, hivyo sasa kwa Wakolosai anafurahia mateso yake, ambayo ni kwa faida yao (Kol. 1:24).

Paulo anaweza kuwa gerezani, lakini “neno la Mungu halifungwi” (2 Tim. 2:9). Paulo alipokuwa katika kifungo hiki, nyaraka kwa Wafilipi, Waefeso na Filemoni pia ziliandikwa. Baada ya kuachiliwa kwake, Mungu alimvuvia kuandika ushauri muhimu unaopatikana katika 1 Timotheo na Tito. Kisha, wakati wa kifungo chake cha mwisho katika gereza la Rumi, aliandika 2 Timotheo. Kwa ufupi, miaka hii ya mwisho ilimpa Paulo fursa ya kuandika sehemu kubwa ya Agano Jipya, ambayo yumkini ilijumuisha Waebrania.

Mpango wa Mungu wa milele uliona kabla haya yote na zaidi. Neno la Kiyunani analotumia Paulo katika Wakolosai 1:25, kwa ujumla likitafsiriwa kama “uwakili,” ni oikonomia. Likitumiwa kwa namna yenye mipaka (kama, kwa mfano, katika, 1 Tim. 1:4), linarejelea “njia ya Mungu ya kupangilia mambo.”_——Luke Timothy Johnson, The First and Second Letters to Timothy (New York: Doubleday, 2001), uk. 164._ Hiyo ingejumuisha utume wa Paulo. Lakini katika maana pana zaidi, linajumuisha yote aliyotoa Mungu katika mpango wa wokovu. Huduma ya Paulo, mitume wengine, na hata manabii wa Agano la Kale (Efe. 2:20, Efe. 3:5), ikiwa ni pamoja na Musa, walikusudiwa “kutimiza neno la Mungu” (Kol. 1:25), yote yakihusiana na mpango huu wa kiungu.

Ingawa tutaichunguza kwa karibu zaidi mada hii kati somo la kesho, ni vyema katika hatua hii kuona kwamba Paulo alitambua huduma yake kama sehemu moja ndogo tu ya mpango wa kiungu mkubwa zaidi, wa muda mrefu ulioanza kutekelezwa “tangu kuwekwa misingi ya ulimwengu” (Mt. 13:35, Efe. 1:4).

`Fikiria juu ya maisha yako mwenyewe, Maamuzi unayofanya (makubwa na madogo) yanawezaje kupatana, na mpango wa Mungu? Je, tunaweza kujua kwa kweli kama uamzi kwa kweli ni “mdogo"? Unawezaje kuwa na migawanyiko mikubwa zaidi itakayoonekana baadaye tu?`