---
title:  Mmepatanishwa Kutoka Katika Matendo Mabaya
date:  22/02/2026
---

`Soma Wakolosai 1:21, 22. Paulo anadokeza nini kwa kurejelea kwake kufarikishwa na kuwa adui? Na ni nini matokeo ya mwisho yanayotarajiwa ya kifo cha Kristo (tazama pia Efe. 5:27)?`

Paulo daima amemwelezea binadamu kuwa ni mbaya, angalau binadamu mbali na haki ya Kristo. Na ni nani leo, karibu miaka elfu mbili baadaye, angeweza kukanusha/kubishana na maoni hayo? Mtu fulani aliwahi kusema kwamba fundisho moja la Kikristo ambalo halihitaji kuchukuliwa kwa imani ni hali ya dhambi ya binadamu.

Hata hivyo, tangu kuingia kwa dhambi, Mungu amechukua hatua ya kutupatanisha, licha ya uovu wetu, na Yeye mwenyewe. Yaani, tangu mwanzo, Mungu amefanya kazi ya kutatua tatizo la dhambi, hata kama ufumbuzi ungeweza kupatikana tu katika kifo Chake msalabani.

Katika Bustani ya Edeni, Yeye alimwita Adamu, kazi Yake bora kabisa ya uumbaji, “Uko wapi?” (Mwa. 3:9). Na leo, Anaendelea kumtafuta kondoo Wake mmoja aliyepotea—sisi. Anatutafuta mmoja baada ya mwingine. Ana mpango mkamilifu wa kutufikia, akitumia ahadi ya injili iliyotolewa katika hatua za mwanzo ya Mwanzo 3:15, akiweka uadui kati yetu na Shetani.

Wakati mwingine injili inafanywa kuwa ngumu na ya kinadharia kiasi kwamba inakosa maana ya kivitendo kwa maisha ya karne ya ishirini na moja. Lakini kwa kweli ni sahili sana na ya moja kwa moja.

Injili ina sehemu tatu:

Kwanza , kwa sababu hatuna uwezo wa kujiokoa, Yesu alikuja na kufa kwa ajili ya dhambi zetu. (Tazama Rum. 5:6-8.)

Pili , kwa kukubali kifo Chake kama chetu kwa njia ya imani, toba, na ubatizo, tunahesabiwa haki na kuwekwa huru dhidi ya hukumu ya dhambi. (Tazama Rum. 5:9-11; Rum. 6:6, 7.)

Tatu , maisha tunayoishi sasa ni matokeo ya kuunganishwa na Kristo, kupitia uzoefu wa uweza Wake Unaoumba upya, na kuishi Kwake ndani yetu. (tazama 2 Kor. 5:17—21, Gal. 2:20)

Hizi si kwamba ni hatua au matukio tofauti. Zinaweza kutokea zote mara moja, mara tu unapokuwa tayari kumpokea Yesu maishani mwetu. Na zinaweza kufanywa upya kila siku tunapojitoa Kwake kila asubuhi. Bila kujali jinsi kila mmoja wetu walivyopata uzoefu wa kazi ya Kristo ya wokovu katika maisha yetu, msingi daima upo juu ya kifo cha Yesu. Hilo tunapaswa kukumbuka daima.

`Unapojitazama, tabia yako, na hali yako ya ndani kabisa, unachokiona kinakuambia nini kuhusu hitaji lako la msalaba?`