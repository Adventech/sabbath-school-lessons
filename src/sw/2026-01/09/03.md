---
title:  Mkidumu Katika Ile Imani
date:  23/02/2026
---

`Soma Wakolosai 1:23. Unadhani Paulo anamaanisha nini anaposema mkidumu hali “mmewekwa juu ya msingi, mkawa imara" katika imani? (tazama pia Kol. 2:5 na Efe. 3:17).`

Kuna aina nne tofauti za kauli za “ikiwa" katika Kiyunani, kila moja ikiwa na tofauti ndogo ndogo ya maana. Ile ambayo Wakolosai 1:23 inaanza nayo inachukulia kwamba hali hiyo ni kweli. Yaani, Paulo anawatia shime Wakolosai kwa wazo kwamba, kwa hakika, watadumu katika imani. Kama Paulo anavyoelezea hivi punde, tayari ameona ushahidi wa imani na uthabiti wao (Kol. 2:5). Hata hivyo, tumaini lao bado linategemea kudumu kwao katika njia ya imani waliyoiingia.

Wazo hili la kuendelea ndiyo maana ya neno la Kiyunani linalotafsiriwa “dumu” (Kol. 1:23). Linatumika kwa waandishi na Mafarisayo walioendelea kudai kwa Yesu jibu la afanyweje mwanamke aliyekamatwa akizini (Yn. 8:7); pia kuhusu Petro akiendelea kugonga mlango baada ya Rhoda kuitambua sauti yake lakini aliuacha ukiwa umefungwa na kukimbilia ndani kuwaambia wengine (Mdo. 12:16). Pia linatumiwa na Paulo, ambaye anamtia moyo Timotheo kudumu kuwa mwaminifu kwa maagizo ya kimafundisho na kivitendo aliyoyatoa (1 Tim. 4:16). Maana yake hapa inafanana isipokuwa kwamba inatumika kwa waumini kwa ujumla.

Kama tutakavyoona katika somo la juma lijalo, Paulo anao wasiwasi kwamba Wakolosai wanaweza kufuata njia za wokovu za kibinadamu badala ya kushika sana tumaini linalotolewa na injili (tazama, kwa mfano, Kol. 2:8, 20-22). Kirai “kuwekwa juu ya kinamaanisha kuweka msingi thabiti wa imani na upendo unaotegemea Neno la Mungu (tazama Mt. 7:25, Efe. 2:20, Efe. 3:17)

Kuhusiana na wazo hili ni neno la Kiyunani linalotafsiriwa “imara,” likirejelea jengo lisiloweza kuondoshwa na, kwa kuongezea, Mkristo ambaye hawezi “kugeuzwa na kuliacha tumaini la Injili” (Kol. 1:23) Neno hilo hilo linatumika katika 1 Wakorintho 15:58: “mwimarike, msitikisike, mkazidi sana kutenda kazi ya Bwana sikuzote, kwa kuwa mwajua ya kwamba taabu yenu siyo bure katika Bwana.”

Kinyume na imani iliyozoeleka kwamba “ukipata wokovu, kamwe huwezi kuupoteza," Paulo anasema jambo tofauti kabisa.

`Uzoefu wako umekuwa nini kuhusu umuhimu wa kuendelea kuutendea kazi imani? Yaani, kwa nini daima unapaswa kufanya uchaguzi wa makusudi wa kufanya hivyo? Nini kitatokea usipofanya hivyo?`