---
title:  Uweza wa Injili
date:  26/02/2026
---

`Soma Wakolosai 1:28, 29. Paulo anakazia nini? Kwa nini unafikiri "kila mtu” inarudiwa mara tatu?`

Mkazo wa mahubiri ya Paulo ulikuwa Kristo aliyesulubiwa (1 Kor. 1:23). Kulingana na Waefeso 5:27, kusudi la kafara ya Kristo ni ili “apate kujiletea Kanisa tukufu, lisilo na ila wala kunyanzi wala lo lote kama hayo; bali liwe takatifu lisilo na mawaa.” Kwa hivyo, lengo la mahubiri ya injili ya Paulo ni “kumleta kila mtu mtimilifu katika Kristo, (Kol. 1:28). Anafanya hivi kwa kufundisha na kuonya—kufundisha mambo mbalimbali yanayohusu mafundisho na desturi ya Kikristo (2 The. 2:15, 1 Tim. 4:11, 1 Tim. 5:7, Tit. 1:9) na kuonya kuhusu matokeo ya kuikataa injili na hatari za walimu wa uongo (Mdo. 20:29-31, Rum. 16:17).

Hivi ndivyo tunavyokua na kuwa Wakristo wakomavu/watimilifu, kwa kuyapokea mafundisho na kuyatii maonyo ya Maandiko. Ukomavu/Utimilifu ni dhana muhimu. Wazazi wa mtoto mchanga husherehekea kila hatua muhimu—maneno ya kwanza, kujifunza kutembea na kujifunza kusoma. Ni mzazi yupi ambaye hatashtushwa ikiwa mtoto wake, baada ya miaka kadhaa, bado hawezi kutembea au kuzungumza? Ukuaji na maendeleo ni ya kawaida na yanayotarajiwa. Ndivyo ilivyo kwa maisha ya Kikristo.

Neno la Kiyunani lililotafsiriwa. “mtimilifu” — (teleios) linamaanisha mkamilifu na bila kasoro. Kupitia mchakato wa ukuaji wa Kikristo, tunafahamu sana kina cha sheria ya Mungu na kwamba matakwa yake ni “pana mno” (Zab. 119:96). Tunaelewa yanafika hadi katika “mawazo na makusudi ya moyo” (Ebr. 4:12).

Lakini tunapaswa kuwa waangalifu, ndiyo sababu Paulo alitumia neno “kuonya” katika Wakolosai 1:28. Njia “ionekanayo kuwa sawa. ... ni njia ya mauti? (Mithali 14:12). Utambuzi wa kiroho unatokana na ujuzi wa Neno la Mungu unaoongozwa na Roho. Mafundisho ya uongo kwa kawaida huwa na ukweli fulani lakini huongeza au kuondoa kitu katika kile Biblia inachosema (tazama Isa. 8:20). Mara nyingi hilo la mwisho hufaulu, ikiwa si kwa kutilia shaka moja kwa moja kile Mungu anachosema, basi angalau kwa kuhoji ikiwa kweli kinawezekana au ikiwa kinafaa katika siku zetu. Ni lazima tuwe na busara kama nyoka lakini wapole kama hua linapokuja suala la kutambua ukweli wa mafundisho dhidi ya uongo.

`Unaelewaje inachomaanisha kuwa “mtimilifu katika Kristo Yesu” (Kol. 1:28)? Ufahamu wa kile Yesu alichotimiza msalabani kwa ajili yetu unasaidiaje katika kujua kile inachomaanisha kuwa “mtimilifu katika Kristo Yesu"?`