---
title:  Paulo Huko Filipi
date:  30/12/2025
---

Wakati wa safari ya pili ya kimisionari ya Paulo, muda mfupi baada ya Timotheo kuongezeka katika timu, wanakatazwa na Roho Mtakatifu kuvuka kwenda Asia Ndogo (Mdo. 16:6). Kwa hiyo, wakati wa maono ya usiku, Paulo anamwona mtu akimsihi “vuka, uje Makedonia utusaidie” (Mdo. 16:9). Kwa hiyo mara moja wanaelekea kwenye bandari iliyo karibu zaidi na Makedonia na kusafiri kwa meli kutoka Troa kuvuka Bahari ya Aegea hadi Neapoli, katika bara la Ulaya. Lakini badala ya kueneza injili huko, Paulo, Sila, Timotheo, na Luka, aliyejiunga nao huko Troa (kama inavyooneshwa kwa matumizi ya neno “sisi/tuka” katika Mdo. 16:11), wakaelekea Filipi.

Katika kazi yake ya uinjilisti, Paulo daima alifikiri kimkakati. Filipi ulikuwa “mji wa Makedonia, mji ulio mkuu katika jimbo lile” (Mdo. 16:12). Kwa kweli, ulikuwa moja ya miji yenye kuheshimiwa zaidi ya Ufalme wa Rumi, ukipewa hadhi ya lus Italicum—hadhi ya juu zaidi ambayo mji ungeweza kupewa. Raia wake walikuwa na fadhila zilezile kana kwamba mji huo ulikuwa nchini Italia, ikiwa ni pamoja na kusamehewa kodi ya ardhi na kodi ya kichwa, na mtu yeyote aliyezaliwa katika mji huo moja kwa moja alikuwa raia wa Rumi. Pia kilikuwa kituo muhimu katika Njia ya Egnatia, ambayo ilikuwa barabara kuu ya nchi kavu inayounganisha Rumi na Mashariki. Kuanzisha uwepo muhimu wa Kikristo huko kuliwawezesha kuleta injili katika miji mingine mingi ya karibu, ikiwa ni pamoja na Amfipoli, Apolonia, Thesalonike na Berea (tazama Mdo. 17:1, 10).

Cha ajabu, lugha rasmi katika Filipi ya Karne ya kwanza ilikuwa Kilatini, jambo linalothibitishwa na kuenea wa maandiko ya Kilatini. Katika Wafilipi 4:15, Paulo hata anawaita kwa jina linalotamkwa Kilatini, Philippēsioi (Wafilipi), inavyoonekana kwa kutambua hadhi yao ya pekee ya Kirumi. Hata hivyo, Kiyunani ilikuwa lugha inayotumika sokoni na katika miji midogo na majiji ya jirani na njia ambayo kwayo injili ilitangazwa. Luka anaelezea jinsi Paulo na timu yake walivyojiunga na watu kuomba kando ya mto, ambapo Lidia na nyumba yake waliongoka (Mdo. 16:13-15). Akiwa mfanyabiashara mwanamke (“_mwenye kuuza rangi ya zambarau_”), angeweza kuwa mmoja wa wategemezaji wakuu wa kifedha katika huduma ya Paulo huko Filipi. Wakati ambao Paulo na Sila walikaa gerezani huko ulileta wongofu kwa nyumba nyingine nzima—ile ya mlinzi wa gereza.

Roho Mtakatifu alijua kwamba Filipi ingekuwa kituo bora cha ufukoni kwa ajili ya kutangaza injili katika Ulaya yote, ingawa kungekuwa na mateso. Licha ya ubaya wake, mateso yanaweza, katika hali fulani, kuwezesha injili kuwafikia watu ambao vinginevyo wasingeweza kufikiwa.

`Soma Matendo ya Mitume 9:16. Hili linatusaidiaje kuelewa baadhi ya majaribu ya Paulo? Hili linaweza kutusaidiaje kuelewa baadhi ya majaribu yetu wenyewe?`