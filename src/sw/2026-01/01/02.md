---
title:  Paulo, Mfungwa wa Yesu Kristo
date:  28/12/2025
---

Wafilipi na Wakolosai zinaitwa Nyaraka za Gerezani kwa sababu ziliandikwa wakati Paulo akiwa gerezani (zingine ni Waefeso na Filemoni). Wafasiri wengi wanadhani kwamba ziliandikwa wakati Paulo alipokuwa Rumi, karibu 60-62 B. K. (tazama Mdo. 28:16).

`Soma Waefeso 3:1 na Filemoni 1. Ni nini umuhimu wa jinsi Paulo anavyobainisha kifungo chake?`

Paulo ametoa maisha yake katika kumtumikia Yesu Kristo. Ikiwa utumishi huo unajumuisha kuwa mfungwa, yu tayari. Paulo anajielezea kama “mjumbe katika minyororo” (Efe. 6:20). Alikuwa katika safari za kimisionari, akianzisha makanisa na kuwapa mafunzo watendakazi kwa ajili ya Bwana. Huenda angeuliza, “Kwa nini niko hapa wakati ningeweza kufanya mengi zaidi bila minyororo hii?” Paulo pia alitiwa gerezani baadaye, alipoandika waraka wa pili kwa Timotheo, unatambuliwa kama Waraka wa Kichungaji. Kwa hiyo angalau vitabu vitano vya Agano Jipya viliandikwa alipokuwa gerezani.

Hakuna hata moja ya nyaraka za gerezani ambapo Paulo anataja hasa mahali alipokuwa amefungwa; hivyo, wengine wamependekeza Efeso au Kaisaria. Lakini hakuna ushahidi wa kibiblia kwamba Paulo aliwahi kufungwa Efeso. Kaisaria inaweza kuonekana kuwa uwezekano mkubwa zaidi, isipokuwa hakuna tishio dhahiri kwa maisha ya Paulo katika mji huu. Kwa hakika kuna tishio hilo, hata hivyo, kufikia wakati waraka kwa Wafilipi ulipoandikwa (tazama Flp. 1:20, Flp. 2:17).

Waraka huu unatupa vidokezo vingine kuhusu mahali Paulo alipokuwa wakati wa kufungwa kwake. Kwanza, kulikuwa na praitorio, Hii inaweza kurejelea makazi rasmi ya liwali wa mkoa, kama yale ya Yerusalemu, ambapo Yesu alihojiwa na Pilato (Mt. 27:27, Yn. 18:33), na Kaisaria, ambapo Paulo alifungwa (Mdo. 23:35). Lakini Paulo anatumia neno hili waziwazi, si kumaanisha mahali, bali kurejelea watu. Anasema “miongoni mwa askari, na kwa wengine wote pia" waliifahamu injili (Flp. 1:13). Huko Rumi, hawa walikuwa askari wasomi, wapatao 14,000, waliomlinda mfalme na kuwalinda wafungwa wake.

Pili, Paulo pia anatuma salamu kutoka kwa waamini wa “nyumbani mwa Kaisari” (Flp. 4:22). Hili linaonesha kwamba Paulo alikuwa mfungwa huko Rumi na alikutana na wale waliohudumu katika nyumba ya kifalme.

`Tunajifunzaje kuridhika katika hali yoyote ngumu tunayojikuta? Kwa nini si kila wakati itakuwa rahisi kufanya hivyo?`