---
title:  Paulo na Kolosai
date:  31/12/2025
---

Hatuna ushahidi wa Paulo kuwahi kutembelea Kolosai, ambao unatuambia kitu kuhusu ufanisi wa mkakati wake wa uinjilisti. Kwanza, alikuwa Epafra, mkazi wa Kolosai (Kol. 4:12), aliyeleta injili katika mji huo (Kol. 1:7). Lakini aliongokaje? Uwezekano mkubwa zaidi, ilikuwa katikati ya miaka ya 50, wakati Paulo alipokuwa Efeso iliyokuwa karibu na “hata wote waliokaa Asia wakalisikia neno la Bwana” (Mdo. 19:10; linganisha Mdo. 20:31).

Kitabu cha Ufunuo kinashuhudia jinsi injili ilivyoenea katika eneo hili lote (Ufu. 1:4). Maelezo yenye kukubalika zaidi kuhusu mafanikio haya, ikiwa ni pamoja na kuenea kwake hadi Kolosai, ni matokeo ya kazi ya wale ambao Paulo aliwaongoa, ambao walisikia ujumbe kwa mara ya kwanza huko Efeso, mji muhimu zaidi katika Asia Ndogo na bandari kubwa. Epafra alimsikia Paulo akihubiri huko Efeso na, akiwa mmoja wa watenda kazi wenzake, alipeleka injili katika mji wake wa Kolosai.

Mji wenyewe, kama maili tisa (kilomita 15) kusini-mashariki mwa Laodikia, ndipo unachimbuliwa sasa, kwa hivyo hatujui sana habari zake ikilinganishwa na miji mashuhuri zaidi ya eneo hilo. Tunajua ilikuwa na idadi kubwa kiasi ya Wayahudi yenye “Wayahudi wapatao elfu kumi walioishi katika eneo hilo la Frugia." _Arthur G. Parzia, New International Biblical Commentary: Ephesians Colossians, Philemon (Peabody, MA: Hendrickson Publishers Inc., 1990), vol. 10, uk. 3._ Sarafu zilizopigwa chapa huko Kolosai zinaonesha watu huko, kama katika miji mingi ya Kirumi, waliabudu miungu tofauti tofauti. Desturi za kipagani na mivuto yenye nguvu ya kitamaduni ni wazi viliwaletea Wakristo huko changamoto kubwa sana, sio tu katika kupeleka injili katika mji huo bali pia kudumu kuwa waaminifu kwa imani safi ya injili. Mkristo mwingine mashuhuri katika mji wa Kolosai alikuwa Filemoni, ambaye huenda aliongoka karibu wakati uleule kama Epafra.

`Soma Filemoni 15, 16. Tazama pia Wakolosai 4:9. Paulo alimsihi Filemoni kwa upole achukue hatua gani kwa habari ya Onesimo?`

Ingawa sheria ya Kirumi ilimtaka Paulo amrudishe Onesimo kwa Filemoni, Paulo anasihi moyo na dhamiri ya Filemoni kama muumini mwenzake na kumsisitiza sana amtendee Onesimo, si kama mtumwa, bali kama ndugu (Flm. 16).

`Ingawa tunachukia sana wazo la utumwa kwa aina yoyote ile, na tunatamani kwamba Paulo angeshutumu tabia hiyo, tunakubalianaje na kile Paulo anachosema hapa? (Inavutia kiasi gani kwamba, wakati wa utumwa huko Amerika, Ellen G. White aliwaambia hasa Waadventista kukataa sheria iliyoamuru watu kuwarudisha watumwa waliotoroka).`