---
title:  Jambo Moja Tu—Kumjua Kristo
date:  05/02/2026
---

`Soma Wafilipi 3:10—16. Yapi ni baadhi ya hoja muhimu anazotoa Paulo katika kifungu hiki?`

Kwa hakika hakuna jambo muhimu zaidi kuliko kumjua Kristo, linalohakikisha hatimaye kwamba atatujua na kutukiri mbele ya Baba (tazama Mt. 7.21—23; Mt. 10:32, 33). Tunamjuaje? Kwa njia ya Neno Lake lililoandikwa—kulisoma na kuliishi. Hatuwezi kumjua uso kwa uso kama wanafunzi walivyomjua. Lakini cha kupendeza, licha ya ujuzi huo, bado walishindwa kuelewa maneno Yake, ikisisitiza hitaji letu la Roho Mtakatifu ili atuongoze (tazama Yn. 16:13). Kadiri tunavyomjua zaidi, ndivyo tunavyomkaribia zaidi, kwa sababu tunapata uzoefu wa “uweza wa kufufuka kwake” (Flp. 3:10), unaotuinua kufikia “upya wa uzima" (Rum. 6:4).

Njia nyingine tunayomkaribia Yesu ni kupitia “ushirika wa mateso yake” (Flp. 3:10). Kila jaribu linalokabiliwa, kila uzoefu mchungu uliovumiliwa, unatusaidia kujua na kuthamini zaidi kile Yesu alichopitia kwa ajili yetu, pia kumwelewa Yeye na mapenzi Yake kwa wazi zaidi.

Njia ya tatu tunayomkaribia ni kwa kukaza mwendo “kuifikilia mede” (Flp. 3:14). Mede hiyo ni nini? Inatafsiri neno lililotumika hapa tu katika Agano Jipya (skopos). Inarejelea mstari wa kumalizia mbio na zawadi inayotolewa kwa mshindi. Paulo anaiita “thawabu ya mwito mkuu wa Mungu katika Kristo Yesu” (Flp. 3:14). Kama vile Kristo, kwa njia ya kifo na ufufuo Wake, alivyopaa mbinguni, Mungu anatualika kupokea thawabu ile ile ya mbinguni—uzima wa milele.

Ni dhahiri, bado hatujafikia hilo. Hatutakamilishwa katika maana kamili hadi “mwili wetu wa unyonge” ubadilishwe “upate kufanana na mwili wake wa utukufu” (Flp. 3:21). Lakini kwa kumjua na kualika kuwepo Kwake katika maisha yetu kila siku, tunakaza mwendo kuifikia mede ya kuwa kama Yesu kwa kila namna inayowezekana sasa. Hili ndilo “jambo moja” ambalo Paulo alilokazia fikra, pia. Kama vile kushindana katika mbio (tazama 1 Kor. 9:24-27), hatuzingatii mahali tulipokuwa au ni nani anayetufuata. Lengo letu moja ni juu ya mambo yaliyo mbele—thawabu ya mbingu inayotungojea. Taswira hapa iko wazi: mkimbiaji Kukaza fikra kabisa katika lengo, akikaza kila msuli na kuinamia mbele ili kufikia mstari wa kumaliza.

`Kwa nini, katika kutembea kwako na Bwana, ni muhimu sana kutoendelea kutazama nyuma, angalau nyuma katika dhambi na kushindwa kwako, lakini badala yake kutazama mbele kwa kile ulichoahidiwa sasa hivi katika Kristo?`