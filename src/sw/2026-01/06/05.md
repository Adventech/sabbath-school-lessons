---
title:  Imani ya Kristo
date:  04/02/2026
---

Hoja kuu ya Paulo haipaswi kutoeleweka. Kulikuwa na mabadilishano ya ajabu aliyoyapitia katika barabara ya Dameski, akibadilisha maisha yake ya zamani, yaliyojengwa juu ya sheria kwa kuwepo kwa Kristo Mwenyewe—"ili nipate Kristo, tena nionekane katika yeye" (Flp. 3:8, 9).

`Kupatikana "katika yeye,” yaani, katika Kristo, ni kirai cha ajabu. Soma Waefeso 1:4, 2 Wakorintho 5:21, Wakolosai 2:9 na Wagalatia 2:20. Kulingana na vifungu hivi, unadhani Paulo anamaanisha nini kwa wazo hili?`

Paulo kurejelea kuwa katika Kristo kumejadiliwa sana. Haishangazi, huenda maelezo yake bora zaidi yanatoka kwa Paulo mwenyewe: “Yaani, kuleta madaraka ya wakati mkamilifu atavijumlisha vitu vyote katika Kristo, vitu vya mbinguni na vitu vya duniani pia. Naam, katika yeye huyo” (Efe. 1:10). Hilo limekuwa kusudi la Mungu tangu mwanzo. Paulo anaweka wazi jinsi hilo linavyotokea: “Bali kwa yeye ninyi mmepata kuwa katika Kristo Yesu, aliyefanywa kwetu hekima itokayo kwa Mungu, na haki, na utakatifu, na ukombozi” (1 Kor. 1:30).

Kuwa “katika Kristo” kunajumuisha kila kitu ambacho ni sehemu ya mpango wa wokovu, kuanzia mwanzo wa utambuzi wetu wa kiroho (_hekima_), hadi kuhesabiwa haki kwa imani (_haki_), hadi kujiandaa kwa ajili ya kwenda mbinguni (utakaso) na hatimaye hadi kutukuzwa wakati wa Kuja kwa Yesu Mara ya Pili (ukombozi). Wokovu ni kazi ya Kristo tangu mwanzo hadi mwisho—kwa ajili yetu na ndani yetu. Hivyo, kwa kumpata Kristo, tuna kila kitu tunachohitaji.

`Soma Wafilipi 3:9. Ni mambo gani mawili ambayo Paulo anayatofautisha na kwa nini tofauti hii ni muhimu kuikumbuka daima?`

Paulo alipotambua, kuwa na “haki ya mtu mwenyewe’’ si haki halisi kwa sababu sheria haiwezi kutoa uzima (tazama Gal. 3:21, 22); Kristo pekee anaweza, kwa njia ya imani. Na si imani yoyote tu. Hata hivyo, mashetani nao waamini na kutetemeka (Yak. 2:19). Imani pekee inayookoa ni “imani ya Kristo.” Imani Yake pekee ndiyo imetii kikamilifu na inaweza kutii. (Neno la Kiyunani linalotasfiriwa imani, pistis, pia linamaanisha uaminifu.) Kwa hiyo, tukiwa katika Kristo Naye anaishi ndani yetu (Gal. 2:20), basi tunaishi kwa imani Yake kupitia imani yetu Kwake.