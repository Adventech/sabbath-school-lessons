---
title:  “Maisha ya Zamani” ya Paulo
date:  02/02/2026
---

Ni uzoefu wa kawaida kwa waongofu wa Kikristo kufikiria juu ya maisha yao kwa kuzingatia kabla na baada ya kumkubali Yesu, kama vile Paulo anavyofanya katika Wafilipi 3. Hata hivyo, kwa usahihi au kwa makosa, wakati mwingine tunawazungumzia wale ambao si Wakristo kama “watu wema,” na, angalau kwa mujibu wa viwango vya ulimwengu, kwa kweli wengi ni wema. Kinyume chake, ikilinganishwa na viwango vya Mungu, hakuna aliye mwema, hata Wakristo.

`Katika Wafilipi 3:4—6, Paulo anataja mambo mengi katika maisha yake ambayo hapo nyuma alijivunia. Ni mambo gani? Unawezaje elezea “mema” katika maisha yako (ya zamani na ya sasa)?`

Paulo anaweka tofauti thabiti kati ya Wayahudi wanaoamini wanaoeneza mafundisho ya uongo na waumini wasiotahiriwa wanaomtegemea Kristo Kikamilifu kwa ajili ya wokovu wao na kutotumaini matendo ya kibinadamu tu kama vile tohara (tazama Ebr. 6:1, Ebr. 9:14; linganisha Rum. 2:25—29). Ingawa maisha ya zamani na nasaba ya Paulo vingekuwa vyenye kuvutia sana kwa Wayahudi wenzake, hakuna lolote katika mambo haya lililochangia wokovu wake. Kwa kweli, yalikuwa kikwazo kwa sababu yalimpofusha kwa muda asione hitaji lake la Kristo.

Paulo hakutahiriwa tu—alikuwa “mtahiriwa wa siku ya nane,” kumaanisha kwamba yeye, Mwisraeli wa kuzaliwa na wa watu wa agano, alitahiriwa siku ya nane. Zaidi ya hayo, alikuwa wa kabila la Benyamini, ambalo eneo lake lilijumuisha baadhi ya miji muhimu zaidi ya Israeli. Paulo hakujua tu Kiebrania bali, kama mwanafunzi wa Gamalieli Mzee (Mdo. 22:3, Mdo. 26:4, 5) na Farisayo, angekuwa mbobevu wa sheria na, angalau kwa mujibu wa mapokeo, jinsi ilivyopaswa kutumiwa.

Paulo alikuwa na bidii sana kwa ajili ya sheria kiasi kwamba alilitesa kanisa kwa sababu lilionekana kuwa tishio kwa mtindo wa maisha wa Kiyahudi, ambao alifikiri uliagizwa na sheria. Cha ajabu, ingawa “ni kamilifu” kwa kuzingatia “haki” hiyo ya kibinadamu, Paulo alitambua kwamba sheria ilikuwa ya kina sana na yenye masharti zaidi kuliko ambavyo angefikiri, na kwamba bila Kristo alisimama mbele yake mwenye kuhukumiwa.

`Linganisha Warumi 7:7—12 na Mathayo 5:21, 22, 27, 28. Ni hoja gani muhimu ambayo Yesu na Paulo wanatoa kuhusu sheria, na kwa nini “imani iyo katika Kristo” (Flp. 3:9), badala ya sheria, ndiyo chanzo pekee cha haki? Liangalie kwa njia hii: Unaishika sheria vizuri kiasi gani, angalau kwa namna Yesu alivyosema tunapaswa kuishika?`