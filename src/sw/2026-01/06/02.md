---
title:  Kufurahi katika Bwana
date:  01/02/2026
---

`Soma Wafilipi 3:1—3. Ni ujumbe gani chanya na hasi anaotoa Paulo hapa, na yanahusianaje? Anawaelezeaje waumini?`

Paulo anaanza kwa ujumbe chanya sana na karibu inaonekana kana kwamba anahitimisha waraka wake. Lakini hajamaliza. Anarudi katika mojawapo ya mada kuu/muhimu za waraka huu: kufurahi katika Bwana. Atatoa sababu kadhaa za kufanya hilo hapa. Muhimu zaidi, tunapaswa kumtumainia Kristo, si kujitumainia wenyewe: “Tunaona fahari juu ya Kristo Yesu, wala hatuutumainii mwili” (Flp. 3:3). Ni nani kati yetu ambaye, kwa njia moja au nyingine, amejifunza kwa taabu kuhusu kutoutumainia mwili?

Onyo kali "Jihadharini" (mara tatu) halipatikani popote pengine katika Maandiko. Inavyoonekana, Wafilipi walijua vizuri ni tishio gani ambalo Paulo alikuwa anarejelea. Badala ya matatizo matatu tofauti, onyo hilo linaonekana kurejelea kundi la walimu wa uongo walioelezewa kwa njia tatu tofauti.

Watu waovu au wanaopinga dini katika Israeli nyakati fulani waliitwa “mbwa” (Flp. 3:2; linganisha Zab. 22:16; Isa. 56:10; Mt. 7:6; 2 Pet. 2:21, 22 . Walimu wa uongo pia wanaweza kuelezewa kwa kufaa kama “watendao mabaya.” Kuwarejelea kama “wajikatao” (Flp. 3:2) kunaonesha kwamba, kama ilivyokuwa Galatia na maeneo mengine, walikuwa wanatafuta kulazimisha tohara kwa waumini wa Mataifa, kinyume na uamuzi wa Baraza la Mitume (tazama Matendo ya Mitume 15).

Cha kuvutia, inaonekana kwamba ufumbuzi mmoja wa changamoto za kiroho, ikiwa ni pamoja na kuenea kwa mafundisho ya uongo, ni “kufurahi katika Bwana” (Flp. 3:1; linganisha Flp. 4:4).

Chochote tunachofurahia kinatuletea furaha (kama ilivyo kwa Kiingereza, maneno mawili ya Kiyunani yanayoelezea mawazo haya yanahusiana). Mungu anataka tuwe na furaha, na Neno Lake ni aina ya mwongozo wa maelekezo kwa ajili ya raha ya kweli na furaha ya kudumu. Haya ni pamoja na kupokea fadhili za Mungu (Zab. 31-7) kuweka tumaini letu Kwake (Zab. 5:11); kupokea baraka za wokovu (Zab. 9:14); kukubali sheria ya Mungu kama mtindo wetu wa maisha (Zab. 19:14), kujumuisha Sabato (Isa. 58:13, 14); kuliamini Neno Lake (Zab. 119:162); na kulea watoto wacha Mungu (Mit. 23:24, 25).

`Maisha yanaweza kuwa magumu sana kwetu sote, haidhuru mambo yanaweza kuwa yanaenda vizuri kwa sasa. Lakini hata kama hayaendi vizuri sasa, ni mambo gani unaweza na unapaswa kuyafurahia? Ni nini kinakuzuia kufanya hivyo?`