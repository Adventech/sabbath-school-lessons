---
title:  Yatafakarini Haya…
date:  11/02/2026
---

Amani ipitayo akili pia “itawahifadhi mioyo yenu na nia zenu katika Kristo Yesu" (Flp. 4:7). Uzima wetu wa ndani unahitaji ulinzi. Cha ajabu, Wafilipi 4:7 inatumia sitiari ya kijeshi kuhusiana na amani ya Mungu. Kitenzi cha Kiyunani (phroureõ) kinatumika kuelezea kikosi cha askari wanaolinda mji dhidi ya uvamizi (2 Kor. 11:32; linganisha Mdo. 9:24).

Kipengele kingine muhimu sana cha amani ya ndani inajumuisha kuishi kwa kupatana na mapenzi ya Mungu. “Wana amani nyingi waipendao sheria yako, Wala hawana la kuwakwaza" (Zab. 119:165).

`Soma Wafilipi 4:8, 9. Ni mambo gani mahususi yanasisitizwa?`

Paulo anatoa utangulizi wa Wafilipi 4:8, 9 kwa "hatimaye na orodha ya sifa sita, ikifuatiwa na muhtasari wake mfupi na kutia shime kuiga mfano wa Paulo. Himizo hili la kuhitimisha linalohusiana na tamaduni mbalimbali linapatana vyema na mazingira ya Wayunani na Warumi ya Filipi, pamoja na msisitizo wake mara mbili juu ya sifa njema na mfano. Hata hivyo, jambo la kuvutia ni kwamba, mkazo umewekwa juu ya sifa njema za kibiblia, ambao ni dhahiri kabisa kutokana na Paulo kuacha zile sifa kuu nne za Kiyunani (busara, haki, kiasi na ujasiri).

1. Kweli —si kwa bahati, kwamba orodha inaanza na sifa kuu ya kibiblia ya kweli, ambayo Yesu (“Amin, nawaambia. . .”) na Agano Jipya lote wanasisitiza mara kwa mara (tazama, kwa mfano, Mdo. 26:25, Rum. 1:18, 1 Kor. 13:6, 2 Kor. 4:2, Efe. 4:15, 1 Tim. 3:15, Yak. 1:18, 1 Pet. 1:22, 1 Yoh. 2:21).

2. Staha —neno la Kiyunani linarejelea sifa ya mtu binafsi (linganisha matumizi yake mengine katika 1 Tim. 3:8, 11; Tito 2:2, ambapo limetafsiriwa kama “wastahivu").

3. Haki —sifa hii inafasiliwa na tabia ya Mungu ya haki (linganisha matumizi yake katika Flp. 1:7)

4. Safi —mawazo na matendo vinavyotiririka kutoka katika haki ya Mungu inayohesabia haki inayopokelewa kwa imani (tazama 1 Yoh. 3:3).

5. Kupendeza —uzuri wa kisanaa, unaoonekana sana katika uumbaji wa Mungu.

6. Sifa njema —“yo yote yenye sifa njema; ukiwapo wema wo wote, ikiwapo sifa nzuri yo yote."

Paulo anatoa sifa mbili zaidi, ili maana ya kipagani isije ikawekwa kwa mojawapo ya sifa hizi: “ukiwapo wema wo wote, ikiwapo sifa nzuri yo yote” (Flp. 4:8), tunapaswa kuzitafakari sifa hizi njema za mbinguni. Kisha, ili kuondoa mashaka yote na kuelewa vibaya kunakoweza kutokea, Paulo anatutaka tutende kile tulichojifunza, kupokea, kusikia, na kuona kutokana na mfano wake mwenyewe (Flp. 4:9).