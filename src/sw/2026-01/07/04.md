---
title:  Furahini Katika Bwana—Sikuzote
date:  10/02/2026
---

`Soma Wafilipi 4:4-7. Tunawezaje kupata uzoefu wa “amani ya Mungu”?`

Baada ya kugusia, tena, hitaji la umoja (Flp. 4:1—3), Paulo anahamia mada nyingine: kufurahi katika Bwana (Flp. 4:4-7). Ni mara ngapi umehuzunishwa juu ya vitu ambavyo hatimaye vilitoweka kwa urahisi na haraka kama jinsi vilivyotokea? Kwa sababu nzuri, Yesu alisisitiza tena na tena kwamba hatupaswi kusumbuka (tazama Mt. 6:25-34, Mt. 10:19), na Petro anatukumbusha kwamba tunaweza kumtwika Bwana fadhaa au wasiwasi wetu wote, “kwa maana yeye hujishughulisha sana kwa mambo yetu” (1 Pet. 5:7). Kwa hakika, matatizo yanayoongezeka ulimwenguni pote yanapaswa kututia moyo kwa matumaini kwamba kuja kwa Bwana kumekaribia (linganisha Mt. 24:33, Lk. 21:28, Yak. 5:8).

Dawa ya wasiwasi katika kila jambo, ikijumuisha kila hali, ni kusali sala ya imani (Flp. 4:6, 7). Kwa dhahiri, tunapaswa kuamini na kushikilia sala yetu kana kwamba imejibiwa hata kabla ya kuona matokeo yake, kwa sababu tunapaswa kusali “kwa kushukuru.” Pia limeongezwa neno “kuomba” (Kiyunani, deēsis), likiashiria nyakati za kikomo na uharaka (tazama, kwa mfano, Luka 1:13, Flp. 1:19, 1 Tim. 5:5, Yak. 5:16). Sala zetu bado ni “maombi,” lakini tunaweza kujua maombi yetu yamepokelewa mradi tunaomba “sawasawa na mapenzi yake” (1 Yoh. 5:14). Kisha tunaweza kupumzika na kuwa na amani, tukijua kwamba maombi yetu yote yako mikononi mwa Mungu.

`Vifungu vifuatavyo vinakuzaje uelewa wetu wa amani ya Mungu? Zab. 29:11, Isa. 9:6, Luka 2:14, Yn. 14:27, 1 Kor. 14:33.`

Amani ya Mungu ni kitu ambacho ulimwengu kamwe hauwezi kutoa, kwa sababu amani ya Mungu inatokana na uhakikisho kwamba tuna kipawa cha uzima wa milele kwa njia ya Yesu Mwokozi wetu (Rum. 5:1, Rum. 6:23). Amani hii inaathiri kila nyanja ya maisha na “inapita akili zote” (Flp. 4:7). Haiwezi kueleweka kwa akili peke yake, kama neno la Kiyunani nous (akili) lililotumiwa hapa linavyoonesha.

`Unawezaje kumwelezea mtu maana ya kupata uzoefu wa “amani ya Mungu”?`