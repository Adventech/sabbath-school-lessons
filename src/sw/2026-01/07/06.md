---
title:  Mambo Muhimu kwa Ajili ya Kuridhika
date:  12/02/2026
---

`Soma Wafilipi 4:10—13, 19. Ni mambo gani muhimu ambayo Paulo anafunua kwa ajili ya maisha ya kuridhika, yenye furaha?`

Wakati hali mbaya zaidi zinapotokea (njaa, ugonjwa, jeraha, hasara), mtu huanza kutafakari juu ya mambo ambayo kwa kweli ni muhimu na kutafakari baraka ambazo kwa kawaida huchukuliwa kuwa za kawaida. “Tunapodhiliwa” (Flp. 4:12), “tukiwa na uhitaji” (NIV), au kubakia “karibu bila kitu” (NLT) ndipo imani inapofanya iwezekane kushinda hali ngumu.

Kinyume chake, tunapoishi “kwa kufanikiwa,” tunapaswa kutambua daima kwamba mafanikio hayo yanaweza kutoweka mara moja (tazama Mithali 23:5). Kama vile Ayubu na Paulo wanavyotukumbusha, hatukuja na kitu duniani tulipozaliwa, na hatutakwenda kaburini na kitu chochote (Ayu. 1:21, 1 Tim. 6:7).

Ona ahadi zifuatazo za Biblia:

● Zaburi 23:1—“Bwana ndiye mchungaji wangu, sitapungukiwa na kitu.

● Mathayo 6:32—“Baba yenu wa mbinguni anajua ya kuwa mnahitaji hayo yote.

● 1 Petro 5:7—“Huku mkimtwika yeye fadhaa zenu zote, kwa maana yeye hujishughulisha sana kwa mambo yenu.”

● Wafilipi 4:19—“Na Mungu wangu atawajazeni kila mnachokihitaji kwa kadiri ya utajiri wake, katika utukufu, ndani ya Kristo Yesu.”

Na, jambo la ajabu kuliko yote: “Nayaweza mambo yote katika yeye anitiaye nguvu” (Flp. 4:13). Labda hakuna hata mmoja wetu anayeweza kufahamu kikamili kile “mambo yote” yanachojumuisha. Kwa hakika, kama ilivyo kwa ombi lolote la msaada na nguvu za Mungu, ni lazima tuombe kwa kupatana na mapenzi Yake. Lakini mara nyingi, hata hatuombi mambo tunayojua yanapatana na mapenzi Yake. Ndiyo maana Yakobo 4:2 inasema, “Hamna kitu, kwa kuwa hamwombi.”

Hapa kuna baadhi ya mambo tunayoweza kuomba kwa uhakika kwa sababu tunajua yanapatana na mapenzi ya Mungu:

● Wokovu kwa mpendwa au rafiki (1 Tim. 2:3, 4)

● Ujasiri wa kushiriki imani yetu (Ufu. 22:17)

● Msamaha tunapoungama na kuacha dhambi (1 Yoh. 1:9)

● Nguvu za kutii amri za Mungu (Ebr. 13:20, 21)

● Kuwapenda wale wanaotuchukia na kututendea vibaya (Mt. 5:44)

● Hekima kwa ajili ya hali zenye changamoto (Yak. 1:5)

● Kuelewa ukweli katika Neno la Mungu (Yn. 8:32).

`Unashughulikaje na mambo uliyoyaombea ambayo bado hayajatimia, au yumkini yanaweza yasitimie?`