---
title:  Jifunze zaidi
date:  13/02/2026
---

“Wale tu ambao wanapokea neema mpya siku zote, watakuwa na nguvu inayolingana na hitaji lao la kila siku na uwezo wao wa kutumia uweza huo. Badala ya kutazamia wakati ujao ambapo, kupitia majaliwa ya pekee ya nguvu za kiroho, watafanywa kufaa kimuujiza kwa ajili ya kuongoa roho, wanajitoa kila siku kwa Mungu, ili awafanye kuwa vyombo vifaavyo kwa matumizi Yake. Kila siku wanatumia vizuri fursa za huduma wanazoweza kupata. Kila siku wanamshuhudia Bwana popote walipo, iwe katika mazingira fulani duni ya kazi nyumbani, au eneo la hadhara wanalofaa kutumika.

“Kwa mtendakazi aliyejiweka wakfu kuna faraja ya ajabu katika kujua kwamba hata Kristo wakati wa maisha Yake duniani alimtafuta Baba Yake kila siku kwa ajili ya kupata neema mpya iliyohitajika; na kutokana na ushirika huu na Mungu alitoka ili kuwaimarisha na kuwabariki wengine. . . .

“Kila mtendakazi anayefuata mfano wa Kristo ataandaliwa Kupokea na kutumia nguvu ambazo Mungu ameahidi kwa kanisa Lake kwa ajili ya kukomaza mavuno ya nchi.”_—Ellen G. White, God's Amazing Grace, uk. 117._

“Mungu anajua mahitaji yetu, na ameyatimiza. Bwana ana hazina ya mahitaji kwa ajili ya watoto Wake, na anaweza kuwapa kile wanachohitaji kwa hali zote. Basi kwa nini hatumtumaini? Amewapa watoto Wake ahadi za thamani kwa sharti la utii wa kweli kwa sheria Zake. Hakuna mzigo asioweza kuondoa, hakuna giza asiloweza kufukuza, hakuna udhaifu asioweza kubadili kuwa nguvu, hakuna hofu asiyoweza kutuliza, hakuna tamaa ya kitu bora asiyoweza kuelekeza na kuthibitisha.

“Hatupaswi kujitazama wenyewe, kadiri tunavyotafakari zaidi mapungufu yetu wenyewe, ndivyo tutakavyopungukiwa na nguvu za kuzishinda,”_—Ellen G. White, That I May Know Him, uk. 224,_

**Masawali ya Kujadili**

`1. Fikiria baadhi ya matukio yako ya kufurahisha zaidi ya maombi yaliyojibiwa. Yamekusaidiaje kupata uzoefu wa amani ya Mungu inayopita akili? Vipi kuhusu maombi yale ambayo hayajajibiwa? Bado unawezaje kupata amani iliyoahidiwa?`

`2. Katika muktadha wa Wafilipi 4:8, unatumia muda wako kufikiria nini? Kile unachokifikiri kinaimarisha imani yako na kutembea na Bwana vizuri kiasi gani?`

`3. Jadili nukuu ya mwisho hapo juu. Nini maana ya kauli "Kadiri tunavyotafakari zaidi mapungufu yetu wenyewe ndivyo tutakavyopungukiwa na nguvu za kuyashinda’? Jambo muhimu ni nini, basi, ili kushinda?`