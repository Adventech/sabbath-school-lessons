---
title:  Mifano ya Kuigwa
date:  08/02/2026
---

Sisi sote, wakati mmoja au mwingine, tumepata watu tunaovutiwa nao na tunaotaka kuwaiga. Kwa watoto, ni muhimu sana kuwa na mifano mizuri ya kuigwa. Kwa kufaa, hawa wanapaswa kuwa baba na mama yao. Watakapokua, watapata mifano mingine ya kuigwa, huenda wanaohusiana na kazi waliyochagua au hata katika wasifu ambao wamesoma. Wanaweza pia kujifunza jinsi wahusika mbalimbali wa Biblia walivyokabiliana na changamoto na kuwalinganisha na uzoefu wa maisha yao wenyewe.

Cha kusikitisha, katika vyombo vya habari vya leo, mifano mibaya ya kuigwa ni mingi. Tumejawa na mfululizo wa maudhui ya kuvuta usikivu—visa vinavyoelezea matatizo pujufu na maisha machafu ya watu mashuhuri. Wasomaji wa Paulo huko Filipi, ingawa bila shaka hawakushughulika na mtandao, hata hivyo walikumbana na changamoto kama hizo.

Ukweli ni kwamba, ulimwengu alioishi Paulo ulikuwa wenye upotovu, ufisadi na uovu sana, kama ulivyo wetu leo. Daima kumekuwa na—na daima kutakuwako, angalau hadi mwisho—uovu mwingi wa kutosha. Swali kwetu ni kwamba: Je, tunauitikiaje?

`Soma Wafilipi 3:17-19. Mifano mizuri na mibaya ya kuigwa inaelezewaje katika kifungu hiki? Ni mambo gani muhimu yanatolewa ili kutofautisha kati ya hiyo?`

Hatupaswi kutoona upendo wa Paulo kwa wale ambao hakubaliani nao—anawalilia! Ona pia kwamba hawaiti adui zake bali “adui za msalaba wa Kristo” (Flp. 3:18). Paulo alitambua kwamba masuala makubwa zaidi yalikuwa hatarini, yaani, jinsi msalaba unavyovunja vizuizi na kutuweka sisi sote katika kiwango sawa, kama wenye dhambi wanaohitaji Mwokozi (tazama Efe. 2:11-14)

Pia, jambo lisilopaswa kupuuzwa ni jinsi Paulo anavyowahimiza Wafilipi kuelekeza fikra katika mifano mizuri, si katika mibaya; kuwafuata kwa uangalifu wale ambao mtindo wao wa maisha unafanana sana na wake. Cha kuvutia, Paulo anatumia lugha kama hiyo katika kuwaonya Warumi “waangalieni wale wafanyao fitina na mambo ya kukwaza kinyume cha mafundisho mliyojifunza; mkajiepushe nao” (Rum. 16:17). Wadanganyifu huko Rumi wanaelezewa kama wale ambao “hawamtumikii Bwana wetu Kristo, bali matumbo yao wenyewe” (Rum. 16:18).

`Ingawa, bila shaka, Yesu ndiye mfano pekee mkamilifu, kuna wengine ambao, angalau katika maeneo fulani, wanaweza kuwa mifano mizuri ya kuigwa. Wakati huo huo, ni aina gani ya mfano wa kuigwa unakuwa kwa wengine?`