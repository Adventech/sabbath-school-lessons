---
title:  Kuwa na Matumaini
date:  13/01/2026
---

`Soma Wafilipi 1:23, 24. Paulo anamaanisha nini anaposema kwamba “kwenda zangu nikae na Kristo” ni “vizuri zaidi sana”?`

Kifungu hiki kimekuwa hakieleweki kwa kiasi kikubwa kwa zama zote. Katika kifungu tunachojifunza juma hili, Paulo alishughulikia tofauti kati ya kuishi na kufa. Mkristo anaishi kwa ajili ya Kristo na anaweza hata kufa kwa ajili Yake. Kwa maana hiyo ni “faida” kwa sababu ushuhuda wetu ni wenye nguvu zaidi na wenye kushawishi (Flp. 1:21). Bila shaka mtu huamini anapokuwa tayari kufa kwa ajili ya imani hiyo.

Lakini lazima tutambue kwamba wafu wamekufa kweli. “Hawajui neno lolote.” Wanapumzika kaburini hadi ufufuo (tazama Mhu. 9:5; Yn. 5:28, 29). Ndiyo maana Yesu alisema kuhusu Lazaro, ambaye alikuwa amekufa, “Rafiki yetu, Lazaro, amelala; lakini ninakwenda nipate kumwamsha” (Yn. 11:11).

Ikiwa, wakati watu wanakufa, wanaenda mbinguni mara moja, fikiria jinsi ambavyo hilo lingekuwa kwa Lazaro. Baada ya siku nne za Lazaro kurukaruka katika Paradiso, malaika anakuja na habari “mbaya”: “Pole, Lazaro, lakini Yesu anakuita urudi duniani. Huwezi kubakia hapa.”

Tunapofuata kosa hadi hitimisho lake la kimantiki, tunaona jinsi lisivyo sahihi. Kifo ni kama usingizi usio na ndoto ambao Yesu atawaamsha wafuasi Wake waaminifu wakati wa Kuja Kwake Mara ya Pili; kisha, pamoja na watakatifu walio hai, watanyakuliwa na kupelekwa mbinguni ili wakae pamoja na Yesu milele (tazama 1 Thes. 4:16, 17).

“Kuondoka” kwa Paulo kutoka katika maisha ya sasa ili kuwa pamoja na Kristo kunamaanisha kuwa pamoja Naye katika mateso na kufa (2 Tim. 4: 6) ili “kuifikia kiyama ya wafu” (Flp. 3:11). Pia, bila shaka alijua kwamba angekufa na kwamba jambo linalofuata ambalo angelijua, kufumba na kufumbua, lingekuwa kumwona Yesu, ambaye angemchukua, pamoja na watu wote wa Mungu, hadi mahali ambapo Yesu ameandaa kwa ajili ya wote wampendao (Yn. 14:3, 1 Kor. 2:9).

Ingawa alikuwa tayari kufa kwa ajili ya Kristo, Paulo alijua ingefaa zaidi kwa Wafilipi kama “angedumu katika mwili” (Flp. 1:24). Cha kupendeza zaidi, kwa Mkristo, iwe ni bora kuishi kwa ajili ya Kristo au kufa kwa ajili Yake si lazima iwe rahisi kujibu. Paulo “alisongwa katikati ya mambo mawili” (Flp. 1:23), kati ya kuwa hai au kupumzika kaburini.

`Tena, hata kama hakuna mtu anayetaka kufa, je, umewahi kufikiri kuhusu jinsi mara tu unapokufa, jambo linalofuata utakalojua ni kurudi kwa Kristo? Wazo hilo linaweza kukusaidiaje kuelewa mawazo ya Paulo hapa?`