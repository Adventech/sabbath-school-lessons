---
title:  Simama Imara Katika Umoja
date:  14/01/2026
---

Ombi la mwisho la Yesu kwa wanafunzi Wake lilitawaliwa na mada moja kuu: umoja. Yesu alitazama ng’ambo ya msalaba katika kuungana tena na Baba Yake na kuungana tena nasi: “Baba, hao ulionipa nataka wawe pamoja nami po pote nilipo, wapate na kuutazama utukufu wangu ulionipa” (Yn. 17:24). Yesu aliomba kwamba Baba awalinde watoto Wake ili “wawe na umoja kama sisi tulivyo” (Yn 17:11). Pia alisisitiza matokeo mabaya ya mafarakano—yanakuwa sababu ya wengi kutoamini. Mara mbili katika ombi hili fupi, Yesu anasisitiza kwamba umoja wetu Naye na Baba ni ili “ulimwengu upate kusadiki” na ili “ulimwengu ujue ya kuwa ndiwe uliyenituma" (Yn. 17:21, 23).

`Soma Wafilipi 1:27 na linganisha Yohana 17:17—19. Yesu na Paulo wote wanasema jambo gani ni muhimu kwa ajili ya umoja ndani kanisa?`

Neno la Kiyunani katika Wafilipi 1:27 linalotafsiriwa “mwenendo wenu uwe kama inavyostahili” ni politeuomai, linalomaanisha “ishi kama raia"—si wa ufalme wowote wa kidunia bali kama raia wa ufalme wa mbinguni. Hubiri la Mlimani linatoa uelewa mzuri wa maana ya kuwa watoto wa Baba wa mbinguni na watu wa ufalme Wake: maskini wa roho, wapole, wenye njaa na kiu ya haki, wenye rehema, wenye moyo safi, wapatanishi, kugeuza shavu lingine, kuwapenda adui zako, kuwabariki wale wanaotulaani, kuwatendea mema wale wanaotuchukia. Kwa ufupi, “kutenda haki, na kupenda rehema, na kwenda kwa unyenyekevu na Mungu wako" (Mik. 6:8).

Ni vigumu kufadhaishwa au kukasirishwa na mtu kama huyo, au sivyo? Wakati mwingine tunachukia watu wanaoonekana kuwa wazuri sana. Tunaweza hata kujaribiwa kuonesha kuwa hawastahili wanachodai au kutafuta palipo na udhaifu ili kuthibitisha kuwa wao si bora kama wanavyoonekana, ili tu tujione bora sisi wenyewe. Badala yake, kwa nini tusiangalie jinsi tunavyoweza kuwa na upendo zaidi, wakarimu, wenye fadhili, wanyenyekevu?

Ellen G. White aliwazungumzia wale “wanaoupenda ulimwengu na faida yake kuliko wanavyompenda Mungu au ukweli.” _—Testimonies for the Church, vol. 5, uk. 277._

Mara nyingi sana kutokuwa na umoja katika kanisa hatimaye kunatokana na kiburi. “Kama kiburi na tamaa ya kidunia vikidumu kwa muda mrefu, roho ya Kristo inaondoka, na mashindano, mfarakano na ugomvi vinaingia ili kuvuruga na kudhoofisha kanisa.” _—Testimonies for the Church, vol. 5, uk. 240, 241._

Ni muhimu kiasi gani kwamba kila mmoja wetu ajifunze unyenyekevu na upole ambao Yesu alituwekea kielelezo! Tungekuwa na kanisa lililo tofauti kiasi gani, ama sivyo?