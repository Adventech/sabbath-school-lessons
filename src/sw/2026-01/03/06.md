---
title:  Wamoja na Jasiri
date:  15/01/2026
---

`Soma Wafilipi 1:27-30. Umoja wetu na “kuishindania imani ya injili” vinahusiana vipi na kutoogopa?`

Mkakati wa Shetani ni kugawanya na kushinda. Mfarakano ni jambo la hatari sana. Yesu alisema, “Na nyumba ikifitinika juu ya nafsi yake, nyumba hiyo haiwezi kusimama” (Marko 3:25). Ni kanuni sahili ambayo Shetani anafurahia sisi kuisahau. Umoja wetu unatusaidia kutimiza wajibu wetu wa kiunabii kama masalio wa unabii wa Biblia (Ufu. 12:17), kutangaza “injili ya milele” kwa “kila taifa na kabila na lugha na jamaa" ( Ufu. 14:6). Kwa sababu umoja ni muhimu ili kutimiza utume wetu wa kueneza ujumbe huu tuliopewa na Mungu, na ombi la Yesu katika Yohana 17 linakazia “kweli” ya Neno la Mungu kuwa mojawapo ya funguo muhimu zaidi za umoja (Yn. 17:17, 19), ujumbe wetu hauwezi kutenganishwa na utume wetu au umoja wetu. Zote tatu zinasimama au kuanguka pamoja. Ikiwa moja ya funguo hizi tatu inakosekana, hatuwezi kufanikiwa. Hata hivyo, ikiwa tunazo zote tatu, hakuna kitu cha kuogopa. Hatupaswi "kuwaogopa adui zetu katika neno lo lote” (Flp. 1:28). Shetani ni adui aliyeshindwa. Hata kama tunapaswa kuuawa kwa ajili ya imani yetu, hakuna kitu kinachoweza kutudhuru ikiwa “tutakuwa wenye juhudi katika mema” (1 Pet. 3:13). Shetani hana uwezo wa kuzuia kusonga mbele kwa kweli ya Mungu.

`Soma vifungu vifuatavyo vya Biblia na utoe muhtasari mfupi wa mada yake inayopatika katika vifungu vyote: Mathayo 10:38, Mdo. 14:22, Warumi 8:17, 2 Timotheo 3:12.`

Maisha yenyewe katika ulimwengu huu ulioanguka ni magumu, hata kwa “walio na uwezo” miongoni mwetu. Ayubu alikuwa mtu mwenye haki; Biblia inasema kwamba “alikuwa mkamilifu na mwelekevu, ni mmoja aliyemcha Mungu, na kuepukana na uovu” (Ayu. 1:1). Lakini, kwa ghafla sana, msiba mkubwa ulimpata yeye na familia yake. Ni nani ambaye hajajifunza, kwa uzoefu binafsi au kwa kuona kile kilichowapata wengine, kwamba maisha hapa tunayoyaishi, inaonekana, yako katika mteremko mkali, na hujui ni wakati gani utaenda katika ukingo? Mateso, kwa kiwango fulani, ni sehemu ya kila mmoja wetu. Hata hivyo, mwishowe, ni afadhali kuteseka kwa ajili ya Kristo kuliko kwa ajili ya kitu kingine chochote.

`Ni tumaini gani, ni faraja gani, sisi kama Wakristo, tunapaswa kuwa nayo katikati ya mateso yetu?`