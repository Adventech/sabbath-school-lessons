---
title:  Kufa ni Faida
date:  12/01/2026
---

Iwapo hujagundua, sisi sote, hasa kama waumini, tunahusika katika pambano kuu, linaloendelea maeneo yote kutuzunguka na, kwa hakika, ndani yetu pia. Sisi sote, kwa njia moja au nyingine, tunapitia uhalisi wa pambano hili la ulimwengu mzima, na tutaupitia hadi siku tutakapokufa, wakati wowote au kwa hali yoyote hilo litakapotokea.

`Soma: 2 Wakorintho 10:3-6. Ni nini msingi wa vita vya kiroho tunavyopigana, na silaha zetu ni zipi?`

Silaha hatari zaidi za kiroho ni mawazo, mazuri na mabaya. Shetani anatumia ukosoaji, usaliti, aibu, hofu, shinikizo rika na zana nyingi kama hizo ambazo Wakristo hawapaswi kamwe kutumia. Badala yake, tunapaswa kutumia upendo, rehema, amani, utu wema, uvumilivu, fadhili na kiasi. Silaha yetu yenye nguvu zaidi, inayotumiwa kwa busara, ni “Neno la Mungu” linalotumiwa na Roho (Efe. 6:17), kwa sababu ni Mungu pekee anayeweza kuusadikisha moyo wa mtu kwa ukweli. Sisi ni chombo tu Mungu anachotumia kutimiza makusudi Yake.

`Soma Wafilipi 1:21, 22. Tunalielewaje wazo la Paulo, hasa katika muktadha wa pambano kuu?`

Kwa sababu vita ni vya kiroho, tuko katika vita vya mawazo na kanuni. Hata hivyo Kristo amepata ushindi msalabani kwa ajili yetu, na mradi tu tunadumu kuwa na uhusiano Naye, kamwe hatuwezi kushindwa, hata kama tutauawa. Paulo alisalimisha maisha yake kwa chochote kilichompata hapa duniani, hata kama haikuwa kwa haki, kwa sababu alikabidhi maisha yake na wakati wake ujao kwa mahakama ya juu zaidi.

Kama Wakristo, hatupaswi kupigania sana haki zetu bali kile kilicho sahihi. Si “wenye nguvu na mamlaka ndio wenye uwezo wa kuamua kilicho sahihi kimaadili,” bali “nguvu na uwezo wa kweli vinatokana na kufanya kilicho sahihi kimaadili.” Kujisalimisha kwa mapenzi ya Mungu ni jambo la heshima; kwa kweli, ndiyo njia pekee ya kuwa washindi katika vita tunavyokutana navyo. Yesu, bila shaka, ndiye mfano halisi wa kujisalimisha kwa mapenzi ya Mungu, kama Paulo atakavyoeleza katika Wafilipi 2.

`Ni kwa njia zipi, sasa hivi, unapitia uhalisi wa pambano kuu? Unawezaje kupata faraja na nguvu kutokana na kujua kwamba Kristo amepata ushindi tayari kwa ajili yetu?`