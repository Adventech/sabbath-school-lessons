---
title:  “Kristo Ataadhimishwa”
date:  11/01/2026
---

`Soma Wafilipi 1:19, 20. Ni nini kinachoonekana kama matarajio ya Paulo kuhusu matokeo ya jaribu lake? Ni nini anachokiona cha muhimu zaidi kuliko kuachiliwa huru?`

Ingawa Paulo hakuwa mhalifu, hii haikuwa mara yake ya kwanza kufungwa gerezani, na pia hakuwa mgeni wa mateso. Kwa Wakorintho, alielezea mateso yake hadi wakati huo: “katika vifungo kuzidi sana; katika mapigo kupita kiasi; katika mauti mara nyingi. Kwa Wayahudi mara tano nalipata mapigo arobaini kasoro moja. Mara tatu nalipigwa kwa bakora; mara moja nalipigwa kwa mawe; mara tatu nalivunjikiwa jahazi; kuchwa kucha nimepata kukaa kilindini; katika kusafiri mara nyingi; hatari za mito; hatari za wanyang’anyi; hatari kwa taifa langu; hatari kwa mataifa mengine; hatari za mjini; hatari za jangwani; hatari za baharini; hatari kwa ndugu za uongo; katika taabu na masumbufu; katika kukesha mara nyingi; katika njaa na kiu; katika kufunga mara nyingi; katika baridi na kuwa uchi” (2 Kor. 11:23-27).

Lakini tusije tukafikiri kwamba mateso haya yalikuwa ya juu kabisa akilini mwake, Paulo mara moja anaongezea, “Baghairi ya mambo ya nje, yako yanijiayo kila siku, ndiyo maangalizi ya makanisa yote” (2 Kor. 11:28).

`Soma 1 Wakorintho 4:14—16; 1 Wathesalanike 2:10, 11; Wagalatia 4:19; na Filemoni 10. Paulo ana uhusiano gani na makanisa aliyoyaanzisha na watu aliowaongoa kwa ajili ya Kristo?`

Kama Yesu, aliyeacha vyote kutuokoa, Paulo alikuwa tayari kutoa vyote hata uhai wake, ikilazimu, kwa ajili ya waumini wenzake (2 Kor. 12:15). Lakini, cha kushangaza, kadiri matendo ya mtu yanavyofanana zaidi na yale ya Yesu, ndivyo asivyopendwa au kuthaminiwa na wengine. “Wote wapendao kuishi maisha utauwa katika Kristo Yesu wataudhiwa" (2 Tim. 3:12). Lakini Wakristo waaminifu yamkini wanabaki kuwa njia yenye nguvu zaidi ya kumtukuza Mungu na kuudhihirisha ukweli wa injili (linganisha Flp. 1:7). “Uvumilivu na uchangamfu wa Paulo wakati wa kifungo chake kirefu na kisicho haki, ujasiri na unani yake, vilikuwa mahubiri yasiyokoma.”_—Ellen G. White, Matr ido ya Mitume, Sehemu ya Pili, uk. 141._

`Angalia jinsi unavyoishi na jinsi unavyowatendea watu, hasa watu ambao hawakutendei mema. Unawasilisha ushuhuda wa aina gani kwa ajili ya Yesu?`