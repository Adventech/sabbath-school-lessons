---
title:  Mwenendo wa Maisha Mapya
date:  11/03/2026
---

Baada ya kueleza mwenendo mbaya na sifa mbaya vinavyoondolewa na kuachwa tunapomjia Kristo, Paulo anaendelea na sifa njema—kama kuhama kutoka gizani kwenda nuruni.

`Soma Wakolosai 3:12-14. Waumini wanaelezewaje, na unafikiri yanahusiana vipi na sifa wanazopaswa kujivika?`

Kama Israeli walioitwa na Mungu kuwa watu maalum na kuakisi tabia Yake, wanaomwamini Yesu ni wateule wa Mungu (Kol. 3:12), wateule Wake. Si wote, hata hivyo, wanaoishi kulingana na wito huu. Kama Yesu alivyosema Waitwao ni wengi, bali wateule ni wachache (Mt. 22:1 4, linganisha na Mt. 24:22, 24, 31). Rejea za Paulo kwa wateule zina maana zinazofanana (Rum. 8:33, 2 Tim. 2:10). Pia, kama Israeli, waumini wanapendwa na Mungu na watakatifu (Kum. 7:6-8). Fadhila hii inabeba jukumu muhimu: kuzitangaza fadhili zake yeye aliyewaita mtoke gizani mkaingie katika nuru yake ya ajabu (1 Pet 2:9). Tunafanya hivyo kwa jinsi tunavyoishi sasa.

Sifa nane zinazotajwa na Paulo ni orodha ndefu! moyo wa rehema, utu wema, unyenyekevu, upole, uvumilivu, mkichukuliana, na kusameheana, na zaidi ya hayo ... upendo (Kol. 3:12-14). Haya yanaweza tu kutoka katika moyo uliounganishwa na Kristo, kwa sababu yanaelezea tabia Yake na jinsi ambavyo ameshughulika nasi. Tunapaswa kuwasamehe wengine kama Bwana alivyowasamehe ninyi (Kol. 3:13). Upendo ni kifungo cha ukamilifu (Kol. 3:14), kwa sababu ni upendo Wake kwetu unaotufunga Kwake na kutuwezesha kuwapenda wengine kwa dhati (1 Yoh. 4:11, 12).

Sifa hizi zinaathiri uhusiano wetu kwa njia mbili. Kwanza, kuonesha upendo, rehema, utu wema na msamaha kwa wengine kunatubariki sisi na wengine. Inatia moyo kuwapenda na kuwabariki wengine. Watu kwa kawaida watatuitikia kwa wema, na tunaendelea kupokea rehema na msamaha wa Mungu (Mt. 5:7, Mt. 6:14). Pili, na muhimu zaidi, inamtukuza Mungu na inaweza kuwatia moyo wengine kumwamini na kumfuata Yesu, kwa sababu inaonesha uweza wa neema ya Mungu. Hakuna mvuto mwingine unaoweza kuzingira roho ya mwanadamu kama nguvu ya mvuto wa maisha yasiyo na ubinafsi. Hoja yenye nguvu zaidi kwa upande wa injili ni Mkristo anayependa na kupendeka. _—Ellen G. White, The Ministry of Healing, uk. 470._

`Unamwakilishaje Yesu vizuri kwa namna unavyowatendea wengine, hasa wale ambao wanaweza wasioneshe wema kwako?`