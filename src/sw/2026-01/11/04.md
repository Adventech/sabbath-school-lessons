---
title:  Unaofanywa Upya Upate Ufahamu
date:  10/03/2026
---

`Soma Wakolosai 3:6—11. Paulo anaendeleaje na mfuatano huu wa mawazo?`

Maneno ya kwanza ya Wakolosai 3:8 yanaonesha badiliko kubwa na la wazi toka mauti hadi uzima: “Lakini sasa”. Neno sasa katika Kiyunani ni mkazo. Sasa, yaani, kwa sababu mmefufuliwa pamoja na Kristo na kuyatafuta yaliyo juu, maisha yako ya sasa yanapaswa kuonesha tofauti kubwa na maisha yako ya awali. Baada ya kuvifisha viungo vyenu vilivyo katika nchi (Kol 3:5), sasa yawekeni mbali nanyi haya yote, hasira, na ghadhabu, na uovu, na matukano, na matusi vinywani mwenu (Kol. 3:8).

Hasira na ghadhabu vinaweza kuelezea mwitikio wa Mungu wa haki kwa dhambi (iliyogusiwa jana) kama vinavyoweza kuelezea kwa Yesu (Mk. 3:5, Ufu. 6:16). Kinyume chake, tunahimizwa kuwa wepesi wa kusikia, bali si mwepesi wa kusema; wala kukasirika; kwa maana hasira ya mwanadamu haiitendi haki ya Mungu(Yak. 1:19, 20). Kijicho kinamtakia mwingine mabaya. Uzushi upo kwa ajili ya kukashifu. Paulo pia anashutumu lugha ya matusi na chafu. Hatimaye, kuambiana uongo kunakatazwa (linganisha Mambo ya Walawi 19:11, 18), kwa kuwa mmevua kabisa utu wa kale pamoja na matendo yake (Kol. 3:9).

`Paulo anamaanisha nini kuhusu mtu wa kale tofauti na mtu mpya? Tazama Warumi 6:6 na Waefeso 4:22-24.`

Vitenzi anavyotumia Paulo kwa badiliko hili kutoka katika utu wa kale hadi utu upya vinadokeza mavazi, kana kwamba mtu alivua nguo kuukuu chafu na kuvikwa nguo mpya nyeupe (linganisha Zek. 3:4). Tofauti ya kale/mpya kama hiyo inawekwa kusiana na agano la kale na jipya, yanayoelezewa mtawalia kwa andiko la nje la sheria na kwa sheria iliyoandikwa na Roho moyoni (2 Kor. 3:4-18).

Sitiari hizi zinaelezea uongofu na matokeo yake, ambao Paulo anauita kiumbe kipya (2 Kor. 5:17), Unaofanywa upya upate ufahamu sawasawa na mfano wake yeye [Kristo] (Kol. 3:10), ambaye ni mfano wa Mungu asiyeonekana (Kol. 1:15). Kupata ufahamu wa Kristo kwa njia ya Neno Lake kunatufanya upya tufanane na mfano uo huo, toka utukufu hata utukufu (2 Kor. 3:18). Hili linatuweka juu ya mipaka yote ya kikabila, kijiografia na kijamii (Kol. 3:11), kwa sababu sisi ni raia wa ufalme wa juu.