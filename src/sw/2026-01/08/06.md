---
title:  Kuvipatanisha Vitu Vyote
date:  19/02/2026
---

`Soma Wakolosai 1:19, 20. Upatanisho huu unaokuja kwa njia ya msalaba ni nini, na ni wa kina kiasi gani?`

Paulo anatumia kirai cha ajabu sana katika Kiyunani ili kuhitimisha maelezo yake juu ya Yesu, akielekeza si moja kwa moja nyuma kwa Baba, ambaye alitajwa katika Wakolosai 1:12. Ni utimilifu Wake ambao Baba alipendezwa ukae ndani ya Yesu (linganisha Wakolosai 2:9). “Utimilifu” huu ni nini? Yohana anaurejelea kuwa ni utukufu wa Baba, “amejaa neema na kweli” (Yn. 1:14).

Lakini, kutokana na kifungu hiki, “utimilifu” huo unajumuisha mambo mengi. Unajumuishia umilele wa Mungu na kuwa Kwake pasipo kutegemea kitu chochote, uweza Wake wa kuumba na kuumba upya. Muhimu zaidi, unasisitizia hekima Yake katika kuishinda dhambi na mauti kwa njia isiyowazika—Msalaba. Hivyo, Akabadilisha kitu hicho cha aibu/fedheha zaidi kuwa ushuhuda wa upendo Wake wa milele kwa kila kiumbe. “Kwa maana jinsi hii Mungu aliupenda ulimwengu, hata akamtoa Mwanawe pekee, ili kila mtu amwaminiye asipotee, bali awe na uzima wa milele” (Yn. 3:16).

Njia pekee ambayo kwa hakika dhambi inaweza kushindwa milele, na vitu vyote kupatanishwa vinavyoweza kupatanishwa, inatolewa muhtasari katika ukweli huo adhimu: Mungu alipenda—Aliupenda ulimwengu, na alitupenda sana kiasi kwamba alihatarisha kila kitu ili kutuokoa kwa njia ya kifo cha Kristo msalabani. Neno la Kiyunani linalotafsiriwa “ulimwengu ni kosmos, ambalo linaweza kujumuisha ulimwengu wote. Paulo anarejelea udhihirisho huu wa kiulimwengu katika muktadha wa kumfuata Kristo: “Tumekuwa tamasha kwa dunia [kosmos, ulimwengu], kwa malaika na wanadamu” (1 Kor. 4:9).

“Mbingu iliangalia kwa huzuni na mshangao Kristo akiwa ametundikwa msalabani. ... Kwa kuishi maisha ya uasi, Shetani na wale wote wanaojiunga naye hujitenga wenyewe mbali na amani ya Mungu kiasi kwamba kuwepo Kwake kwao ni moto ulao. Utukufu wa Yeye Aliye upendo utawaangamiza. Mwanzoni mwa pambano kuu, malaika hawakulielewa jambo hili....

“Lakini haitakuwa hivyo wakati pambano kuu litakapomalizika. Hapo mpango wa ukombozi ukiwa umekamilika, tabia ya Mungu itakuwa imedhihirika kwa viumbe wote.

“Hapo basi, ndipo malaika watafurahia kuutazama msalaba wa Mwokozi .... Kristo Mwenyewe alitambua matokeo ya kafara iliyofanywa Kalvari. Yote haya aliyatazamia pale akiwa msalabani ambapo alipaza sauti yake akisema, ‘Imekwisha.’ "_—Ellen G. White, The Desire of Ages, uk. 374-380._