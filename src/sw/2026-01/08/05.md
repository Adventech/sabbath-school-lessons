---
title:  “Mwanzo” (na Mwanzilishi)
date:  18/02/2026
---

`Soma Wakolosai 1:18. Kuna uhusiano gani kati ya wazo la Kristo kama kichwa na Yeye kama “mwanzo"?`

Katika lugha ya Kiebrania maneno yanayotafsiriwa kichwa (ro’s) na mwanzo (rē'sît) yanahusiana. Mfano wa kwanza wa neno la mwisho katika Maandiko unapatikana katika Mwanzo 1:1, “Hapo mwanzo [rē'sît] Mungu aliumba mbingu na nchi.” Yesu ni kichwa cha binadamu na cha kanisa, si tu kwa sababu ya Umwilisho bali pia kwa sababu Yeye ndiye Muumba.

Katika lugha ya Kiyunani, neno linalotafsiriwa mwanzo (archē) lina maana pana. Hapa “mwanzo” linamrejelea Yesu kama chanzo au mwanzilishi wa kanisa (Kol. 1:18), na kwa hiyo Kichwa chake, kama vile alivyo “mwanzo” au mwanzilishi wa Uumbaji.

Yesu si tu mwanzilishi kwa habari ya Uumbaji na kanisa, Yeye pia—kwa njia ya kufufuka Kwake katika wafu (Rum. 6:3, 4) —mwanzilishi wa uumbaji mpya. Kwa sababu mshahara wa dhambi ni mauti, ushindi Wake juu ya kifo pia unaonesha ushindi Wake juu ya dhambi na uweza Wake wa kutuumba upya kwa mfano Wake. Haya yote yanaonesha kwa nini Yeye ni “mzaliwa wa kwanza katika wafu" (_juu ya maana ya “mzaliwa wa kwanza,” tazama somo la Jumatatu_). Ufufuo wake ndiyo uliotangulia, ingawa si wa kwanza (Musa alikuwa wa kwanza, ndiyo maana mashindano na ibilisi yalitokea juu ya mwili wake [Yuda 9]). Pasipo ufufuo wa Kristo, hakuna mtu mwingine ambaye angeweza kufufuliwa katika wafu.

Ni muhimu katika hatua hii kupitia kwa ufupi sababu zote alizotoa Paulo kwa Yesu kuwa kuwa mtangulizi:

1. Yeye ni udhihirisho kamili wa Mungu asiyeonekana.
2. Yeye ndiye wakala ambaye kupitia Kwake vitu vyote viliumbwa.
3. Yeye alikuwako kabla ya vitu vyote, na vitu vyote vinashikamana katika yeye.
4. Yeye ndiye kichwa cha kanisa, ambalo ni mwili Wake.
5. Yeye ndiye mwanzilishi wa Uumbaji na uumbaji upya.
6. Ameshinda dhambi na kifo na hivyo kupata haki ya kuwafufua wote wanaoweka tumaini lao Kwake kama Mwokozi.
7. Yesu alikuwepo siku zote, lakini sasa, kwa sababu ya haya yote, amekuja kuwa mtangulizi kama Kichwa cha wanadamu na Kichwa cha kanisa.

`Ni nini unapaswa kubadilisha ili uweze kupata vizuri zaidi uzoefu wa Kristo kuwa mtangulizi katika maisha yako mwenyewe?`