---
title:  Ukuu wa Kristo Katika Yote
date:  14/02/2026
---

### Somo la Juma Hili
Mwa. 1:26, 27; Kol. 1:13-19; Yn. 1:1-3; Efe. 1:22; 1 Kor. 12:12-27; 1 Kor. 4:9; Rum. 6:3, 4.

> <p>Fungu la Kukariri</p>
> "Naye ni mfano wa Mungu asiyeonekana, mzaliwa wa kwanza wa viumbe vyote. Kwa kuwa katika yeye vitu vyote viliumbwa, vilivyo mbinguni na vilivyo juu ya nchi, vinavyoonekana na visivyoonekana; ikiwa ni vitu vya enzi, au usultani, au enzi, au mamlaka; vitu vyote viliumbwa kwa njia yake, na kwa ajili yake. Naye amekuwako kabla ya vitu vyote, na vitu vyote hushikana katika yeye” (#Wakolosai 1:15-17#).

Kwa somo la juma hili, tunaendelea kuangalia waraka kwa Wakolosai (tazama Somo la 1 na 2). Katika Somo la 2, siku ya Alhamisi, tuliona kwamba katika Wakolosai 1:9-12, Paulo anawaombea waamini wa kanisa la Kolosai, akisihi kwamba wapate kuishi kwa namna inayompendeza Mungu. Katika aya ya 12 na 13, anatofautisha falme mbili: ule wa nuru na wa giza, "urithi wa watakatifu katika nuru” (Kol. 1:12) na nguvu za giza (Kol. 1:13). Mungu Baba ametustahilisha kushiriki urithi wa milele wa ufalme wa nuru, akatuokoa kutoka katika nguvu za giza, na “akatuhamisha na kutuingiza katika ufalme wa Mwana wa pendo lake; ambaye katika yeye tuna ukombozi, yaani, msamaha wa dhambi” (Kol. 1:13, 14).

Kwa maneno mengine, ni katika Yesu, nafsi ya Yesu, ambaye pia ni Mungu Muumbaji wetu, kwamba tunao ukombozi. Alitimiza ukombozi wetu kwa ajili yetu, na kwa imani katika Yeye tumehamishwa kutoka katika ufalme wa giza na kuingia katika ufalme wa Mwana Wake mpendwa.

Juma hili tutaangalia mojawapo ya kauli za kina na adhimu kuhusu Yesu katika Agano Jipya. Inamaanisha nini kwamba Yesu ni “mfano wa Mungu asiyeonekana,” lakini pia “mzaliwa wa kwanza wa viumbe vyote” (Kol 1:15)

_Jifunze somo la juma hili kwa maandalizi ya Sabato ya Februari 21_