---
title:  Iligongomelewa Msalabani
date:  03/03/2026
---

`Soma Wakolosai 2:11-15. Ni masuala gani Paulo anaonekana kupambana nayo hapa?`

Ni mara ngapi tumeyaona maandiko  haya, hasa Wakolosai 2:14, yakitumiwa vibaya kama hoja dhidi ya sheria na utunzaji wa Sabato?

Ili kusaidia kuelewa maandiko haya, tafsiri mbili muhimu zimependekezwa na Waadventista wa Sabato: Kwanza, “hati iliyoandikwa” iliyogongomelewa msalabani ni orodha ya mashtaka iliyokuwa na “uadui kwetu,” sawa na maandishi ambayo Pilato aliyatundika juu ya msalaba wa Yesu (Mt. 27:37; Yn. 19:19, 20). Au, pili, sheria za mfumo wa kaida za kidini zilizoandikwa na Musa (tazama Kum. 31:24-26) ziligongomelewa msalabani.

Tunapoitazama aya hiyo katika muktadha wake mpana, tunaweza kuona kwamba inazungumza kwa wazi kuhusu sheria zilizoongoza mfumo wa kaida za Kidini.

Paulo pia anarejelea “tohara isiyofanyika kwa mikono” (Kol. 2:11), yaani, “ya moyo” (Rum. 2:28, 29; linganisha Kum. 30:16), ikitofautiana kwa wazi na tohara ya kimwili, iliyokuwa moja ya masharti muhimu zaidi ya sheria za mfumo wa kaida za kidini (Law. 12:3; linganisha Kut. 12:48).

Kisha Paulo anahusianisha badiliko hili la ndani na “kuuvua mwili wa nyama” na ubatizo wa kuzamishwa majini. Kwa ubatizo huu, tunajifananisha na kifo na ufufuo wa Kristo (Kol. 2:11, 12).

Uzoefu huu wa uongofu unafananishwa na “kufa kwa sababu ya makosa na “kufanywa hai” pamoja na Kristo, ambaye “alitusamehe makosa yote” (Kol. 2:13).

Neno “maagizo” (Kol 2:14) ilirejelea amri za kisheria, ziwe za kidunia (Lk. 2:1, Mdo. 17:7) au za kikanisa (Mdo. 16:4). Neno hili la Kiyunani linapotumika pengine tu katika maandishi ya Paulo linarejelea sheria za mfumo wa kaida za kidini, zilizotengeneza ukuta wa utengano kati ya Wayahudi na watu wa Mataifa (Efe. 2:14, 15). Kwa sababu Paulo tayari amesharejelea msamaha wa dhambi na badiliko la ndani linalowakilishwa na ubatizo, hakuna uwezekano kwamba angerudi katika mada hiyo tena kwa sitiari tofauti ambayo haijatumiwa mahali pengine katika Maandiko. Badala yake Paulo anaonekana kusisitiza hoja ileile kama ilivyotolewa katika Waefeso; kwamba waumini Wamataifa katika kanisa la Kolosai hawana haja ya kusumbuka kuhusu kushika sheria zinazohusu mfumo wa kaida za kidini na kafara, ikiwa ni pamoja na tohara, wala kuhusu sheria za usafi zilizoambatana na wajibu kama huo (linganisha Mdo. 10:28,34,35)

Kwa wazi, Paulo hakuwa anamaanisha kwamba Amri Kumi ziligongomelewa msalabani, hata mahali pengine alipofasili dhambi kama uvunjaji wa Amri Kumi hakumaanisha hivyo (Rum. 7:7),