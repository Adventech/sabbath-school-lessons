---
title:  Kutimilika Katika Kristo
date:  28/02/2026
---

### Somo la Juma Hili
Wakolosai 2: Ebr. 7:11; Isa. 61:3; 1 Kor. 3:6; Kum. 31:24-26; Rum. 2:28, 29; Rum. 7:7.

> <p>Fungu la Kukariri</p>
> “Basi, mtu asiwahukumu ninyi katika vyakula au vinywaji, au kwa sababu ya sikukuu au mwandamo wa mwezi, au sabato; mambo hayo ni kivuli cha mambo yajayo; bali mwili ni wa Kristo” (Wakolosai 2:16, 17).

Je, umewahi kuulizwa kwa nini unaitunza Sabato? Huenda hata fungu la kukariri la juma hili lilitumiwa kama “ushahidi” dhidi yake. Hata hivyo, fungu hili halikuandikwa kuhusu amri ya nne, bali kwa kujibu makosa yaliyofundishwa na baadhi ya walimu wa uongo katika kanisa. Makosa haya yalikuwa yapi?

Kwanza, mafundisho ya uongo yanaelezewa kama “elimu,” “mapokeo ya wanadamu,” ‘mafundisho ya awali ya ulimwengu,” wala “si kwa jinsi ya Kristo” (Kol. 2:8).

Pia ilihusisha tohara na kushika sikukuu za Kiyahudi (Kol 2:11, 16), pamoja na kaida za usafi wa Kiyahudi na kanuni zinazohusiana na chakula (Kol. 2:16, 21). Ilihusisha kuabudu malaika au pamoja na malaika au jaribio la kuiga ibada ya malaika (Kol. 2:18).

Na, hatimaye, yalitokana na “maagizo na mafundisho wanadamu’” na inawezekana yalihusisha desturi za kujinyima raha na anasa (Kol. 2:22, 23).

Walimu hawa wa uongo kwa dhahiri walikuwa watu wenye kushika dini na waaminifu, lakini pia waliielewa injili vibaya. Juma hili tutaona kwa nini. Na tutaona kwa nini fungu la kukariri halihusiani na kushika kwetu Sabato ya siku ya saba.

_Jifunze somo la juma hili kwa maandalizi ya Sabato ya Machi 7.  _