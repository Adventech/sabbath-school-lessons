---
title:  Kivuli au Mwili?
date:  04/03/2026
---

`Soma Wakolosai 2:16-19. Ni desturi zipi za Kiyahudi na Kikristo zinazoangaziwa hapa na Paulo?`

Hadi leo, wanazuoni hawakubaliani kuhusu masuala hasa ambayo Paulo alikuwa anayazungumzia hapa. Tunachoweza kuwa na uhakika nacho ni kwamba waraka wa Paulo wenyewe unatoa habari kidogo sana juu ya kile kinachoonekana kuwa mvuto wa Kiyahudi na Kikristo wenye kuleta mgawanyiko kwa kanisa hili ambalo wengi wao ni Wamataifa (Kol. 2:13). Yaani waamini wa Kiyahudi walikuwa wanahimiza mambo ambayo hayakuwa ya lazima kwa washiriki kufuata.

Kwa wazi, Wakolosai 2:16 inaorodhesha idadi ya desturi za kawaida za Kiyahudi ambazo zilionekana kuendelezwa miongoni mwa baadhi ya Wayahudi walioongoka kuwa Wakristo. Lakini hata mambo yanayotajwa katika Wakolosai 2:18 yanapatana na muktadha uleule. “Yesu alikosoa kujifanya kuwa wanyenyekevu miongoni mwa viongozi wa kidini (kwa mfano, Mt. 6:1, 5, 7, 16). Kutoka katika magombo ya Qumran, tunajifunza kwamba malaika walihusishwa sana katika dhana fulani za ibada za Kiyahudi. Kwa hiyo, matatizo ambayo Paulo alikuwa anakabiliana nayo huko Kolosai yanaelekea kuwa sawa na yale aliyokabiliana nayo mahali pengine.

Kwa kuwa Wakolosai 2:16 mara nyingi inaeleweka vibaya, ni muhimu kuichunguza kwa undani zaidi Angalia hoja hizi:

Kutumia kwa Paulo “basi” kunaashiria kwamba hili ni hitimisho kutokana na kile ambacho tayari amekisema. Hapo kwanza, hitaji la tohara halisi lilitupiliwa mbali kwa sababu badiliko la ndani Ia moyo ndilo muhimu (Kol. 2:1 1-15).

‘Vyakula na vinywaji” vinarejelea sadaka ya unga na vinywaji ambayo Waisraeli walileta hekaluni.

Ainisho la “sikukuu au mwandamo wa mwezi au sabato” (Kol. 2:16) linaonekana kurejelea Hosea 2:11, ambapo mfuatano huo wa siku za utaratibu wa kaida za kidini unarejelewa, unaojumuisha sabato za kikaida (tazama, kwa mfano, Law. 23:11, 24, 32).

Jambo muhimu kwa ufahamu wetu wa aya hii ni tafsiri ya Paulo mwenyewe: kwamba mambo hayo “ni kivuli cha mambo yajayo, bali mwili ni wa Kristo” (Kol. 2:17) Siku hizi za utaratibu wa kaida za kidini, kama vile kafara, zilielekeza katika kazi ya Kristo (tazama I Kor. 5:7, 1 Kor. 15:23). Sabato ya siku ya saba, kinyume chake, ilianzishwa katika Bustani ya Edeni, kabla ya dhambi, na muda mrefu kabla ya kafara za mfumo wa kaida za kidini za patakatifu kuanzishwa; kwa hivyo, hakikuwa kivuli kilichopaswa kuondolewa baada ya msalaba.

`Ingawa Sabato ya siku ya saba si suala linalozungumziwa hapa, unawezaje kutumia ushauri wa Paulo kuhusu kutowahukumu wengine?`