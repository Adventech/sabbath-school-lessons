---
title:  Jifunze zaidi
date:  06/03/2026
---

“Kama ilivyokuwa wakati wa siku za mitume, watu walijaribu kuharibu imani juu ya Maandiko Matakatifu kwa kutumia mapokeo na falsafa zao, ndivyo hata ilivyo katika siku hizi, kwa maoni yanayopendeza na kuchunguza chimbuko na maana ya kila andiko katika biblia, elimu juu ya viumbe kutoka usahili kwenda changamano, imani za kuongea na waliokwisha kufa, kujifunza juu ya Mungu kwa njia ya viinimacho na imani kwamba vitu vyote vya asili vina Mungu ndani yao, adui wa haki anatafuta kuiongoza mioyo ya watu kupita kwenye njia zilizozuiwa. Kwa wengi, Biblia ni kama taa isiyo na mafuta, kwa kuwa wamezigeuzia akili zao katika mifereji ya imani za kudhania zipotoshazo na kuchanganya. Kazi ya watafiti wakosoaji wa Maandiko wenye kujidai ni wachambuzi wa kina wa Biblia huku aya za Maandiko wakizikatakata vipande vipande, wakiharakisha kuhitimisha wapate maana ya andiko isiyokusudiwa, au kupanga upya wakizipangua aya za Maandiko Matakatifu zilete maana watakayo wao wenyewe, ni kuharibu imani katika Biblia na ufunuo wa Mungu. Kwa imani juu ya umizimu, wengi wanafundishwa kuamini kwamba, tamaa ndiyo kanuni ya juu kabisa ya kimaisha na kwamba kuzipuuza sheria ni uhuru na Kwamba binadamu anawajibika kwake yeye mwenyewe binafsi.

“Mfuasi wa Kristo atakumbana na “maneno yabembelezayo” na kwa maneno kama hayo mtume alikuwa amewaonya waumini wa Kolosai. Atakumbana na tafsiri za maandiko zenye msukumo wa imani za kuongea na waliokufa, lakini haikumpasa kuzipokea. Sauti yake yapaswa kusikika kwa ufasaha na uthabiti kutetea kweli za milele za Biblia. Akiwa ameyakaza macho yake kwa Kristo, ilikuwa inampasa kusonga mbele kwa uthabiti katika njia aliyoelekeza Kristo, akizitupilia mbali dhana zote zilizokuwa hazipatani na mafundisho ya Kristo. Ilikuwa inampasa kuufanya ukweli wa neno la Mungu kuwa somo lake la kutafakari na kufikiri kwa kina. Anapaswa kuichukulia Biblia kama sauti ya Mungu inayozungumza naye moja kwa moja. Kwa njia hiyo angeipata hekima itokayo kwa Mungu.”_—Ellen G. White, Matendo ya Mitume sehemu ya pili uk 150,151_

**Masawali ya Kujadili**

`1. Inamaanisha nini kwamba katika Kristo “unakaa utimilifu wote wa Uungu kwa jinsi ya kimwili,” na kwamba Yeye “ni kichwa cha enzi yote na mamlaka" (Kol 2:9, 10)? Tazama pia Yohana 1:1, Waebrania 1:3, na 1 Petro 3:22.`

`2. Yumkini sote tumesikia Wakolosai 2:14-16 ikitumika kama hoja dhidi ya Sabato ya siku ya saba. Ni matatizo gani kando na kile somo la juma hili limefundisha, hujitokeza kwa kutumia vifungu hivi kujenga hoja kwamba hatuhitaji tena kushika amri ya nne?`

`3. Unashughulika vipi na wale wanaosisitiza kwamba lazima tushike sheria zilizoongoza mfumo wa kaida za kidini pia? Ingawa, pengine, mtu angeweza kupata baraka fulani za kiroho au za kiteolojia kwa kuzitunza, ni matatizo gani yanayotokea kutokana na kusisitiza kwamba ni lazima zitunzwe?`

`4. Ellen G. White aliandika hapo juu kwamba tunapaswa kuichukulia Biblia "kama sauti ya Mungu inayosema nasi moja kwa moja" kwanini basi ni lazima tujilinde kwa bidii dhidi ya mtu yeyote au kitu chochote kinachoweza kudhoofisha imani yetu katika mamlaka na uvuvio wa Maandiko yote, hata sehemu ambazo, mahali fulani, zinaweza kutufanya tuwe na wasiwasi?`