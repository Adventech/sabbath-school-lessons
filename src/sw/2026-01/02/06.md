---
title:  Nguvu ya Maombi
date:  08/01/2026
---

`Soma Wakolosai 1:9-12. Ni maombi gani mahususi unayapata katika ombi la Paulo?`

Paulo anaomba "ili mjazwe maarifa ya mapenzi yake.” Paulo anaelezea kujua mapenzi ya Mungu kama “hekima yote na ufahamu wa rohoni” (Kol. 1:9). Hekima huja, kwanza kabisa, kwa kumtumaini Mungu kabisa, kuwa tayari kufanya mapenzi Yake (Yn. 7:17), na kutotegemea akili zetu wenyewe (Mit. 3:5). Lakini mara nyingi swali hutokea, “Mapenzi ya Mungu ni nini kwangu katika hali hii?” Kuna vyanzo vikuu vinne ambavyo tunaweza kujifunza mapenzi ya Mungu tunapoyatafuta kwa maombi:

1. Chanzo muhimu zaidi cha hekima ni Biblia yenyewe. “Neno lako ni taa ya miguu yangu na mwanga wa njia yangu” (Zab. 119:105).

2. Mungu ametupa hekima maalumu kwa siku za mwisho kupitia Roho ya Unabii (Ufu. 12:17, Ufu. 19:10) kama inavyodhihirishwa kupitia maandishi ya Ellen White. Biblia inatutia shime kumwamini “Bwana, Mungu wenu, ndivyo mtakavyothibitika; waaminini manabii wake, ndivyo mtakavyofanikiwa” (2 Nya. 20:20).

3. Mapenzi ya Mungu na uongozi Wake pia vinaweza kujulikana kupitia hali ya kudra/majaliwa, kwa kumwomba afungue au afunge milango (tazama Kol. 4:3).

4. Roho Mtakatifu hutuongoza mara tunapojifunza kutambua sauti Yake: “Na masikio yako yatasikia neno nyuma yako, likisema, /'Njia ni hii, ifuateni,’/ mgeukapo kwenda mkono wa kuume/ Na mgeukapo kwenda mkono wa kushoto” (Isa. 30:21).

Paulo anawaombea Wakolosai kuwa “mwenende kama ulivyo wajibu wenu kwa Bwana" (Kol. 1:10). Bila shaka, hakuna mtu “anayestahili” kwa asili, lakini Mungu anatuhesabu kuwa tunastahili kwa neema Yake na anatuita tuishi kulingana na wito huo mkuu (Efe. 4:1, 1 Thes. 2:12). Paulo anatumia kitenzi “enenda au “tembea" mara tatu zaidi katika waraka huu pekee (Kol. 2:6, Kol. 3:7, Kol. 4:5. Inamaanisha kuishi na kutenda kulingana na sheria ya Mungu (Kut. 18:20), kunakowezekana tu kupitia kazi ya Roho Mtakatifu (Eze. 36:27).

Paulo pia anaomba kwamba maisha yao (na yetu) yawe ya “kumpendeza kabisa” Bwana na kisha anaorodhesha njia kadhaa za kufanya hivyo: “Mkizaa matunda katika kila kazi njema” (Kol. 1:9, 10); kisha “kuzidi katika maarifa ya Mungu” (Kol. 1:10); na hatimaye, katika “kushukuru” (Kol. 1:12).

`Ikiwa mtu angekuuliza, “Unajuaje kwamba Mungu anakuongoza katika njia moja au nyingine?” ungejibuje—na kwa nini?`