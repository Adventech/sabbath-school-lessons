---
title:  Ushirika Katika Injili
date:  04/01/2026
---

`Soma Wafilipi 1:3-8. Paulo anashukuru kwa jambo gani? Anawapa Wafilipi uhakikisho gani, na kwa nini hilo ni muhimu?`

Pauo alianzisha kanisa huko Filipi; hivyo, twaweza kuona joto la ushirika wa Kikristo kote katika waraka wake. Ingawa ametengwa kwa mamia ya maili, Paulo, akiwa katika minyororo na kutiwa gerezani, analikumbuka kanisa na washiriki wake, anawaonea shauku sana “katika moyo wake Yesu Kristo” (Flp. 1:8), anamshukuru Mungu kwa ajili yao. Ombi la Paulo la shukrani hata linatoa mtupo wa jicho kwa maombezi ya Yesu kwa ajili yetu mbinguni.

Katika kifuko cha kifuani cha kuhani mkuu kulikuwa na mawe 12 yanayowakilisha makabila 12 ya Israeli. Watu walipaswa kuwa “juu ya moyo wake” alipokuwa akiwaombea (Kut. 28:29). Kwa njia kubwa zaidi kama Kuhani wetu Mkuu katika patakatifu pa mbinguni, Yesu anapeleka majina ya watu Wake mbele za Baba.

Cha kupendeza, maneno yaliyotumika katika Wafilipi 1:3 yana maana nyingi, yakisisitiza uhusiano wa karibu kati ya Paulo na Wafilipi. Kwa kawaida yanatafsiriwa kwamba Paulo anawakumbuka katika maombi, lakini yanaweza pia kurejelea kumkumbuka kwao. Kwa vyovyote vile, yanasisitiza juu ya uhusiano wa karibu baina yao, ambao neno “ushirika” (_Kiyunani: koinonia_) pia linasisitiza. Kama vile Paulo alivyokuwa na ushirika katika mateso ya Kristo (Flp. 3:10), Wafilipi “walishiriki” (_Kiyunani: sunkoinōneō_) katika mateso ya Paulo na kushiriki kifedha ili kutegemeza huduma ya Paulo (Flp. 4:14, 15). Ushirika huu baina yao, ambao ulikuwa “tangu siku ile ya kwanza hata leo hivi” (Flp. 1:5) unampeleka kumshukuru Mungu kwa ajili yao na kuwaombea “kwa furaha” (Flp. 1:4).

Cha ajabu, Paulo anaelezea mazingira yake ya gerezani kwa namna chanya kabisa—kama yanayotoa fursa ya “kutetea Injili na kuithibitisha” (Flp. 1:7). Kutumia kwake maneno haya mawili ya kisheria kunaashiria kesi yake iko karibu, lakini pia kwamba Paulo anawashirikisha wanajeshi na wageni katika injili. Kuitetea (_Kiyunani apologia_) dhidi ya mashambulizi na kuthibitisha ukweli wake wa milele vyote ni muhimu. Paulo anaonekana kutojali sana mustakabali wake mwenyewe kuliko kuhusu kuthibitishwa kwa injili yenyewe. Iwe anaishi au anakufa, Paulo anao uhakika kwamba Mungu ataimaliza “kazi njema’ aliyoianza kwa wote wanaomtumaini (Flp. 1:6).

`Unaelewaje ahadi kwamba Mungu ataimaliza “kazi njema moyoni mwako” (Flp. 1:6)? Hilo linamaanisha nini? Je, kazi hii itaisha kabla ya kuja kwa Yesu Mara ya Pili?`