---
title:  Kutumia Utambuzi wa Kiroho
date:  06/01/2026
---

Inaeleweka kwamba Wafilipi walifadhahishwa waliposikia juu ya kutiwa gerezani kwa Paulo. Sasa kazi yake ilikuwa imewekewa mipaka sana. Asingeweza kusafiri. Asingeweza kuhubiri. Asingeweza kutembelea masinagogi na kuwafundisha watu kuhusu Yesu kama Masihi. Asingeweza tena kufungua makanisa. Wafilipi walimtuma Epafrodito ili kuhakikisha hali ya mtume huyo, ili kumtia shime na kuhakikisha kwamba mahitaji yake ya kimwili yalitimizwa.

`Soma Wafilipi 1:12—18. Paulo anakuchukuliaje kufungwa kwake? Ni masomo gani tunaweza kujifunza kutokana na mtazamo wake, licha ya hali zilizomkabili?`

Ujumbe ambao Paulo alimpa apeleke lazima uliwashangaza Wafilipi. Paulo aliona hali yake kwa mtazamo tofauti. Utambuzi wake wa kiroho ulimfanya aone kufungwa kwake gerezani kama jambo jema. Hakukuzuia kazi yake kabisa, lakini “yametokea zaidi kwa kuieneza Injili” (Flp. 1:12). Ambapo wengine waliona tu minyororo na nondo, Paulo aliwaona walinzi wake wa Kirumi kama roho zinazofaa katika ufalme wa Mungu. Aliona pia kwamba kufungwa kwake gerezani kuliwatia shime sana wengine kujishughulisha zaidi na kuazimia zaidi kutangaza injili, kusema kwa ujasiri kwa ajili ya Kristo bila kuogopa matokeo.

Huenda ikawa vigumu kudhani, lakini wengine walifikiria kufaidika na kufungwa kwa Paulo. Inavyoonekana, walifikiri kutoonekana kwake kungefanya watazamwe wao zaidi na kuhubiri kwao injili wenyewe. Ni mfano wenye nguvu kiasi gani lakini wa kusikitisha wa ubinafsi wa kibinadamu, hata katika kanisa. Kama vile Yeremia alivyosema zamani kabla ya Paulo: “Moyo huwa mdanganyifu kuliko vitu vyote, una ugonjwa wa kufisha; nani awezaye kuujua?” (Yer. 17:9}.

Kinachofurahisha, kinyume chake, baadhi ya wafanyakazi waaminifu pia wakawa na bidii zaidi ya kuihubiri injili. Walimpenda sana Paulo kiasi kwamba mateso waliyomwona akivumilia kwa ajili ya imani yake yaliwafanya kumwamini Kristo zaidi na kuwatia moyo kujishughulisha zaidi kwa ajili ya Bwana. Yaliwapa nguvu ya kwenda mahali ambapo kabla waliogopa kwenda; yaliwaongoza kusema katika hali ambazo kabla walinyamaza; yalisababisha hata watu wengi zaidi kumpokea Kristo na kueneza injili ya wokovu.

`Umejifunza somo gani kutokana na uzoefu ambao, ingawa ni mbaya pasipo shaka, pia ulileta manufaa fulani? Hata katika masuala ambayo manufaa hayaonekani wazi, tunawezaje kujifunza kumtumaini Mungu bila kujali?`