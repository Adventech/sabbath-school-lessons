---
title:  Orodha ya Paulo ya Mambo ya Kuomba
date:  05/01/2026
---

Miaka kadhaa iliyopita, kulikuwa na mchungaji aliyezungumza kuhusu maombi yanayonihusu mimi, mimi, mimi, na mahitaji au shauku zangu. Aliyaelezea kwa kufaa kama “maombi madogo ya ubinafsi,” kwa sababu Mungu anafikiria mambo makubwa zaidi.

`Soma ombi la Paulo katika Wafilipi 1:9-11. Lengo lake ni nini na anaomba mambo gani makubwa? Linakuambia nini kuhusu maombi?`

Ombi hili ni maneno arobaini na tatu tu katika Kiyunani, lakini linajumuisha mambo yote Paulo, ambayo atayaelezea zaidi katika sehemu nyingine ya waraka: upendo, ufahamu, hekima, kuwa na mioyo safi, wasiosababisha makosa, na haki tuliyo nayo kwa njia ya Yesu Kristo. Msingi wa ombi hili pamoja na shukrani za Paulo zilizotangulia ni msisitizo kwa kanisa kwa ujumla. Ombi la Paulo linawalenga wengine kabisa, kwa niaba ya kanisa zima na kwa ustawi wake. Hebu tutazame kwa karibu zaidi baadhi ya vipengele kimoja kimoja vya maombi:

- _Pendo lizidi kuwa jingi._ Paulo haombi tu kwa ajili ya upendo kuongezeka lakini kwa ajili ya upendo kuelekezwa katika mwelekeo maalumu: “katika hekima na ufahamu wote” (Flp. 1:9). Kurejelea ufahamu hakumaanishi ufahamu wa kiakili tu bali unadokeza ufahamu wa mambo ya kiroho ambayo yanaweza kupatikana tu kwa kufanya ushirika na Mungu na kujifunza Neno Lake (tazama Efe 1:17, Efe. 4:13, 1 Tim. 2:4).
- _Hekima._ Hili linaelezewa na Paulo kama kuweza “kuyakubali yaliyo mema” (kuyatofautisha na yale yenye kudhuru kimaadili) "na kuwa na mioyo safi, bila kosa” (Flp. 1:10).
- _Kuwa na mioyo safi._ Neno hili katika lugha ya Kiyunani linamaanisha “kuhukumiwa kwa nuru ya jua" na linarejelea usafi wa matendo usiotiwa doa: “Kila kitu wanachofanya Wakristo kinapaswa kuwa bayana kama mwanga wa jua.”_—Ellen G. White, Reflecting Christ, uk.71._ 
- _Bila kuwa na kosa._ Hili linamaanisha kutokuwa kikwazo, kutosema au kufanya jambo lolote ambalo lingefanya iwe vigumu kwa mtu kuamini.
- _Haki kwa njia ya Kristo._ Paulo anakizungumzia kipengele hiki kwa undani katika nyaraka za Warumi na Wagalatia na atakielezea zaidi pia katika Wafilipi 3. Hatuna haki yetu wenyewe bali tu ile tunayoipokea kwa njia ya Kristo.

`Haidhuru tunafanya kitu gani kingine, pendo letu linawezaje "kuzidi kuwa jingi" (Flp. 1:9)? Kwa nini hilo ni muhimu sana kwa maisha ya Kikristo? (Tazama pia 1 Kor. 13:1-8.)`