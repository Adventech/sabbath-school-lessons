---
title:  Jifunze zaidi
date:  09/01/2026
---

“Wengi hawawezi kuweka mipango thabiti kwa ajili ya wakati ujao. Maisha yao ni ya kubadilika-badilika. Hawawezi kutambua matokeo ya mambo, na hili mara nyingi linawajaza wasiwasi na msukosuko. Hebu tukumbuke kwamba maisha ya watoto wa Mungu katika ulimwengu huu ni maisha ya wasafiri. Hatuna hekima ya kupanga maisha yetu wenyewe. Si juu yetu kupanga maisha yetu ya wakati ujao. ‘Kwa imani Ibrahimu alipoitwa aliitika, atoke aende mahali pale atakapopapata kuwa urithi; akatoka asijue aendako.’ Waebrania 11:8.

“Kristo katika maisha yake hapa duniani hakupanga kwa ajili Yake Mwenyewe. Alikubali mipango ya Mungu kwa ajili Yake, na siku baada ya siku Baba alifunua mipango Yake. Hivyo tunapaswa kumtegemea Mungu, ili maisha yetu yawe utimilifu sahili wa mapenzi Yake. Tunaposalimisha njia zetu Kwake, Ataongoza hatua zetu.

“Watu wengi sana, katika kupanga kwa ajili ya maisha mazuri sana ya wakati ujao, wanashindwa kabisa. Mruhusu Mungu akupangie. Kama mtoto mdogo, tumainia uongozi wa Yeye ambaye ‘atailinda miguu ya watakatifu wake.’ 1 Samweli 2:9. Mungu kamwe hawaongozi watoto Wake tofauti na ambavyo wangechagua kuongozwa, ikiwa wangeweza kuona mwisho tangu mwanzo na kutambua utukufu wa kusudi wanalolitimiza kama watendakazi pamoja Naye."_—The Ministry of Healing, uk. 478,_

**Masawali ya Kujadili**

`1. Tafakari kuhusu juma lililopita na uorodheshe mambo unayoshukuru kwayo. Je, unaweza kuwa na mengi zaidi ya kushukuru kwayo kuliko unavyotambua?`

`2. Tafakari zaidi sentensi ya mwisho wa nukuu ya Ellen G. White hapo juu. Hilo ni tamko lenye nguvu sana la imani, Unawezaje kujifunza kumtumaini Mungu kwa namna ya ndani kiasi hicho?`

`3. Kwa kuzingatia Wakolosai 1:6, 23, jadili kauli ifuatayo: “Kwa muda wa miaka arobaini kutokuamini, manung'uniko na uasi viliwazuia Israeli ya kale kuingia katika nchi ya Kanaani. Dhambi zilezile zimeichelewesha Israeli ya sasa isiingie katika Kanaani ya mbinguni. Katika matukio yote haya mawili hakuna hata tukio moja ambapo ahadi za Mungu zilikuwa na makosa. Ni kutokuamini, kufanana na ulimwengu, kutojiweka wakfu, na ugomvi miongoni mwa watu wanaodai kuwa ni watu wa Bwana ndivyo vimetuzuia katika ulimwengu huu wa dhambi na huzuni kwa miaka mingi. Kama kanisa la Kristo lingefanya kazi yake iliyo kama Bwana alivyoagiza, ulimwengu wote ungekuwa umeonywa kabla ya hili na Bwana Yesu angekuwa amekuja katika dunia yetu kwa uweza na utukufu mwingi,”*—Ellen G. White, Last Day Events, uk. 30, 31.* Ni kwa njia zipi tunaweza kuwa na hatia ya mambo yaleyale leo?`