---
title:  Tunda la Injili
date:  07/01/2026
---

Uhusiano wa Paulo na Wakolosai ulikuwa tofauti na ule wa Filipi. Aliwajumuisha miongoni mwa wale ambao “wasioniona uso wangu katika mwili” (Kol. 2:1). Hata hivyo, Paulo aliwahakikishia, kama alivyofanya kwa Wafilipi, kwamba anamshukuru Mungu kwa ajili yao na “sikuzote” anawaombea.

`Soma Wakolosai 1:3-8. Ni mambo gani matatu ambayo Paulo anamshukuru Mungu kwayo?`

Paulo anaweka pamoja nemsi tatu ambazo anazitaja katika sehemu nyingine: Imani, tumaini, na upendo (Tazama 1 Kor. 13:13, 1 The. 1:3, 1 The. 5:8). Ona kwamba Paulo hawasifii Wakolosai kwa mambo haya. Anamshukuru Baba kwa ajili yao, kwa sababu kama anavyosema Yakobo hivyo ni miongoni mwa vipawa “vilivyo kamili” tunavyopata kutoka Kwake (Yak. 1:17). Tunapoona upendo wa Mungu kwetu, unatuongoza kwenye imani katika Kristo (Efe. 2:4-8), na tunapokea tumaini la mbinguni. Petro analielezea kama “urithi usioharibika, usio na uchafu, usionyauka, uliotunzwa mbinguni kwa ajili yenu” (1 Pet. 1:4)

Paulo pia anakazia kwamba injili ni ya kutegemewa kwa sababu imejengwa juu ya “neno la kweli.” Hiki ni kirai ambacho Paulo anakitumia mahali pengine akirejelea neno la Mungu lililovuviwa (tazama 2 Kor 6:7, 2 Tim. 2:15). Tofauti na “neno la wanadamu,” inafanya kazi “kwa ufanisi” kwa wale wanaoamini (1 The. 4:14) na kutimiza mapenzi ya Mungu (Isa. 55:11). Kwa hiyo, injili inapotangazwa, uweza wa Mungu unadhihirishwa kupitia kazi ya Roho Mtakatifu katika mioyo ya wasikilizaji, na watu wanaitikia. Injili yenyewe inazaa matunda kwa sababu ni “neno la uzima’”

Pengine kinachostaajabisha zaidi ni kuenea kwa injili kwa muda mfupi sana. Ndani ya takriban miaka thelathini ya kifo na ufufuo wa Kristo, Paulo angeweza kusema tayari ilikuwa imeenea “katika ulimwengu wote" (Kol. 1: 6). Baadaye Kidogo katika sura hiyo hiyo, anasema injili "iliyohubiriwa katika viumbe vyote vilivyo chini ya mbingu" (Kol. 1:23). Mfumo mpana wa barabara za Kirumi uliwezesha mawasiliano na usafiri wa haraka, ndivyo ambavyo nyaraka za Paulo zingeweza kusambazwa sana na upesi. Lakini ni uweza wa Mungu utendao kazi kupitia neno liletao uzima wa kiroho ndani ya mtu (Yak. 1:18, 1 Pet. 1:23), na kumfanya kuwa kiumbe kipya katika Kristo (2 Kor. 5:17).

`Katika Wakolosai 1:5, Paulo anaandika kuhusu “tumaini mlilowekewa akiba mbinguni.” Unaelewa nini kuhusu tumaini hilo, na kwa nini linakuhusu wewe binafsi, ingawa kwa kweli hauustahili ?`