---
title:  Uhusiano wa Kikazi
date:  17/03/2026
---

`Soma Wakolosai 3:22-25 na Wakolosai 4:1. Ni maagizo yanatolewa kwa watumwa? Kuna kanuni gani hapa kwa ajili ya uhusiano wa kazi kwa ujumla?`

Watu leo nyakati fulani wanarejelea utumwa katika Biblia ili kutoa hoja kwamba mafundisho fulani ya Biblia yalifaa tu kwa wakati uliopita, kama si kutilia shaka Maandiko yote. Lakini, cha kushangaza, hili halizingatii kabisa miktadha ya kihistoria ndani ya Israeli ya Agano la Kale na kanisa la Agano Jipya. Wanadamu wameumbwa kwa mfano wa Mungu na, kama viumbe wote wa Mungu wenye akili, wamekusudiwa kuwa huru. Sheria za Musa zilikataza Waisraeli kuwa watumwa wa kudumu (Kum. 15:12) na kuweka masharti miaka sita kuwa muda wa mwisho wa utumishi wa kulipa deni la kifedha (Kut. 21:2-6, Law. 25:39-43). Utumwa katika Biblia, hata kama unachukiza kwa uelewa wetu wa kisasa, kwa kawaida haukuwa kama desturi ya kuchukiza ya utumwa ambayo imeonekana katika ulimwengu wa Magharibi, ambao ulikuwa baa na uhalifu wa kutisha dhidi ya binadamu.

Katika nyakati za Agano Jipya, kanisa lilipaswa kufanya kazi ndani ya mfumo wa sheria ya Kirumi, ambayo iliruhusu kumiliki watumwa, “Lakini, tofauti na aina za utumwa wa kisasa, sheria ya Kirumi iliwapa watumwa haki na fursa nyingi, na kujaribu kupindua desturi hiyo kungeweza kutishia maendeleo ya injili."_—Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/ Review and Herald Academic, 2020), uk. 166._

Kwa kweli, ndani ya kanisa, tofauti na ndani ya Dola ya Kirumi kwa ujumla zaidi, wajibu wa kwanza wa mtumwa ulikuwa kwa Bwana. Na mabwana zao waliagizwa kuwatendea kwa haki, “mkijua ya kuwa ninyi nanyi mna Bwana mbinguni” (Kol. 4:1). Zaidi ya hayo, Paulo alimwagiza Filemoni asimtendee Onesimo tena kama mtumwa wake bali kama ndugu yake (Flm. 16). Kweli, katika Agano la Kale na Jipya, waumini wanaitwa watumwa (au watumishi) wa Mungu (tazama, kwa mfano, Zab. 34:22, Lk. 17:10, 1 Pet. 2:16).

Hata kama hatupendi mazingira ya kitamaduni ambamo baadhi ya maandiko ya Biblia yaliandikwa, bado ni lazima tukubali mamlaka ya kifungu chenyewe. Vinginevyo, tumejiweka sisi wenyewe na utamaduni wetu juu ya Maandiko. Chaguo bora ni kuangalia kila kitu Biblia inachosema kuhusu mada fulani kabla ya kufikia hitimisho kuhusu kile Biblia inachotuambia kuihusu.

`Fikiria jinsi ambavyo kifungu hiki kingeweza kutumika katika uhusiano wako kazini. Kanuni zake zinaweza kuwa na msaada gani kwako kama bosi au mwajiriwa?`