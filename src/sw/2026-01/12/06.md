---
title:  Kuenenda kwa Hekima
date:  19/03/2026
---

Ni ukweli gani muhimu zaidi ambao sisi, kama Wakristo, tunaweza kuujua? Bila shaka, ni kwamba Yesu Kristo alikufa kwa ajili ya dhambi zetu na kwamba, kwa njia ya imani Kwake, tunaweza kupata uzima wa milele. Huu ni ukweli ambao tusingeweza kuuelewa wenyewe. Badala yake, ilikuwa ukweli ambao ilipaswa tuambiwe, au kufunuliwa kwetu. Na umefunuliwa kwetu—katika Neno la Mungu.

Kuna ukweli, maarifa na hekima nyingi ambavyo tusingeweza kujua kama si kile Mungu alichotufunulia katika Neno Lake. Lakini maarifa haya na hekima hatukupewa sisi kama ujuzi tu, kama kitu cha kujua tu. Badala yake, tunapaswa kudhihirisha katika maisha yetu wenyewe ukweli huu, maarifa haya na hekima hii.

`Soma Wakolosai 4:5, 6. Ni katika hali gani Paulo anaeleza kwamba tunahitaji hasa “kutembea kwa hekima”? Kwa nini inaweza kuwa hivyo?`

Cha kusikitisha, kama Wakristo, wakati mwingine sisi si Wakristo kabisa! Na, kama Paulo alivyoonesha (akinukuu Isaya 52:5), Israeli pia ilikuwa kikwazo kwa wasioamini: “Kwa maana jina la Mungu latukanwa katika Mataifa kwa ajili yenu” (Rum. 2:24), Jinsi tunavyowatendea wengine, hasa wale wasio wa imani yetu, ni muhimu sana (tazama Tito 2:5, 2 Pet. 2:2). Nyumba ya kikristo, mkusanyiko wa vijana kwa ajili ya maombi badala ya kufanya fitina, wema sahili, na roho tulivu, ya subira hushuhudia sana kwa wale wanaotazama ili kuona kama dai letu ni la kweli au la.

Katika Wakolosai 4:6, Paulo anakazia hasa maneno tunayosema: “Maneno yenu yawe na neema siku zote.” Zaidi ya kuwa mema au ya upole tu, maneno tunayozungumza yanapaswa kuchochewa na kujawa na neema ya Mungu kwa njia ya mvuto wa Roho Mtakatifu.

Yakikolea munyu.” Kinyume na fasili ya ulimwengu wa hotuba iliyotiwa “chumvi”, maneno yetu yanapaswa kuwa yenye kufaa na kuvutia wale tunaozungumza nao.

“Mpate kujua jinsi iwapasavyo kumjibu kila mtu.” Roho Mtakatifu pekee ndiye anayeweza kutupa maneno yanayofaa kwa wakati unaofaa kwa kusudi linalofaa na kuandaa akili za wasikilizaji kwa ajili ya ujumbe ambao “tunapaswa” kushiriki (hapa pia dei inatumika—tazama ufafanuzi wa jana kuhusu Wakolosai 4:4).

`Fikiri kuhusu maneno yako, matendo yako na jinsi unavyoenenda mbele ya wengine. Unatuma ujumbe gani kuhusu imani yako na inachomaanisha kuwa Mkristo?`