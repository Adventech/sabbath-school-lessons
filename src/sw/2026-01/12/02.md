---
title:  Waume na Wake
date:  15/03/2026
---

Seti kadhaa za maagizo kwa nyumba za Kikristo zimejumuishwa katika Agano Jipya (tazama Efe. 5:21—6:9, Kol. 3:18–4:1,  Tito 2:1—10, 1 Pet. 2:18—3:7). Hususani, huu “mfumo wa kanuni na taratibu katika kaya,” kama unavyoitwa, si mfumo wa ngazi za madaraka kabisa lakini zinajumuisha vipengele vinavyofanya uhusiano kuwa wa kutendeana/kukubaliana na  kuadilishana/ kurekebisha maadili.

`Soma Wakolosai 3:18, 19. Unaona ulingano/usawa gani? Ni ushauri gani wa ziada ambao Paulo anatoa katika Waefeso 5:22—25, 33?`

Baadhi ya wanaume wananukuu "Enyi wake watiini waume zenu” (Kol 3:18), na kukomea hapo, lakini ona sharti, muhimu Paulo analoongeza: “kama ipendezavyo katika Bwana.” Hakuna mahali popote ambapo Agano Jipya linafundisha kwamba wanawake wanapaswa kuwatii wanaume wote; wala kwamba wake ni wa kutumikia au kutiishwa; wala kwamba watii kila haja au matakwa ya waume zao bila kufikiri. Hoja ya Paulo ni kwamba uaminifu wa mke kwanza unapaswa kuwa kwa Bwana ndipo unafuata kwa mumewe. Nafsi ya mke haipaswi kumezwa na mume wake, wala mume hawezi kutenda kama dhamiri ya mke.

Upendo wa Kristo kwa kanisa katika kujitoa kwa ajili yake unaelezea jinsi waume wanavyopaswa kuwapenda wake zao (Efe. 5:25). Watakuwa waaminifu bila kujali gharama. Watafanya maamuzi ambayo ni kwa maslahi/manufaa ya mke, ingawa kwa kawaida maslahi haya yanapaswa kufungamana. Upendo kama huu unafanya iwe rahisi kwa mke kutii amri ya Mungu ya kumheshimu mume wake (Efe. 5:33).

Ndoa ya Kikristo yenye hali njema ina sifa ya maafikiano— kushauriana, kutafakari mambo pamoja na kufanya maamuzi kama wanandoa. Nyakati zingine, mnapofanya maamuzi ambayo yana athari kubwa kwa familia, nzima, inafaa kuwajumuisha watoto katika mazungumzo haya, lakini kamwe wazazi hawapaswi kugombana mbele yao. Baada ya mchakato kama huo, ikiwa mume na mke wanashindwa kuafikiana, njia ya kibiblia ya kupata amani ni mke kukubali maoni ya mume wake, ilimradi hayakiuki Neno la Mungu. Kwa njia hiyo hiyo, wanaume wengi, ikiwa, si wote, wanaweza kukumbuka nyakati ambazo walifurahi kwamba waliwasikiliza wake zao na kuchukua ushauri wao. Kadiri mume na mke wanavyofanya kazi pamoja wakiwa timu, ndivyo ndoa itakavyokuwa yenye furaha.

`Tunawezaje kuepuka kufanya kile ambacho kwa kusikitisha kimefanywa katika historia yote kuchukua kanuni nzuri zilizoelezewa katika maandiko haya na kuzigeuza kuwa kitu kiovu?`