---
title:  Kuombeana
date:  18/03/2026
---

`Soma Wakolosai 4:2—4. Unapata kanuni gani za maombi katika aya hizi? Ni mambo gani ambayo Paulo anayaomba?`

Baadhi ya maneno muhimu tunayoweza kumwambia mtu ambaye anapambana na masuala ya aina mbalimbali, iwe ya familia, afya, fedha, au jambo fingine ni “Ninakuombea.” Hii ni njia iliyochaguliwa ya mbinguni ya kuunganishwa na kuchangamana. “Ni sehemu ya mpango wa Mungu kutupatia, kama jibu kwa ombi la imani, kile ambacho asingetupatia ikiwa tusingemwomba.”_—Ellen G. White, Pambano Kuu, uk. 432.  _

Ona maelezo yenye matokeo ya maombi ambayo Paulo anatumia: “Dumuni” (au vumilia), “sana,” “kukesha,” na “shukrani”—kuashiria kwamba hii ni sala ya imani (Kol. 4:2). Anatuambia tuombe “kila wakati” (Efe. 6:18) na “bila kukoma” (1 The. 5:17). Cha kushangaza zaidi, ingawa “hatujui kuomba jinsi itupasavyo... Roho mwenyewe hutuombea kwa kuugua usikoweza kutamkwa’” (Rum. 8:26).

`Soma tena Wakolosai 4:3. Ni upi “mlango kwa lile neno” ambao Mungu anaweza kukufungulia ili kushiriki imani yako?`

Jambo la maana, ni kwamba Paulo aliomba pia ili apate maneno yanayofaa ya kusema. Nyakati zingine, tunaposoma nyaraka zake au hotuba zake katika kitabu cha Matendo ya Mitume, tunadhani kwamba mtume huyu daima alikuwa mwenye umbuji, asiye na shaka lolote kuhusu kile alichopaswa kusema. Lakini hapa anaomba ombi ili aweze kutangaza ujumbe “niidhihirishe” (Rol 4:4). Pia anatumia neno la Kiyunani la maana sana (dei) katika kirai cha mwisho cha aya, kinachoweza kutafsiriwa “kama inipasavyo kunena,” akionesha haja ya kiungu ya kazi ya kutangaza injili. Alitambua umuhimu wa kuwasilisha ujumbe kwa watu wa ngazi za juu zaidi za serikali ya Kirumi, ikiwa ni pamoja na nyumba ya kaisari

“Si lazima kila wakati kupiga magoti ili kuomba. Jenga tabia ya kuzungumza na Mwokozi ukiwa peke yako, unapotembea, na unaposhughulika na kazi yako ya kila siku. Hebu moyo uinuliwe daima katika ombi la kimya kwa ajili ya kupata msaada, nuru, nguvu na maarifa. Hebu kila pumzi iwe sala,"_—Ellen G. White, The Ministry of Healing, uk. 510, 511. _