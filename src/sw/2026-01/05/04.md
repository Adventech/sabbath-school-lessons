---
title:  Dhabihu Iliyo Hai
date:  27/01/2026
---

`Soma Wafilipi 2:17; 2 Timotheo 4:6; Warumi 12:1, 2; na 1 Wakorintho 11:1. Paulo anasema nini katika vifungu hivi?`

Paulo tayari ameelezea mtazamo kinzani wa kushangaza kuhusu ikiwa ataishi au kufa katika kumtumikia Kristo (Flp. 1:20-23). Sasa anapendekeza uwezekano halisi kabisa wa “kumiminwa juu ya dhabihu” (Flp. 2:17). Hii tamathali ya semi inatokana na desturi ya kale ya sadaka ya vinywaji, iliyohusisha kumwaga kioevu (kama vile mafuta, divai, au maji) kama sadaka kwa Mungu (tazama, kwa mfano, Mwa. 35:14, Kut. 29:40, 2 Sam. 23:15—17). "Upotevu” wa wazi wa kioevu cha thamani kama tendo la ibada unaweza kutukumbusha tendo la Mariamu la kumpaka kichwa na miguu Yesu kwa “marhamu ya nardo safi ya thamani nyingi” (Mk. 14:3-9, Yn. 12:3). Wakati ambapo si sadaka ya kinywaji hasa, kwa wazi iliwakilisha dhabihu kubwa sana ambayo ilielezea kwa kufaa dhabihu isiyo na ukomo ya Kristo kwa ajili ya wokovu wetu.

Ikiwa Paulo angeuawa kwa ajili ya kazi yake ya kueneza injili, angefurahi kwa sababu maisha yake yalikuwa “yanamiminwa" kama sadaka kwa Mungu. Kwa sababu sadaka ya vinywaji katika Biblia ya Kiebrania kwa ujumla haisimami peke yake bali inaambatana na sadaka ya kuteketeza (tazama Hes. 15:1-10, Hes. 28:1-15), Paulo angechukulia kutoa maisha yake kuwa kikamilisho kinachofaa cha “dhabihu na utumishi/huduma” cha waamini huko Filipi, ambao, kwa njia ya imani, wamechagua kutoa maisha yao kwa Mungu kama “dhabihu iliyo hai” (Warumi 12:1).

Wakristo wa awali, pamoja na wale wa Filipi (Flp. 1:27—29), walikuwa na bidii katika kushiriki imani yao. Walienda wakieneza injili nyumba kwa nyumba (Mdo. 5:42). Walifungua nyumba zao kwa ajili ya kujifunza Maandiko (Mdo. 12:12; 1 Kor. 16:19; Kol. 4:15; Flm. 1, 2), na waliweza kutoa sababu kutoka katika Maandiko kuhusu kile walichoamini (Mdo. 17:11, Mdo. 18:26, 1 Pet. 3:15). Waasisi wetu Waadventista walifanya vivyo hivyo. Badala ya kutegemea wachungaji kueneza ujumbe kwa majirani zao, walishiriki imani yao, wakatoa mafundisho ya Biblia, na kuwaandaa watu ili wawe tayari kwa ajili ya ubatizo mchungaji atakaporudi.

Kwa ufupi, kwa kujitoa sana binafsi wao wenyewe, yaani, kama “dhabihu iliyo hai,” walifanya kazi ya kueneza injili. Je, hatupaswi kufanya zaidi?

`Tafakari juu ya kile ambacho maisha yako yangemaanisha kuwa “dhabihu iliyo hai.” Unajitoa mhanga kiasi gani kwa ajili ya ufalme wa Mungu, na jibu lako linakuambia nini kuhusu wewe mwenyewe?`