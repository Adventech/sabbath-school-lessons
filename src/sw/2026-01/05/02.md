---
title:  Tunatimiza Kile Mungu Anachotenda Ndani
date:  25/01/2026
---

Baada tu ya kumwelezea Yesu kama mfano mkamilifu wa unyenyekevu na utii kwa mapenzi ya Mungu, sasa Paulo anawageukia Wafilipi wenyewe. Anathibitisha utii wao kwa Bwana baada ya kupokea ujumbe wa injili (Mdo. 16:13-15, 32, 33) na kuwasihi waendelee katika utii huo.

Baada ya kuwasilisha mfano wa maisha ya Kristo na msalaba kama njia ya wokovu, Paulo sasa anajikita moja kwa moja juu ya jinsi haya yote yanavyofanya kazi kwa vitendo.

`Soma Wafilipi 2:12, 13. Paulo anamaanisha nini kwa kusema, “Utimizeni wokovu wenu wenyewe"? Unawezaje kuelezea uhusiano kati ya imani na matendo?`

Katika aya hizi mbili, Paulo hawasilishi injili tofauti na kile anachoeleza katika Warumi na katika nyaraka zake nyingine. Tunaweza kuwa na uhakika kwamba ujumbe wake hapa unakubaliana na injili ya kuhesabiwa haki kwa imani, ambayo pia aliihubiri huko Filipi na maeneo mengine. Lakini pia ni muhimu kuzingatia yote ambayo Biblia inasema juu ya mada husika, hasa juu ya mada ya wokovu, ambayo inaweza kutoeleweka sana.

`Soma Warumi 3:23, 24; Warumi 5:8; na Waefeso 2:8—10. Vifungu hivi vinafundisha nini kuhusu wokovu?`

Bila shaka, wokovu ni kazi ya Mungu, na sisi wenyewe hatuwezi kujisifu kwa ajili yake. Hata imani yenyewe ni kipawa, kinachohimizwa kupitia kazi ya Roho Mtakatifu. Matendo yetu wenyewe hayawezi kutuokoa; hata hivyo, kupitia kuzaliwa upya, Mungu anatuumba upya kiroho na kutuwezesha kufanya matendo mema. Roho wa Mungu anatenda kazi ndani yetu, akiwezesha nia yetu Ya kuchagua mema, kupinga majaribu na kufanya chaguzi sahihi.

Kwa hivyo, tunatimiza kile Mungu anachotenda ndani, “kwa kuogopa na kutetemeka.” (Flp. 2:12). Je, hilo linamaanisha kwamba tunapaswa kuogopa hukumu ya Mungu juu ya jitihada zetu ambazo daima ni dhaifu kutii? Bila shaka sivyo. Kirai hiki kinarejelea kuhisi kuwepo kwa Mungu (tazama Zab. 2:11) na hitaji letu la kumtii.

`Ni kwa njia pani umepata uzoefu wa utendaji wa Kristo ndani yako? Hata hivyo, ni kwa namna gani asili yako iliyoanguka inapingana na kile Mungu anachofanya ndani yako, na unawezaje kuupinga mvuto huo?`