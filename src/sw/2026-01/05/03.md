---
title:  Mwanga Katika Ulimwengu wa Giza
date:  26/01/2026
---

Mwanga Katika Ulimwengu wa Giza Katika Wafilipi 2:14, Paulo anawahimiza Wafilipi “kufanya mambo yote pasipo manung’uniko wala mashindano. Changamoto za umoja wa kanisa ni kubwa sana kiasi kwamba hauwezi kudumishwa bila juhudi kubwa kwa upande wetu. Umoja ndani ya kanisa ni matokeo ya muungano wetu na Kristo na utii kwa Neno Lake. Ni muhimu kwa ushuhuda wetu, kama Paulo anavyoelezea, akitupatia wito wa “kuonekana kama mianga katika ulimwengu” (Flp. 2:15).

Katika usiku wa giza, mbali na mng’ao wa miji na taa za barabarani, nyota nyingi zinaonekana wazi, na zinaonekana kung’aa zaidi. Ni utofauti unaoleta tofauti. Kadiri anga linavyozidi kuwa jeusi, ndivyo nyota zinavyoonekana wazi zaidi. Ndivyo ilivyo kwa ushuhuda wetu. Kadiri giza la kimaadili linavyozidi kutuzunguka, ndivyo kutakuwa na tofauti kubwa kati ya maisha ya wafuasi wa kweli wa Mungu na ya wale wanaojishughulisha na mambo ya kidunia. Basi, ni muhimu kiasi gani kutoruhusu nuru bandia za mawazo, misukumo na desturi za kidunia zifanye ushuhuda wetu upungue thamani au kutoweka kabisa.

`Soma Wafilipi 2:15, 16. Paulo anaelezeaje kile ambacho sisi, kama watoto wa Mungu, tunapaswa kuwa na kufanya?`

“Mkamilifu” maana yake ni “asiye na makosa, asiye na lawama.” Linatumika hasa kwa Ayubu na tabia yake kamilifu (tazama Ayu. 1:1, 8, Ayu. 2:3, tazama pia Ayu 11:4; Ayu. 33:9). Neno la Kiyunani linalotafsiriwa “si ya kudhuru” kihalisi linamaanisha “isiogushiwa, safi.” Yesu, kwa kuzingatia mashambulizi makali ambayo mashahidi Wake wanaweza kukabiliana nayo, anatutia shime tuwe “wapole kama hua" (Mt. 10:16). Vivyo ivyo Paulo anatuhimiza tuwe “wajinga katika mambo mabaya" (Rum. 16:19). Vyombo vyetu vya kisasa vya habari havijulikani kwa maudhui safi, yenye kuinua na kuvutia. Katika nyakati kama hizi, desturi ya Daudi ni kanuni muhimu kwetu leo: “Sitaweka mbele ya macho yangu Neno la uovu” (Zab. 101:3).

Kamwe hatupaswi kuogopa kuwa tofauti—imani yetu inapaswa kututenga zaidi. Lengo ni "kuonekana kuwa kama mianga katika ulimwengu” (Flp. 2:15). Njia pekee ya kufanya hivyo ni kukataa kufuatisha namna ya dunia hii (Rum. 12:2) kwa “kulishika neno la uzima” (Flp. 2:16). Chaguzi zetu zinaamua ikiwa tumeishi kwa kuitazamia “siku ya Kristo" au “tumepiga mbio bure” (Flp. 2:16, linganisha 1 Kor. 9:24-27).

`Ikiwa kuna maeneo ya maisha yako unayoyaona ni “ya kidunia” (na yumkini yapo), unawezaje kutakaswa nayo?`