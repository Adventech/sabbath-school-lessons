---
title:  Sifa Iliyothibitishwa
date:  28/01/2026
---

Wajibu wa Timotheo kama mtumaji mwenza wa waraka huu tayari umetajwa (Flp. 1:1). Sasa Paulo anaanza kueleza kwa undani jinsi Timotheo alivyo wa thamani kama mmoja wa watendakazi wenzake. Anaelezewa kama mwinjilisti (2 Tim. 4:5) ambaye Paulo alikuwa amemtuma Makedonia (1 The. 3:2; linganisha Mdo. 18:5, Mdo. 19:22) na, mara kadhaa, huko Korintho (1 Kor. 4:17, 1 Kor. 16:10). Hapo kwanza alikuwa amefanya kazi pamoja na Paulo na Sila huko Korintho (1 The. 1:1, 2 The. 1:1) na, baadaye, huko Efeso (1 Tim. 1:2, 3; linganisha Mdo. 19:22). Paulo anamwelezea Timotheo kama “mwenye nia moja (Flp. 2:20). Neno la Kiyunani (lit. “sawa katika roho”) linaashiria kwamba alikuwa kama Paulo kwa njia nyingi, ikijumuisha kujitoa kwake kwa Kristo, juhudi zake zenye nguvu za kueneza injili, na kuwajali Wafilipi hasa.

`Kwa nini unadhani Paulo anamzungumza Timotheo hapa kwa namna chanya sana na kwa urefu (tazama Flp. 2:19-23)? Paulo anasema nini tena kumhusu (tazama 1 Kor. 4:17, 2 Tim. 1:5)`

Sifa nyingine ya Timotheo iiyotajwa na Paulo ni "sifa yake" (Flp. 2:22). Neno la Kiyunani linaelezea mtu ambaye amepimwa kabisa kwa majaribu (Rum. 5:4) na ambaye tabia na utumishi wake vimethibitika kuwa vya kweli (2 Kor. 2:9, 2 Kor. 9:13). Paulo anajua hili kuwa kweli kuhusu Timotheo kwa sababu ameona ikidhihirishwa kupitia matukio mengi ambayo walifanya kazi kwa kuambatana katika kuihubiri injili.

Ni uzoefu mgumu wa maisha ambao hujaribu ujasiri wetu na kudhihirisha sisi ni nani kwa ndani. Ellen G. White anasema: “Maisha yanafundisha nidhamu .... Kutakuwa na uchokozi ili kupima tabia; na ni kwa kukutana nao katika roho ifaayo ndipo uzuri wa Kikristo unajengwa. Ikiwa majeraha na matusi vinavumiliwa kwa upole, ikiwa maneno ya matusi yanaitikiwa kwa majibu ya upole, na matendo ya kidhalimu kwa wema, huu ni ushahidi kwamba Roho wa Kristo anakaa moyoni.”_—Ellen G. White, Testimonies for the Church, vol. 5, uk. 344._ Anaendelea kusema kwamba ikiwa “taabu na udhia tunavyovipitia" “vinastahimiliwa vema, vinajenga tabia kama ya Kristo na kumtofautisha Mkristo na wale wanaojishughulisha na mambo ya dunia hii.” _—Testimonies for the Church, vol. 5, uk. 344._

`Fikiria kuhusu uchokozi, taabu na kero ambazo tumekumbana nazo hivi karibuni. Je, hivi vyote 'vimevumiliwa upole’ na "kustahimiliwa vema"? Unaweza kufanya nini ili kuwezesha uzoefu huu kukusaidia kuwa na nidhamu zaidi?`