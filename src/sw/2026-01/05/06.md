---
title:  Mkawahesabu Watu Kama Huyu Kuwa Watu wa Kuheshimiwa
date:  29/01/2026
---

`Soma Wafilipi 2:25—30. Paulo anamwelezeaje Epafrodito? Ni mitazamo na matendo gani mahususi ya mtendakazi huyu Mkristo vinafunua tabia yake?`

Epafrodito anatajwa katika waraka huu tu, lakini tunajifunza mengi juu yake kutokana na kutajwa mara chache kunakoonekana. Kwa kuzingatia jina lake (linalorejelea madhehebu ya Kiafrodito), aliongoka kutoka kwa asili ya kipagani. Kumwita “mtenda kazi pamoja nami” kunaashiria kwamba alikuwa mwenye bidii katika huduma, yumkini akitenda kazi pamoja na Paulo huko Filipi. Kuwa “askari pamoja nami” (linganisha Flp. 1:27) pengine kunarejelea mapambano ambayo Epafrodito alikabiliana nayo katika kuhubiri injili, akiwa tayari hata kuhatarisha maisha yake (Flp. 2:30).

Kama “mjumbe” (Kiyunani, apostolos) aliyeteuliwa na kanisa la Filipi, Epafrodito anatumwa kumhudumia Paulo gerezani na kushughulikia mahitaji mengine yoyote anayoweza kuwa nayo (Flp. 2:25). Yeye ndiye Wafilipi walimkabidhi zawadi zao za kifedha kwa ajili ya Paulo (Wafilipi 4:18). Sadaka hizi zilikuwa muhimu sana kwa sababu chakula chochote, mavazi, matandiko, au mahitaji mengine ambayo wafungwa wa Kirumi wangehitaji yangepaswa kununuliwa kwa gharama zao wenyewe au kuletewa na familia na marafiki (linganisha Mdo.24:23). Karibu na mwisho wa kifungo chake cha pili huko Rumi, Paulo alimwomba Timotheo “jitahidi kuja kabla ya wakati wa baridi” na “Lile joho nililoliacha kwa Karpo huko Troa, ujapo ulilete” (2 Tim. 4:21, 13). Inavyoonekana Paulo angelihitaji koti hili nene la sufu katika seli yake ya mawe yenye baridi. Pia alikuwa Epafrodito ambaye alikabidhiwa kupeleka waraka huu huko Filipi (_tazama Ellen G. White, Matendo ya Mitume, uk. 479_).

Yumkini kwa sababu ya matatizo huko Filipi (tazama Somo la 4), Paulo “alifanya bidii nyingi” kumtuma Epafrodito haraka kuliko ilivyotazamiwa, na hivyo anawahimiza Wafilipi “mpokeeni, basi, katika Bwana, kwa furaha yote” (Flp. 2:29). Paulo anataka kuhakikisha kwamba hawawi na wasiwasi juu ya hali yake huko gerezani. Pia anasisitiza kwamba Epafrodito ndiye aina ya mtu ambaye Wakristo wanapaswa kumheshimu sana, si kwa sababu ya mali zao au hadhi yao ya kijamii bali kwa sababu ya roho yao ya kujitoa katika kufuata mfano wa Yesu (Flp. 2:6—11, 29, 30; linganisha Lk. 22:25—27). Neno la Kiyunani linalomaanisha heshima linaonekana mara chache tu katika Agano Jipya: kwa mtumishi wa akida “aliyempenda sana” (Lk. 7:2), kwa wale wanaooneshwa heshima kwa sehemu yao ya kukaa katika karamu (Lk. 14:8), na kuhusu Yesu kama jiwe la pembeni “lenye heshima” (1 Pet. 2:4, 6). Ili Epafrodito ajumuishwe katika kundi hilo, kwa kweli, ni lazima awe alikuwa, mtu mwaminifu.