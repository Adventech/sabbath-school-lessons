---
title:  Mfarakano Huko Filipi
date:  18/01/2026
---

`Soma Wafilipi 2:1-3. Ni mambo gani yanaonekana kuwa yamesababisha mfarakano ndani ya kanisa? Paulo anapendekeza nini kama suluhisho?`

Lazima ilikuwa ni jambo la kusikitisha sana kwa Paulo kuona kanisa alilolianzisha na kulipenda sana likiteswa na ushindani na kumezwa na magomvi. Anatumia lugha kali sana kuelezea matatizo hayo. “Kushindana" ni tafsiri ya neno (Kiyunani, eritheia), lililotumiwa awali katika Wafilipi 1:17, kurejelea washindani wa Paulo wenye ubinafsi huko Rumi walioazimia kujikweza badala ya kuendeleza kazi ya Kristo.

“Kushindana" ni miongoni mwa matendo ya mwili (Gal. 5:20) na, kama Yakobo anavyoelezea, “maana hapo palipo wivu na ugomvi ndipo palipo machafuko, na kila tendo baya” (Yak. 3:16).

Neno la Kiyunani la “majivuno” limetumika hapa tu katika Agano Jipya, lakini linaonekana katika maandiko yasiyo ya kibiblia kwa maana ya kiburi, kiburi cha wazi na kuwa na hisia ya kujikweza. Paulo anatumia neno linalohusiana sana katika kuwaonya wagalatia “Tusijisifu bure, tukichokozana, na kushindana” (Gal. 5:26).

Ona masuluhisho ambayo Paulo anaorodhesha kwa matatizo haya:

_1. Faraja katika Kristo._ Paulo atatumia kielelezo cha Kristo mwenyewe kama motisha yenye nguvu.

_2. Faraja ya upendo._ Yesu anafunua upendo wa Mungu na anatuamuru “kupendana kama nilivyowapenda ninyi” (Yn. 15:12).

_3. Ushirika wa Roho._ Kuwepo kwa Roho Mtakatifu kunajenga uhusiano wa karibu wa Kikristo kama ule ulioenea katika kanisa la awali (Mdo. 2:42; linganisha 2 Kor. 13:14).

_4. Upendo (au huruma)._ Tunaona sifa hii ya kiungu ikidhihirishwa mara kwa mara katika maisha ya Kristo (tazama Mt. 9:36, Mt. 20:34, Mk. 1:41) na kuelezewa katika mifano ya Msamaria mwema (Luka 10:33) na mwana mpotevu (Lk. 15:20).

_5. Rehema._ Sifa hii, Yesu aliionesha kwa mfano, inapaswa kuonekana pia katika maisha ya wafuasi Wake (Lk. 6:36).

_6. Kuwa na nia moja, wenye mapenzi mamoja, wenye roho moja, mkinia mamoja._ Taswira iliyoje! Ni vigumu kufikiria jinsi ambavyo Paulo angeweza kusisitiza umuhimu wa umoja kwa nguvu zaidi. Kama Paulo atakavyoelezea, nia tunayopaswa kuwa nayo “ilikuwamo pia ndani ya Kristo Yesu" (Flp. 2:5).