---
title:  Chanzo cha Umoja
date:  19/01/2026
---

Fikiria zaidi kuhusu msisitizo wa Paulo juu ya umoja katika Wafilipi 2:2, akisema kimsingi kitu kilekile kwa njia nne tofauti. Ona pia mkazo wake juu ya nia, mawazo na hisia. Wakati viongozi wa kidini walielekea kukazia juu ya tabia ya nje, Yesu alikazia juu ya fikira na hisia zetu. Kwa mfano, mtawala kijana tajiri alidai kuwa siku zote alishika sheria. Hata hivyo, kwa kumwambia auze vyote alivyokuwa navyo, awape maskini, na kumfuata, Yesu alipima kupenda kwake mambo ya kiulimwengu. Pia alisema ni kile kitokacho moyoni (au akilini) kinachomtia mtu unajisi: “Kwa maana moyoni hutoka mawazo mabaya, uuaji, uzinzi, uasherati; wivi, ushuhuda wa uongo, na matukano” (Mt. 15:19), na “kinywa cha mtu huyanena yaujazayo moyo wake” (Mt. 12:34).

`Soma Wafilipi 2:3, 4. Ni hatua gani za kivitendo ambazo Paulo anasisitiza kuwa na umoja katika kanisa?`

Maneno ya Paulo yanatoa mfano wa unyenyekevu: unyenyekevu wa nia, kuwahesabu wengine kuwa bora kuliko sisi wenyewe, kujali masilahi ya wengine na si yetu tu. Ni rahisi kusema kuliko kutenda, sivyo? Lakini hizi ni kanuni muhimu kukumbuka katika mahusiano yetu yote. Mara nyingi katika mazungumzo kuna mwelekeo wa kujikita zaidi katika jibu letu kwa lolote linalosemwa, badala ya kujikita katika kusikiliza ili kuelewa kile ambacho mtu mwingine anasema na kujaribu kuliona suala hilo kwa mtazamo wao. Mara nyingi mabishano yanatokana na kutoelewana tu ambako kungeweza kuepukwa kwa kusikiliza kwa makini tu. Huenda tusikubali, lakini kusikiliza na kutafuta kuelewa mtazamo wa mtu mwingine ni hatua ya kwanza ya kukuza mawasiliano na imani.

Paulo anazungumzia umoja “[unaoletwa na] Roho” (Efe. 4:3), unaosababisha “kifungo cha amani” (Efe. 4:3). Ikiwa kuna ugomvi katika kanisa, Roho Mtakatifu anaweza kuleta amani na kutufanya tuwe wamoja, na kuleta mapatano. Katika sura hiyo hiyo, Paulo anazungumzia “umoja wa imani na kumfahamu sana Mwana wa Mungu (Efe. 4:13). Mambo hayo mawili yanahusiana. Kuwa na imani ileile, ufahamu uleule wa Maandiko unaotokana na kumjua Kristo na mafundisho Yake, ni muhimu kwa ajili ya umoja kutawala kati yetu.

`Ni aina gani ya kuifia nafsi ingetufikisha mahali ambapo, kwa hakika, tunawahesabu wengine kuwa bora kuliko sisi wenyewe? Tunawezaje kujifunza kufanya hivyo? Uhusiano wetu ungekuwa tofauti kiasi gani ikiwa sote tungeishi hivyo?`