---
title:  Nia ya Kristo
date:  21/01/2026
---

Muhammad Ali aliwahi kusema, “Mimi ndiye bora kuliko wote.” Mnamo Agosti 1963, miezi sita kabla ya kushinda ubingwa wa ndondi wa uzito wa juu duniani, hata alitoa albamu ya rekodi iliyoitwa “Mimi Ndiye Bora Kuliko Wote.” Ali, bila shaka, alikuwa mwanamichezo mashuhuri, lakini hakuwa kielelezo cha kufuata ikiwa mtu anataka nia ya Kristo.

Kinyume chake, Yesu hakuwa na dhambi kabisa. Ingawa alijaribiwa “katika mambo yote . . . sawasawa na sisi” (Ebr. 4:15), kamwe hakutenda dhambi, hata kwa kuwaza. Hata hivyo, Waebrania 5:8 inaeleza, “ingawa ni Mwana, alijifunza kutii kwa mateso hayo yaliyompata.” Kujisalimisha kwa Yesu kwa mapenzi ya Baba daima kulikuwa kukamilifu. Hakukuwa na wakati alipokataa kujisalimisha, ingawa bila shaka mara nyingi haikuwa rahisi.

`Soma Wafilipi 2:5-8, kile ambacho wengine wanakiona kama kifungu chenye ujumbe mzito kabisa na kizuri zaidi katika Maandiko. Paulo anatuambia nini hapa? Nini maana ya maneno haya? Muhimu zaidi, tunaitumiaje maishani mwetu kanuni iliyoelezewa hapa?`

Yesu, ambaye ni sawa na Mungu, ambaye ni Mungu, hakujivika tu mwili wa kibinadamu bali akawa “mtumwa" (doulou, mtumishi, mtumwa) kisha akajitoa Mwenyewe kuwa dhabihu kwa ajili ya dhambi zetu! Mahali pengine, Paulo anasema kwamba alifanywa “laana kwa ajili yetu” (Gal 3:13). Mungu, Muumbaji wetu, alikufa msalabani ili awe Mkombozi wetu pia, na hilo lilimtaka afanyike laana kwa ajili yetu.

Tunaanzaje kuelewa hili linachosema? Zaidi sana, tunafanyaje kile kifungu kinachotuambia tufanye, na hii ikiwa na maana, kuwa na utayari wa namna ile ile wa kujinyenyekeza na kujitoa kafara kwa ajili ya manufaa ya wengine?

Katika sehemu nyingine, Yesu alisema: “Naye aliye mkubwa wenu atakuwa mtumishi wenu. Na ye yote atakayejikweza, atadhiliwa; na ye yote atakayejidhili, atakwezwa” (Mt. 23:11, 12). Hili, kwa ala nyingi, linaakisi kile Paulo alichokuwa anatuambia, katika Wafilipi 2:5-8, tufanye vilevile.

Kwa namna ya wazi na yenye nguvu zaidi, Paulo alikuwa anasema hapa kile alichosema awali kuhusu kutofanya lolote “kwa kushindana wala kwa majivuno” (Flp. 2:3).

`Tunapaswa kuitikiaje kile Kristo alichotufanyia, kama inavyoelezewa katika Wafilipi 2:5-8? Ni mwitikio gani unaweza kuwa “wa kufaa" au kustahili kile Kristo alichotufanyia, yumkini zaidi ya kupiga magoti na kuabudu? Kwa nini ni vibaya sana kufikiri kwamba matendo yetu yanaweza kuongezea kile ambacho Kristo tayari ametufanyia?`