---
title:  Siri ya Utauwa
date:  22/01/2026
---

Aya inayopendwa na wengi katika Biblia ni 1 Wakorintho 8:2: “Mtu akidhani ya kuwa anajua neno, hajui neno lo lote bado, kama impasavyo kujua.” Hakuna mada ambayo tunajua kila kitu juu yake. Tunaweza kujifunza kitu zaidi kuhusu kitu chochote. Ni kweli zaidi kiasi gani kuhusu ile ya uhalisi wa milele unaohusiana na Uungu na Kufanyika mwili kwa Yesu? Paulo mara nyingi anarejelea kujishusha kwa ajabu kwa Kristo katika kuwa kwake mwanadamu. Ni mada ambayo hata umilele hautatosha kuimaliza.

`Soma Warumi 8:3, Waebrania 2:14-18, na Waebrania 4:15. Kujishusha kwa Yesu na kutwaa Kwake asili ya kibinadamu kunajulikana kwa sifa gani?`

Iliwezekanaje kwa Mwana wa milele wa Mungu, kwa njia ya utendaji wa Roho Mtakatifu (tazama Lk. 1:35), kuwa mwanadamu mwenyeasili ya Uungu ndani ya tumbo la Mariamu? Inastaajabisha akili jinsi ambavyo Yeye asiye na ukomo na wa milele aliweza kwa ghafla kuwa mwanadamu mwenye ukomo na kupatwa na mauti. Hicho ndicho kiini cha kile Paulo anachokiita “siri ya utauwa” (1 Tim. 3:16).

Katika wimbo mzuri wa Wafilipi 2, Paulo hapa anafafanua juu ya kujishusha huku kikamilifu zaidi kwa kiasi fulani kuliko mahali pengine popote katika Maandiko.

● _“Kuwa na namna ya Mungu"_ (Flp. 2:6). Neno morphē (namna) linarejelea asili Yake ya kiungu, kwamba Yesu alikuwa sawa na Baba (linganisha Yn. 1:1).

● _“Alijifanya kuwa hana utukufu”_ (Flp. 2:7). Asili ya ajabu ya Yesu kujiondolea haki Zake za kiungu—ili aweze kuwa mwanadamu kwa hakika na kujaribiwa sawasawa na sisi inastaajabisha.

● _“Alijinyenyekeza” (Flp. 2:8)._ Katika kuchukua asili ya mwanadamu, Yesu aliacha ukuu wote hadi utumishi kabisa, kinyume cha lengo la Lusifa.

● _“Mauti, naam, mauti ya msalaba”_ (Flp. 2:8). Hakukuwa na njia nyingine ya kufa ya kufedhehesha zaidi kuliko nia ambayo Yesu aliichagua, akiwa ameipanga na Baba katika “shauri la amani” (Zek. 6:13), akiielezea kabla kupitia kwa Musa kumwinua nyoka (Hes. 21:9, Yn. 3:14), na hivyo kuwa “dhambi kwa ajili yetu. . . ili sisi tupate kuwa haki ya Mungu katika Yeye” (2 Kor. 5:21).

`Kukaza fikra katika kile Yesu alichotufanyia pale msalabani kuona msalaba kama mfano wetu wa kujisalimisha na unyenyekevu—kunawezaje, na kunapaswaje kutufanya tuwe wanyenyekevu zaidi, na pia kujisalimisha zaidi kwa Mungu?`