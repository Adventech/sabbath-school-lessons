---
title:  Masomo Juu ya Kuifikia Jamii
date:  22/03/2026
---

Tunajifunza mengi kutoka kwa Paulo kuhusu kueneza injili. Safari zake zilifikia takriban maili 13,400. Hili linastaajabisha, kwa kuwa sehemu kubwa ilikuwa ya kutembea kwa miguu na wakati mwingine pia alikuwa gerezani.

Paulo alitumia muda mwingi katika vituo vya kibiashara, kama vile Korintho na Efeso, ambapo ujumbe ungeweza kuenea katika miji ya bara kutokea huko. Pia alirudi katika makanisa ambayo alikuwa ameanzisha ili kuwatia nguvu na kuwatia shime waumini wapya huko. Aliposhindwa kutembelea makanisa hayo binafsi, alituma waraka. Kwa njia hii, waumini walijua kwamba aliwakumbuka na kuwajali.

`Soma Wakolosai 4:7—9; linganisha Waefeso 6:21. Tikiko  anaelezewaje, na Paulo atoa sababu zipi za kumtuma yeye na Onesimo huko Kolosai?`

Mambo mengine yanawasilishwa vyema  kwa mdomo badala ya maandishi. Ingependeza kujua watu hao wawili walipeleka habari gani kwa Wakolosai. Kwa kuzingatia kusudi la Paulo kwamba mambo haya “yangewafariji” (Kol. 4:7-9), huenda yalijumuisha maelezo kuhusu hali ya Paulo gerezani. Vyovyote vile, mawasiliano hayo yalikuwa muhimu pia kama njia ya kudumisha uhusiano binafsi unaowaunganisha waumini pamoja.

Tikiko, ambaye jina lake linamaanisha “mwenye bahati,” kwa wazi alikuwa mjumbe aliyetumainiwa. Akielezewa kama “mtumishi mwaminifu" na “mjoli wangu,” alikuwa mmoja wa watu wawili kutoka Asia waliochaguliwa na Paulo (Mdo. 20:4) ili kuandamana naye katika safari yake pamoja na mchango/ sadaka kwa ajili ya waumini wenye uhitaji huko Yerusalemu. Pia alikuwa pamoja na Paulo wakati wa kifungo chake cha pili huko Rumi, ambapo alitumwa kwenda Efeso ili kuimarisha kazi huko (2 Tim. 4:12). Paulo pia alifikiria kumtuma kwa Tito, huko Krete (Tito. 3:12). Aliyeandamana naye alikuwa Onesimo, ambaye Paulo alikuwa amemwongoa huko Rumi (tazama Somo la 1) na anamwelezea kama “mwaminifu.”

Inaonekana Paulo pia alitaka kujua kuhusu hali ya waumini wa Kolosai. Isingekuwa vigumu kwa mtu kumrudishia habari, kama sio kwa Tikiko mwenyewe. Hii ilikuwa njia nyingine ambayo Paulo alielezea upendo wake na kujali kwake waamini huko, ingawa hakuwa ametembelea binafsi kanisa hilo, na jinsi alivyowaimarisha katika imani ili waweze kuwafikia wengine.

`Kwa namna gani mambo haya binafsi katika nyaraka za Paulo si tu yanaonesha wema/ utu wake bali, kwa njia ndogo, yanathibitisha uhalali wa huduma yake?`