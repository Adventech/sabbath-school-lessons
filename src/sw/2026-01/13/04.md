---
title:  Kusimama Wakamilifu na Kuthibitika
date:  24/03/2026
---

Vitabu vimeandikwa kuhusu maisha yanayoongozwa na kusudi na kanisa linaloongozwa na kusudi. Wakati kuongozwa na kusudi” kunaweza kuwa si sahihi kabisa, “kukaza fikra katika kusudi” kwa wazi ni muhimu kwa ajili ya kukamilisha jambo lolote la maana. Maisha na huduma ya Paulo, pamoja na ya watendakazi wenzake na mitume wengine, ni mfano wa lengo hili (tazama Flp. 3:13, 14). Matokeo yanajieleza yenyewe—injili ilienea kwa haraka katika Ufalme wote wa Rumi na kwingineko (Kol. 1:23). Mkazo wa fikra ule ule unahitajika leo.

`Soma Wakolosai 4:12, 13. Ni kusudi gani linalofafanuliwa, nalo linapaswa kutimizwaje?`

Kama tulivyotaja katika somo liilotangulia, Epfra yumkini alikuwa mtu muhimu katika kueneza injili katika mji wa Kolosai na kwa miji ya karibu ya Laodikia na Hierapoli (tazama Somo Ia 1). Salamu na maombi yake kwa makanisa haya bila shaka yalikuwa yenye kutia shime sana kwa waumini wa huko. Maombi ya Epafra yalikuwa na lengo la wazi—kwamba Wakolosai “msimame wakamilifu na kuthibitika sana katika mapenzi yote ya Mungu” (Kol. 4:12). Hebu tuchunguze kwa makini zaidi vipengele vyenye nguvu vya ombi hili.

Simama. Neno hili linamaanisha kusimama imara na kutotikisika, jambo linalowezekana tu kwa “kuwekwa juu ya msingi na kuwa imara” katika imani na tumaini la ukweli wa injili (Kol 1:23). Neno hilohilo linatumiwa mara kadhaa na Paulo kuhusiana na vita dhidi ya “hila za shetani” (Efe. 6:11) na kustahimili nguvu za giza kupitia nguvu za Mungu kwa kuvaa “silaha zote za Mungu (Efe. 6:10-18; linganisha 2 Tim. 2:19).

Kamilifu. Neno hili linarejelea ukamilifu wa tabia unaopata udhihirisho wake wa juu zaidi/bora kabisa katika upendo wa kujitoa kafara (Mt. 5:44, 48) na wale ambao hawatadai kamwe kuwa “wamekwisha kufika” (Flp. 3:12-15).

Thibitika. Neno hili lenye nguvu lina maana ya kutosheleza kikamilifu au kufanya kitu kiwe katika kipimo kamili. Inatumika kwa Ibrahimu “kujua hakika” kwamba Mungu aweza kufanya yale aliyoahidi, ingawa hayawezekani kibinadamu (Rum. 4:21), na kutiwa nguvu kwa Paulo na Bwana ili “ujumbe utangazwe kwa utimilifu” kupitia kwake (2 Tim. 4:17).

Mapenzi yote ya Mungu. Neno “yote” lina maana pana. Paulo mwenyewe aliomba kwamba Wakolosai wajazwe na ujuzi wa mapenzi ya Mungu, “mwenende kama ulivyo wajibu wenu kwa Bwana, mkimpendeza kabisa” (Kol. 1:9, 10) kupitia “nguvu ya utukufu wake” (Kol. 1:11).