---
title:  Ujumbe kwa Ajili ya Laodikia
date:  26/03/2026
---

`Soma Wakolosai 4:16-18; linganisha Wakolosai 2:1-3. Ukifikiria juu ya ujumbe wa Yesu kwa Laodikia (tazama somo la jana), ni  uhusiano gani unapata na ule wa Wakolosai, ambao ulipaswa kusomwa pia katika kanisa la Laodikia la siku za Paulo?`

Kwa kuzingatia historia ya watu wa Mungu katika vizazi vyote, matatizo yaleyale hutokea tena na tena. Manabii waliwakemea Israeli kwa kutaka kuabudu kama ulimwengu na kuwasisitiza watubu kabla hawajachelewa. Isaya hata aliomboleza, “Mji uliokuwa mwaminifu umekuwaje kahaba! (Isa. 1:21) na kuwasihi watu wamrudie Mungu ili wapate msamaha na utakaso (Isa. 1:16-20). Yohana Mbatizaji (Mt. 3:2, 8-10) pamoja na Yesu (Mt. 4:17, Mt. 12:33-37) waliwataka Waisraeli watubu na kuzaa matunda ambayo yangestahimili jaribu la hukumu katika siku za mwisho. Mitume walitoa ujumbe huo huo (Mdo. 2:38; Mdo. 3:19; Mdo. 3:19, Mdo 17:30; 2 Kor. 7:9, 10).

`Linganisha vifungu vifuatavyo: Isa. 60:1-3 pamoja na Ufu. 18:1-4, na Isa. 62:1—5 pamoja na Ufu. 19:7, 8. kuna ufanani gani kati ya ujumbe katika vitabu hivyo viwili?`

Mungu ataziunganisha mbingu na nchi. Lakini kwa sababu ya pambano hilo kuu, hilo lazima lifanywe kwa hatua:

1. Pale Kalvari, Shetani alipoteza upendo wowote uliobaki kwa ajili yake miongoni mwa viumbe wa mbinguni (Yn. 12:31.)
2. Kwa njia ya huduma ya hukumu ya Kristo katika patakatifu mbinguni, watu wa Mungu ni “wakamilifu katika kila jema, mpate kuyafanya mapenzi yake” (Ebr. 13:21) na kufanywa wafae kwa ajili ya mbingu.
3. Kupitia hukumu ya miaka elfu na hukumu ya mwisho baada ya miaka elfu, maswali yote yaliyosalia yanajibiwa milele, na dhambi na wenye dhambi wasiotubu wanaangamizwa katika ziwa la moto wa milele, ambao pia unasafisha dunia (Ufu. 21:8).
4. Ni kwa mwisho wa dhambi tu ndipo mbingu na dunia vinaweza kuunganishwa hatimaye (Uf. 21:3)

`Unaweza kufanya nini wewe mwenyewe (bila kumwangalia mtu mwingine yeyote) ili kudumu kuwa mwaminifu kwa Mungu na kwa kweli ambayo ametupa? Yaani, ni maamuzi gani unayofanya ambayo yanadhihirisha ni nani unayempenda zaidi?`