---
title:  Uongozi wa Roho
date:  14/12/2022
---

Roho Mtakatifu ni Wakala wa Mungu mwenye nguvu ambaye humimina upendo wa Mungu ndani ya mioyo yetu (Rum. 5:5), anayetuongoza katika uzoefu wa kweli unao-okoa (Yoh. 16:7—11), hutuongoza kwenye kweli yote (Yoh. 16:13), na hutuwezesha kutimiza utume wa injili (Matendo 1:8). Kwa sababu ni Roho Mtakatifu ambaye anazuia kazi ipotoshayo ya Shetani, haishangazi kwamba Shetani anajaribu kwa njia zote kuvuruga uelewa wetu wa asili na kazi ya Roho Mtakatifu. Ingawa wengine wanakana kuwa Kwake nafsi kamili, wengine wanaweka mkazo kwa karama za Roho zaidi ya uwezo Wake wa kubadilisha. 

`Soma Matendo 8:4 — 24. Simoni mchawi wa Samaria alitaka kupokea karama za Roho Mtakatifu pasipo kuongolewa na Roho. Je, ni kwa namna gani mtazamo huo huo unadhihirishwa katika siku zetu? `

Wana wa Mungu ni wale wanao-ongozwa na Roho Mtakatifu (Rum. 8:14) kwenye ukweli wote wa neno la Mungu (Yn 16:13, 17:17). Yesu alionya kwa maneno ya wazi, “Si kila mtu aniambiaye, ‘Bwana, Bwana,’ atakayeingia katika ufalme wa mbinguni; ni yeye afanyaye mapenzi ya Baba Yangu aliye mbinguni. Wengi wataniambia siku ile, ‘Bwana, Bwana, hatukufanya unabii kwa jina lako, na kwa jina lako kutoa pepo, na kwa jina Lako kufanya miujiza mingi?’ Ndipo nitawaambia dhahiri, ‘Sikuwajua ninyi kamwe; ondokeni kwangu, ninyi mtendao maovu.’ ” (Mt. 7:21 — 23). Hii inamaanisha kuwa KAMWE _Roho Mtakatifu hawezi kumwongoza mtu yeyote kuliacha Neno la Mungu—lakini badala yake hutuongoza daima katika kukubaliana na Neno hilo. _

Huyo huyo Roho Mtakatifu ambaye anatuongoza katika kweli yote pia hutuwezesha katika kuwaongoza wengine katika ukweli huo wa pekee (Mt. 28:18 — 20, Mdo. 1:8). Katika kutimiza utume wetu toka kwa Mungu, tunao msaada Wake maalum. Kwa hiyo, kila asubuhi, sharti tushuke magotini mbele za Bwana na kufanya upya viapo vya kujiweka wakfu Kwake. Kama tukifanya hivi, Atatuzawadia uwepo wa Roho Wake, pamoja na nguvu Yake ihuishayo na kutakasa. 

Hata hivyo, tunalazimika, kuwa radhi kwa uongozi Wake kwa kufanya maamuzi ya makusudi, kila siku, ili kufanya kile tunachojua kuwa ni sahihi na kuepuka kile tunachojua si sahihi. Yaani ni, kwa kutafuta tu, kwa nguvu tulizopewa na Mungu, kuishi jinsi tunavyopaswa, tutafungua milango ya kupokea nguvu hizo za Roho Mtakatifu katika maisha yetu, ambazo Mungu anatuahidi. 

`Kwa nini ni muhimu sana, kila asubuhi, kuomba wenyewe ili tufungue milango kwa uongozi wa Roho Mtakatifu katika maisha yetu?`