---
title:  Nia ya Kristo
date:  13/12/2022
---

Baadhi ya watu wanaamini kuwa kwa kubadilisha mazingira mtu binafsi atabadilishwa. Ni kweli, tunapaswa kuepuka maeneo na matukio ambayo yanaweza kutufanya kuwa katika hatari zaidi ya kuingia majaribuni (Zab. 1:1, Mit. 5:1 — 8). Lakini tatizo letu kwa majaribu na dhambi linaweza kusuluhishwa tu kwa kubadilishwa kwa nia zetu wenyewe. Kristo aligusa kiini cha tatizo aliposema, “Kwa maana ndani ya mioyo ya watu hutoka mawazo mabaya, uasherati,wivi, uuaji, uzinzi, tamaa mbaya, ukorofi, hila, ufisadi, kijicho, matukano, kiburi, upumbavu” (Marko 7:21, 22). Hii inamaanisha kuwa nia zetu zinahitaji kubadilishwa ili kwamba tabia zetu ziweze kubadilishwa. 

`Soma mafungu yafuatayo: 1 Wakorintho 2:16; Zaburi 24:3, 4; Warumi 12:2; Wafilipi 4:8; na Wakolosai 3:2. Je! Inamaaisha nini kuwa na “Nia ya Kristo”?`

Bwana alikua ameahidi kuwa chini ya “_agano jipya_” angeweka sheria Yake ndani ya nia za watu Wake na kuiandika mioyoni mwao (Yer. 31:31 — 33, linganisha na Ebr. 8:8 — 10, 10:16). Haishangazi, basi, kuwa katika Hubiri la Mlimani, Yesu alipanua na kuongeza maana ya amri za Mungu kwa kiwango cha fikra na makusudi (angalia Mt. 5:17 — 48). Kwa hiyo, tunaweza kupata ushindi dhidi ya majaribu tu kwa neema ya Mungu ibadilishayo na, kwa kiwango cha fikra na makusudi, tunalazimika kudai ahadi hiyo ili kwamba tuweze kuacha mawazo ya dhambi. 

Katika maisha haya, ingawa, haijalishi tu waaminifu kiasi gani, hatuwezi kufikia kamwe kutokuwa na dhambi kabisa. Lakini tukiwa ndani ya Yesu, tunafunikwa kabisa na haki Yake. Ingawa hatujawa wakamilifu bado, tunahesabiwa kuwa wakamilifu tayari ndani Yake (Flp. 3:12 — 15). “Tunapokuwa tumeunganishwa na Kristo, tunakuwa na nia ya Yesu. Usafi na upendo vitang’aa katika tabia, upole na ukweli utatawala uzima. Mwonekano wa uso unabadilishwa. Kristo akikaa ndani ya moyo anaweka nguvu ibadilishayo, na sura ya nje inatoa ushahidi wa amani na furaha inayotawala ndani.”_—Ellen G. White, Selected Messages, book 1, p. 337._

Ni kwa kujisalimisha tu kila siku, kuifisha nafsi kila siku, na juhudi madhubuti kila siku, kwa imani, kuwa watiifu kwa Yesu ndipo tunaweza kuwa na aina hii ya mabadiliko maishani mwetu. 

`Hebu fikiri namna ambavyo maisha yako yangalikuwa kama ungeacha pia fikra za uovu. Je! Maisha yako yangekuwa na tofauti gani? Je, ni njia gani pekee kuweza kufanya hili kuwa uzoefu wako? `