---
title:  Kuwa Tayari kwa Ujio Wake
date:  15/12/2022
---

Tunaishi katika ulimwengu wenye taharuki na uliojawa na mahitaji bandia na vikengeushi vinavyovutia macho sana. Kama tusipokuwa waangalifu, haya yanaweza kuchukua muda wetu wote na kupotosha vipaumbele vyetu. Hili sio jambo lilitokea bila kupangwa katika zama hizi za mtandao ulioenea ulimwenguni kote; Wakristo katika kila enzi, kwa namna moja au nyingine, wanapaswa kuwa macho dhidi ya majaribio ya Shetani ya kuwakengeusha kutoka kwa mambo ya maana sana katika maisha haya. 

Ni nani ambaye, kama asipokuwa mwangalifu, hayuko katika hatari ya kutazama mbali na Bwana na kufikiria sana mambo ya kidunia, ya kimwili, mambo ambayo, hatimaye, hayawezi kututosheleza, na ambayo, mwishowe, yanaweza kusababisha uharibifu wetu wa kiroho? 

`Soma 2 Petro 3:14 na 1 Yohana 3:1 — 3. Je, unaona tofauti gani kati ya kujiandaa kwa Ujio wa Mara ya Pili wa Yesu na kuwa tayari kwa tukio hilo la utukufu?`

Mara nyingi dhana ya _maandalizi yanayoendelea_ kwa ajili ya Ujio wa Mara ya Pili huwa kisingizio cha kusitasita. Dhana hii inaweza kumfanya mtu atulie mithili ya yule mtumishi mwovu, “Bwana wangu anakawia” (Mt. 24:48). 

`Soma Zaburi 95:7, 8; Waebrania 3:7, 8, 15; na Waebrania 4:7. Je! Mafungu haya yanatuambia nini kuhusu kuwa tayari sasa hivi?`

Kutoka katika mtazamo wa Biblia, muda wa kuokolewa siku zote ni “_leo_” na kamwe sio kesho (angalia Zab. 95:7, 8; Ebr. 3:7, 8, 15; Ebr. 4:7). Na zaidi: isipokuwa tukio kuu la uongofu limefanyika, tutaendelea kuwa hivi tulivyo sasa hivi. Muda wenyewe haubadilishi ambao hawajaongoka. Bila shaka, isipokuwa mtu anaendelea kukua katika neema, na kusonga mbele katika imani, mwelekeo utakuwa wa kuanguka, kuwa mgumu, mwenye shaka, mwenye dharau, hata kutoamini. 

Kwa mtazamo huu tunaweza kusema kuwa kila siku moja ya maisha yetu ni mfano mdogo wa maisha yetu. Hivyo basi, kwa neema ya Mungu, tunapaswa kupanga kwa ajili ya wakati ujao lakini tunapaswa kuishi kila siku tukiwa tayari kwa ajili ya kurudi kwa Yesu—hasa kwa sababu, kutokana na hali za dharura za maisha haya, leo inaweza kuwa siku yako ya mwisho.  

`Je! Unawezaje leo, kuwa tayari kwa ajili ya kurudi kwa Yesu kama ingekuwa anarudi leo? Jadili jibu lako darasani siku ya Sabato.`