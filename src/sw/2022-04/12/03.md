---
title:  Mwili Kama Hekalu
date:  12/12/2022
---

Nadharia ya vitu viwili, mwili unaokufa na roho isiyokufa imezalisha nadharia tofauti kuhusiana na mwili wa mwanadamu. Kwa mfano, kwa wanafalsafa wa kigiriki ya zamani, mwili wa mwanadamu ulikuwa gereza la roho, ambayo iliwekwa huru na kifo. Katika mwitikio wa dhana hii ya kipagani, Wakristo wengi leo wanaamini kuwa mwili ni nyumba ya muda ya roho isiyokufa, ambayo itaunganishwa tena pamoja na mwili wakati wa ufufuo. Kinyume chake, waabudu miungu huufanya mwili wa mwanadamu kuwa mungu; wanaamini kwamba Mungu na ulimwengu ni kitu kile kile. Kwao, vitu vyote ni Mungu na mwili wa mwanadamu ni sehemu ya nguvu moja ya Mungu iliyounganishwa na ya ulimwengu wote. Tukiwa tumezungukwa na nadharia zinazokinzana katika mada hii, tunapaswa kusimama imara kwa kile Biblia inachofundisha kuhusu asili ya mwanadamu. 

`Soma 1 Wakorintho 6:19, 20 na 1 Wakorintho 10:31. Je, uelewa kuwa miili yetu ni “hekalu la Mungu” na “hekalu la Roho Mtakatifu” unawezaje kuathiri vyema mtindo wetu wa maisha? `

Wote wawili, Adamu na Hawa, waliumbwa kwa sura na mfano wa Mungu (Mwa. 1:26, 27), ambavyo vilionekana sio tu katika tabia zao bali pia katika hali ya kimwili. Kwa sababu sura hiyo iliharibiwa na hata kuhafifishwa kwa uwepo wa dhambi, kazi ya ukombozi ni kwa ajili ya kuwarejesha wanadamu kwenye hali yao ya asili, pamoja na afya yao ya kimwili, kwa kadiri inavyowezekana kwa viumbe visivyoweza kuushiriki mti wa uzima. 

Urejeshwaji huu ni mchakato wa maisha ambao utakamilishwa tu wakati wa kuja kwa Kristo mara ya pili, wakati huu uharibikao utakapovaa kutokuharibika nao huu wa kufa uvae kutokufa (1 Kor. 15:53, 54). 

Mtume Paulo alimwandikia rafiki yake Gayo, “Mpenzi naomba ufanikiwe katika mambo yote na kuwa na afya yako, kama vile roho yako ifanikiwavyo” (3 Yohana 1:2). 

Kama tukitambua kuwa mwanadamu ni kitu kisichogawanyika, na kwamba dini inajumuisha nyanda zote za maisha ya mwanadamu, basi tutazingatia afya yetu ya kimwili pia kuwa wajibu wetu wa kidini. Tunapaswa kuongozwa na kanuni zilizovuviwa, “Basi, mlapo au mnywapo, au mtendapo neno lolote, fanyeni yote kwa utukufu wa Mungu” (1 Kor. 10:31). Lakini kumbuka kuwa bado tunaishi katika ulimwengu ambapo watu wema wanaweza kufanya yote wawezayo na bado wakapata mateso ya matokeo ya asili ya dhambi ya mwanadamu na mazingira ya dhambi. Kwahiyo, hebu na tumwamini Mungu na kufanya kila tuwezalo, na kisha tumwachie Mungu sehemu Yake. 