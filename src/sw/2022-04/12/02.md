---
title:  Mfano wa Kuigwa wa Yesu
date:  11/12/2022
---

`Soma Luka 2:52. Je! Ni nyanja gani nne za ukuaji wa Yesu zilizotajwa katika kifungu hiki? `

Yesu alikuwa Binadamu mkamilifu, na ukuaji Wake ulijumuisha vipimo vyote vya msingi vya uwepo wa mwanadamu. Kulingana na Luka 2:52, “Naye Yesu akazidi kuendelea katika hekima [_Kiakili_] na kimo [_Kimwili_], akimpendeza Mungu [_Kiroho_] na wanadamu [_Kijamii_]. Akili yake ilikuwa tendaji na elekevu, akiwa na fikra na hekima zaidi ya umri Wake. Hata hivyo tabia yake ilikuwa nzuri katika ulinganifu wake. Nguvu za akili na mwili zilikua hatua kwa hatua, kwa kuzingatia sheria za utoto. Akiwa mtoto, Yesu alionesha tabia ya pekee yenye kupendeza. Mikono Yake ya hiari ilikuwa tayari wakati wote kuwatumikia wengine. Alionesha subira ambayo hakuna kitu kingeweza kuivuruga, na ukweli ambao usingetoa mhanga uadilifu kamwe. Kwa kanuni alikuwa thabiti kama mwamba, maisha Yake yalidhihirisha uzuri wa adabu isiyo na ubinafsi.”_—Ellen G. White, The Desire of Ages, pp. 68, 69._

`Soma Mathayo 4:23. Je, huduma ya Yesu yenye sehemu tatu—kufundisha, kuhubiri, na kuponya—inaweza kuendelezwaje kwa matokeo mazuri leo? `

Ikiwa tunatambua kuwa mwanadamu ni mtu aliyefungamanishwa na asiyegawanyika, basi hatuwezi kuiwekea mipaka dini yetu katika mambo ya kiroho pekee. Ukweli unajumuisha utu wetu wote, unajumuisha maisha yetu yote, na unahusianisha nyanja zote za maisha yetu. Nguvu zetu za asili za kimwili na za kiroho zimefungamana sana kiasi kwamba haziwezi kutenganishwa. 

Na ijapokuwa, kama viumbe walioanguka, hatuwezi kamwe kuwa sawa na mfano wa Yesu uliowasilishwa hapo juu, kwa neema ya Mungu tunapaswa kuufuatisha, kwa sababu, ili kurejesha ndani ya mwanadamu sura ya Muumba wake, ili kumrejesha katika ukamilifu wa awali ambao kwa huo aliumbwa, na ili kukuza ukuaji wa mwili, akili, na roho—hili ndiyo kazi ya ukombozi. Hiki ndicho Mungu anachotaka kukifanya kwa watu Wake kama sehemu ya mchakato wa kuwaandaa kwa ajili ya ujio Wake. 

`Katika kujilinganisha sisi na Yesu, tunaweza kukata tamaa kwa urahisi. Sasa je, ni kwa jinsi gani kuutazama msalaba na kile unachomaanisha hutukinga dhidi ya kukata tamaa kutokana na kile tunachokiona ndani yetu wenyewe tofauti na kile tunachokiona ndani ya Yesu? `