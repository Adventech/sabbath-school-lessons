---
title:  Je! Funza Wasioweza Kufa?
date:  27/11/2022
---

`Linganisha Mk. 9:42 — 48 pamoja na Isa. 66:24. Je! Unauelewaje usemi “funza wao hafi”` (Mk. 9:48)? 

Wengine hufasiri nomino ya umoja “funza’’ (Marko 9:48) kuwa dokezo la nafsi au roho isiyo na mwili inayodhaniwa kuwa ya waovu ambayo, baada ya kifo, huruka hadi kuzimu, ambako haifi kamwe na kuteswa milele. 

Lakini tafsiri hii haiakisi dhana ya Biblia ya kifo ambapo fahamu hupotea; pia inapuuza usuli wa Agano la Kale wa kifungu hiki. Kwakweli, “umoja ‘funza’ hutumiwa kwa ujumla kwa ajili ya ‘funza’ —haimaanishi funza mmoja. Hutaja minyoo ambayo hula miili inayooza.” —_Robert G. Bratcher and Eugene A. Nida, A Translators Handbook on the Gospel of Mark (London: United Bibles Societies, 1961), p. 304._

Katika Marko 9:48 Yesu ananukuu Isaya 66:24, ambayo inasomeka hivi, “Nao watatoka nje na kuitazama mizoga ya watu walioniasi; maana funza wao hatakufa, wala moto wao hautazimika; nao watakuwa chukizo machoni pa wote wenye mwili.”

Onesho hili la sitiari la kuogofya linaonesha uwanja wa vita huku maadui wa Mungu wakiwa wamekufa chini na kuangamizwa. Miili isiyoteketezwa kwa moto inaozeshwa na funza, au labda kwanza kwa funza na kisha kwa moto. Vyovyote vile, hakuna mwonekano wo wote wa nafsi yoyote inayodaiwa kuepa uharibifu wa mwili na kuelekea kuzimu. 

Lakini je, vipi kuhusu “funza” ambao hawafi? Lugha ya sitiari ya Isaya 66:24 iliyonukuliwa katika Marko 9:48) haimaanishi kwamba funza hao hawawezi kufa. (_Funza wasioweza kufa?_) Msisitizo ni kwamba funza hawaachi kazi yao ya uharibifu bila kukamilika. Kwa maneno mengine, wanaendelea kula miili ya waovu hadi miili hii iharibiwe. Kinyume chake, wana waaminifu wa Mungu watakaa kwa shangwe kwenye “mbingu mpya na nchi mpya” na kumwabudu Mungu mbele Zake (Isa. 66:22, 23). Akiwa na mawazo kama hayo yanayotofautiana akilini, haishangazi kwamba Yesu alisema kuwa ingekuwa afadhali zaidi kwa mtu kuingia katika ufalme wa Mungu bila sehemu muhimu ya mwili wake—bila mkono, au mguu, au hata jicho—kuliko kuwa na mwili mkamilifu ambao utaangamizwa na funza na moto (Marko 9:42—48). 

`Mwishowe, tunaokolewa Kabisa au tunapotea kabisa. Hakuna nafasi ya kati. Tunaweza kuwa na uzima wa milele au tutakabiliana na uharibifu wa milele. Je, unapaswa kufanya maamuzi gani leo? Je, ukweli huu—uzima wa milele au uharibifu wa milele—unapaswa Kuathiri vipi chaguzi hizo?`