---
title:  Paradiso Yenye Nafsi Zisizo na Mwili
date:  30/11/2022
---

Ijapokuwa Waprotestanti hawakubali fundisho la mahali pa mateso ya muda, wengi hata hivyo wanaamini kuwa roho za wafu wenye haki tayari zinafurahia paradiso mbele za Mungu. Wengine wanadai kuwa “nafsi” hizo ni roho zisizo na mwili tu; wengine wanaamini kuwa ni roho zisizo na mwili lakini zimefunikwa na mwili wa kiroho wa utukufu. 

Haidhuru ni hali gani inayodhaniwa kuwa ya kimetafizikia ya wafu walio hai, nadharia hizi zinadhoofisha fundisho la Biblia la ufufuo wa mwisho na hukumu ya wafu. Kwa nini kuna ufufuo na hukumu (Ufu. 20:12—14) ikiwa roho za wenye haki tayari ziko paradiso? 

`Soma Matendo 2:29, 34, 35 na 1 Wakorintho 15:16—18. Je! Vifungu hivi vinaangaziaje hali ya wafu na wale wanaongojea ufufuo?`

Biblia inafundisha kwamba wanadamu wote ambao tayari wako mbinguni ama walibadilishwa wakiwa hai, kama ilivyokuwa kwa Henoko (Mwa. 5:24) na Eliya (2 Wafalme 2:9-11), au kufufuliwa kutoka kwa wafu, kama Musa (Yuda 9) na wale waliofufuliwa pamoja na Kristo Yesu (Mt. 27:51—53). 

Kama ambavyo tumekwishaona, dokezo kuhusu roho zilizopo “chini ya madhabahu” zikimlilia Mungu kulipiza kisasi (Ufu. 6:9 — 11) ni sitiari tu kwa ajili ya kuomba haki na haithibitishi nadharia ya kutokufa kwa asili kwa roho. Vinginevyo, watu hawa hawasikiki kana kwamba wanafurahia thawabu yao ya milele. Kwa kweli, kaburi ni mahali pa kupumzika kwa wafu, ambao bila kuwa na fahamu wanangojea ufufuo wa mwisho, wakati uhai wao wa kufahamu utakaporudishwa. Wafu, hasa wafu wenye haki, sio nafsi zisizo na mwili zinazorandaranda kuzunguka mbingu, zikingojea kwa subira kuunganishwa tena na miili yao kwenye ufufuo wa mwisho. 

Pia, Paulo angeweza kuwa anazungumzia nini katika 1 Wakorintho 15:18, anaposema kwamba kama hakuna ufufuo wa wafu, basi “hao waliolala katika Kristo wamepotea.” Je, wangewezaje kuangamia ikiwa tayari wako kwenye raha ya mbinguni na wamekuwa huko kwa muda mrefu kiasi gani tangu wafe? Fundisho kuu la Agano Jipya, ufufuo wa wafu wakati Kristo atakaporudi, linabatilishwa na fundisho la uongo kwamba wafu wenye haki wanapaa juu kwenda kwenye thawabu yao ya milele baada tu ya kufa. Hata hivyo, tunaisikia kila wakati, haswa kwenye mazishi. 

`Ni njia zipi ambazo unaweza kuzitumia ili kuwasaidia watu kuelewa kwamba wazo la kuwa wafu wamelala chini kwa kweli ni “habari njema,” katika maana ya kwamba kwa kweli wamepumzika na hawajui maumivu na kuteseka? `