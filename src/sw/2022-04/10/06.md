---
title:  Mtazamo wa Biblia
date:  01/12/2022
---

`Soma 1 Yohana 5:3 — 12. Je! Ni kwa nini mtume Yohana anauwekea “uzima wa milele” mpaka kwa wale tu walio ndani ya Kristo?`

Fundisho la kibiblia la masharti ya kutokufa kwa mwanadamu—kinyume na nadharia isiyo ya kibiblia ya kutokufa kwa asili kwa nafsi—limewekwa wazi katika 1 Yohana 5:11, 12. Ili kufahamu maana ya kifungu hiki muhimu, inatupasa kukumbuka kuwa Uungu pekee ndio “usiopatikana na mauti” (1 Tim. 6:15, 16) na ndio Chanzo pekee cha uzima (Zab. 36:9, Kol. 1:15—17, Ebr. 1:2). 

Wakati dhambi ilipoingia duniani kupitia anguko la Adamu na Hawa (Mwanzo 3), wao pamoja na vizazi vyao (_pamoja na sisi_) walipatwa na laana ya kifo cha mwili na walipoteza uzima wa milele. Lakini Mungu wetu mwenye upendo alitekeleza mpango wa wokovu kwa wanadamu ili kupata tena uzima wa milele, uzima ambao ulipaswa kuwa wao tangu mwanzo. Kama Paulo alivyoandika: “kama vile alivyotuchagua katika yeye kabla ya kuweka misingi ya ulimwengu, ili tuwe watakatifu, watu wasio na hatia mbele Zake katika pendo” (Efe. 1:4). 

Mtume Paulo anafafanua kuwa “kama kwa mtu mmoja [Adamu] dhambi iliingia ulimwenguni, na kwa dhambi hiyo mauti,” kwahiyo kupitia kwa “_Yule Mmoja, Yesu Kristo,_” karama ya thamani ya uzima wa milele ilipatikana kwa wanadamu wote (Rum. 5:12 — 21). Paulo hapa anamtaja waziwazi Adamu halisi ambaye alileta dhambi na mauti katika ulimwengu huu. Mtu hawezi kuelewa kitu chochote katika Biblia bila kumtaja Adamu halisi ambaye, kwa njia ya uasi, alileta dhambi na kifo katika ulimwengu wetu. 

Hivyo basi, mtume Yohana anaongeza, “Mungu alitupa uzima wa milele; na uzima huu umo katika Mwanawe. Yeye aliye naye Mwana, anao huo uzima; asiye naye Mwana wa Mungu hana huo uzima” (1 Yohana 5:11, 12). 

Tukio zima linakuwa wazi zaidi katika mwanga wa kauli za Yesu: “Kila amtazamaye Mwana na kumwamini Yeye, ana uzima wa milele, nami nitamfufua siku ya mwisho” (Yn. 6:40), na “Mimi ndimi huo ufufuo, na uzima. Yeye aniaminiye mimi, ajapokufa, atakuwa anaishi” (Yn. 11:25). 

Hii inamaanisha kuwa uzima wa milele ni karama ya Mungu kupitia kwa Yesu Kristo, ambayo hupatikana tangu sasa lakini itafurahiwa kikamilifu baada ya ufufuo wa mwisho wa wenye haki. Ni rahisi kufanya hitimisho: kama uzima wa milele unatolewa kwa wale tu walio katika Kristo, lakini wale wote wasio ndani Yake hawana uzima wa milele (1 Yn. 5:11, 12). Kinyume chake, nadharia ya kutokufa kwa asili kwa nafsi hutoa uzima wa milele—iwe katika paradiso au motoni—kwa wanadamu wote, hata wale ambao hawamo ndani ya Kristo. Ingawa mafundisho haya yanajulikana sana, si ya kibiblia.