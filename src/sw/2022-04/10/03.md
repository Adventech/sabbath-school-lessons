---
title:  Moto wa Jehanamu
date:  28/11/2022
---

Katika kijitabu chake kwa ajili ya watoto kiitwacho, _The Sight of Hell (Dublin: James Duffy, [1874], p. 24)_, Padri Mkatoliki wa Kirumi wa Uingereza John Furniss (1809—1865) anaonesha mateso ya milele kwa njia ya mpira mkubwa wa chuma kigumu, mkubwa kuliko mbingu na nchi. “Ndege huja mara moja katika miaka mamia ya mamilioni [sic] na kugusa tu mpira mkubwa wa chuma kwa manyoya ya bawa lake.” Mwandishi anadai kuwa kuchomwa kwa wenye dhambi kuzimu kunaendelea hata baada ya mpira huo wa chuma kupotea kwa miguso hiyo ya mara kwa mara ya manyoya! 

Jambo la kuhuzunisha ni, waprotestanti wengi hata leo wanaamini kwa jinsi hiyo kuhusiana na waliopotea. 

`Soma Malaki 4:1 na Yuda 7. Je! Vifungu hivi vinawezaje kutusaidia kuelewa vizuri dhana ya “moto wa milele” au wazo, kama vile Yesu alivyolisema hili, kuwa waliopotea watakuwa katika “moto wa milele” (Mt. 18:8) au Katika “Moto usiozimika” (Mk. 9:43).`

Neno “milele” (_Ebr. ‘olam, Kigiriki aion, aionios_) hubeba maana tofauti-tofauti, kutegemeana na muktadha wa hapo hapo. Kwa mfano, linapohusishwa na Mungu (Kum. 33:27, “wa milele’’), neno hilo linaonesha umilele Wake. Linapohusiana na wanadamu (Kut. 21:6, “milele’’), neno hilo huwekewa mipaka na urefu wa maisha yao. Linapotumiwa kuhusiana na moto (Mt. 18:8, Mt. 25:41, “milele’’?), hudokeza kwamba moto huo hautazimika mpaka uteketeze kabisa kile kinachoteketezwa. Hii ina maana kwamba “moto wa milele’’ utakuwa wa milele kwa maana ya kwamba utateketeza waovu kabisa na bila kubatilishwa, na kuwaachia “shina wala tawi” (Mal. 4:1). 

Nadharia ya adhabu ya milele kwa waovu ina maana nzito. Ikiwa waovu wataadhibiwa milele, basi uovu hautaondolewa kamwe. Pia, uhai wote wa mwanadamu unatoka kwa Mungu (Kum. 32:39, Zab. 36:9), ambaye “Hafurahii kufa kwake mtu mwovu” (Eze. 33:11). Kwa nini basi Aendelea kuwapa uzima waovu ili kuteseka katika mateso yasiyo na mwisho? Je, haingekuwa jambo la busara zaidi Kwake kukomesha tu uwepo wao? Ikiwa waovu wataadhibiwa “sawasawa na matendo yao” (Ufu. 20:12), kwa nini basi maisha mafupi ya mwanadamu yaadhibiwe milele? 

Rejea zote za Biblia kuhusu “_moto wa milele_” zinapaswa kuonekana kama dokezo la “_ziwa la moto_” la baada ya milenia la Ufunuo 20 (angalia somo la 13). Kwa hivyo, ni kinyume cha Biblia kusema kuhusu kuzimu ambayo tayari iko, inayowaka kila wakati. 

`Ingawa moto wa kuzimu ni wa kusikitisha, je, ukweli kuhusu jehanamu unatufunulia nini kuhusa upendo wa Mungu, hasa tofauti na wazo la mateso ya milele? `