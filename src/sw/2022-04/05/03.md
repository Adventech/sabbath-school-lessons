---
title:  Matukio Mawili ya Agano la Kale
date:  24/10/2022
---

`Soma 1 Wafalme 17:8 — 24 na 2 Wafalme 4:18 — 37. Je, ni ufanani gani na tofauti gani unauona katika ufufuo wa visa hivi viwili?`

Katika Waebrania 11, tunasoma kuwa kwa imani “wanawake walipokea wafu wao waliofufuliwa” (Ebr. 11:35). Hivi ndivyo ilivyokuwa katika yale matukio mawili ya ufufuo yanayooneshwa katika aya za somo letu la leo. 

Ufufuo wa kwanza (angalia 1 Wafalme 17:8-24) ulitokea wakati wa ukengeufu mkuu katika Israeli, ambao ulitokea chini ya ushawishi wa mfalme Ahabu na mke wake mpagani Yezebeli. Ukame mkali ulipokuwa ukiharibu nchi, Mungu alimwamuru Eliya aende Sarepta, mji ulio nje ya Israeli. Huko alikutana na mjane maskini wa Foinike ambaye alikuwa karibu kupika chakula kidogo cha mwisho kwa ajili yake na mwanawe, kisha wafe. Lakini maisha yao yalihifadhiwa kwa njia ya mwujiza wa unga na mafuta, ambavyo havikuisha hadi ukame ulipoisha. Muda fulani baadaye mwanawe aliugua na akafa. Kwa kukata tamaa, mama huyo alimsihi Eliya, ambaye alimlilia Bwana. “BWANA akasikia sauti ya Eliya; na roho ya mtoto ikamrudia, akafufuka” (1 Wafalme 17:22). 

Ufufuo wa pili (angalia 2 Wafalme 4:18 —37) ulifanyika huko Shunemu, mjane maskini kulipa madeni yake kupitia muujiza wa kujaza vyombo vingi kwa mafuta (2 Wafalme 4:17). Baadaye, huko Shunemu, alikutana na mwanamke mashuhuri aliyeolewa lakini ambaye hakuwa na watoto. Nabii alimwambia kwamba angepata mtoto wa kiume, na ikawa kama ilivyotabiriwa. Mtoto aliendelea kukua na alikuwa na afya njema. Lakini siku moja aliugua na kisha akafa. Mwanamke Mshunami alienda mpaka Mlima Karmeli na kumwomba Elisha afuatane naye pamoja ili kumwona mtoto. Basi Elisha alimwomba Bwana kwa bidii, na hatimaye mtoto akawa hai tena. 

Wanawake hawa walikuwa na asili tofauti lakini wakawa na imani sawa iokoayo. Mjane wa Foinike alimkaribisha nabii Eliya katika wakati mgumu sana ambapo hapakuwa na mahali salama kwa ajili yake katika Israeli. Mwanamke Mshunami na mume wake walijenga chumba cha pekee ambamo nabii Elisha angeweza kukaa alipokuwa akipitia eneo lao. Watoto hao wawili walipokufa, mama zao waaminifu waliwasihi manabii hao wa Mungu na wakafurahi kuona watoto wao wakifufuliwa na kuwa hai tena. 

`Hizi ni hadithi nzuri, lakini kwa kila moja ya simulizi hizi mbili, ni nyingine ngapi ambazo hazijasemwa ambazo hazikuwa na kitu cha ajabu sana kilichotokea? Je, jambo hili la kusikitisha linapaswa kutufundisha nini kuhusu jinsi ufufuo ulioahidiwa ulivyo muhimu katika mwisho wa wakati?`