---
title:  Ufufuo wa Musa
date:  23/10/2022
---

`Soma Yuda 9 na Luka 9:28 — 36. Je! Unapata ushahidi gani katika maandiko haya kuhusu ufufuo wa kimwili wa Musa?`

Baadhi ya Waanzilishi wa Kanisa la Kigiriki kutoka Aleksandria walidai kwamba, Musa alipokufa, akina Musa wawili walionekana: mmoja akiwa hai katika roho, mwingine akiwa amekufa katika mwili; Musa mmoja akipaa mbinguni pamoja na malaika, na mwingine akizikwa katika ardhi. (_Angalia Origen, Homilies on Joshua 2.1; Clement of Alexandria, Stromata 6.15._) Tofauti hiyo kati ya kugeuka na kuwa katika hali ya roho na kuzikwa kwa mwili inaweza kuwa na maana kwa wale wanaoamini dhana ya Kigiriki ya roho kutoweza kufa, lakini wazo hilo halimo katika Biblia. Yuda 9 inathibitisha fundisho la kibiblia la ufufuo wa mwili wa Musa kwa sababu mabishano yalikuwa “_kuhusu mwili wa Musa_” na si juu ya roho yoyote inayodhaniwa kuwa ilisalia. 

Kumbukumbu la Torati 34:5 — 7 inatuambia kuwa musa alikufa akiwa na umri wa miaka 120, na Bwana alimzika katika mahali pa siri katika bonde kwenye nchi ya Moabu. Lakini Musa hakubakia kaburini kwa muda mrefu. 

“Kristo Mwenyewe, pamoja na malaika waliomzika Musa, alishuka kutoka mbinguni ili kumwita mtakatifu Wake aliyelala.... Kwa mara ya kwanza Kristo alikuwa anampatia mfu uzima. Mfalme wa uzima na wale wanaong’aa walipokaribia kaburi, Shetani alishtushwa kwa ukuu wake.... Kristo hakujishusha ili kuingia katika mabishano na Shetani.... Lakini Kristo alielekeza yote kwa Baba yake, akisema, ‘Bwana na akukemee.” Yuda 9.... Ufufuo ulihakikishwa milele. Na shetani alinyang’anywa mawindo yake; wafu wenye haki wangeishi tena.”_—Ellen G. White, Patriarchs and Prophets, pp. 478, 479._

Uthibitisho wa wazi wa ufufuo wa Musa unapatikana kwenye mgeuko wa sura. Hapo Musa alionekana pamoja na nabii Eliya, ambaye alikuwa amehamishwa bila kuonja kifo (2 Wafalme 2:1—11). Musa na Eliya hata walizungumza na Yesu (ona Luka 9:28—36). “Na tazama watu wawili walikuwa wakizungumza Naye, nao ni Musa na Eliya; walioonekana katika utukufu, wakanena habari za kufariki kwake atakakotimiza Yerusalemu” (Luka 9:30, 31). Kutokea kwa Musa, ni uthibitisho wa ushindi unaokuja wa Kristo dhidi ya dhambi na mauti, ukioneshwa hapa kwa maneno yasiyo na shaka. Walikuwa ni Musa na Eliya, sio “roho” zao (_hata hivyo, Eliya hakuwahi kufa_), waliomtokea pale. 

`Musa hakuruhusiwa kuingia Kanaani ya duniani (Kum. 34:1 — 4) Lakini alipelekwa katika Kanaani ya mbinguni. Je, hili linatufundisha nini kuhusu namna Mungu “anavyoweza kufanya mambo ya ajabu mno kuliko yote tuyaombayo au tuyawazayo, kwa kadiri ya nguvu itendayo kazi ndani yetu” (Efe. 3:20)? `