---
title:  Binti wa Yairo
date:  26/10/2022
---

Ufufuo wa kabla ya kifo na ufufuo wa Yesu haukuhusu kabila au jamii yoyote mahsusi. Huenda Musa alikuwa ndiye kiongozi mkuu wa kibinadamu wa watu wa Mungu kuwahi kutokea (Kum. 34:10—12). Kinyume chake, mjane maskini wa Foinike hakuwa hata Mwisraeli (1 Wafalme 17:9). Mwanamke Mshunami alikuwa maarufu katika jamii yake (2 Wafalme 4:8) lakini bado, si Mwebrania. Mjane wa Naini alikuwa na mwana mmoja tu, ambaye labda alikuwa akimtegemea (Luka 7:12). Kinyume chake, Yairo alikuwa mtawala wa sinagogi, pengine huko Kapernaumu (Mk 5:22). Bila kujali malezi yao tofauti ya kitamaduni au hali ya kijamii, wote walibarikiwa na nguvu za Mungu zinazotoa uhai. 

`Soma Marko 5:21 — 24, 35 — 43. Je, tunaweza kujifunza nini kuhusu kifo kutoka katika maneno ya Kristo, “Kijana hakufa, bali amelala tu”? (Marko 5:39).`

Binti wa Yairo mwenye umri wa miaka 12 alikuwa amelazwa akiwa mgonjwa mahututi nyumbani. Kwa hiyo, alimwendea Yesu na kumsihi aje nyumbani kwake na aweke mikono Yake ya uponyaji juu yake. Lakini kabla hawajafika huko, tayari mtu fulani alileta habari hizo za kusikitisha, “Binti yako amekwisha kufa. Kwani kuzidi kumsumbua Mwalimu?” (Marko 5:35). Kisha Yesu akamwambia baba mwenye majonzi, “Usiogope, amini tu” (Marko 5:36). Kwa kweli, yote ambayo baba angeweza kufanya ni kutumaini Kabisa kuingilia kati kwa Mungu. 

Yesu alipofika nyumbani pale, aliwaambia wale waliokusanyika hapo, “Mbona mnafanya ghasia na kulia? Kijana hakufa, bali amelala tu” (Marko 5:39). Walimdhihaki kwa sababu _(1)_ walikuwa wanajua kuwa ameshakufa, na _(2)_ hawakuelewa maana ya maneno Yake. “Sitiari ya kutia faraja ambapo neno ‘_kulala_’ linasimama badala ya neno ‘_Kifo_’ inaonekana kuwa njia inayopendwa sana na Yesu Kristo katika uzoefu huu ([Mt. 9:24; Lk. 8:25;] tazama Yohana 11:11 — 15). Kifo ni usingizi, lakini ni usingizi mzito ambao ni Mpaji-Uhai pekee anayeweza kumwamsha mtu aliyelala, kwa kuwa Yeye pekee ndiye aliye na funguo za kaburi (ona Ufu. 1:18; taz. Yoh. 3:16; Rum. 6:23).” _—The SDA Bible Commentary, vol. 5, p. 609._ 

Baada ya ufufuo wa binti huyu, wale waliomwona akiwa amefufuka mara “wakashangaa kwa mshangao mkuu” (Marko 5:42). Si ajabu. Kwa sasa kifo ndicho mwisho, kinasumbua, na kinaonekana kuwa hakiwezi kutenguliwa. Kupata kuona kitu kama hiki kwa macho yao wenyewe hakika lazima ilikuwa ni tukio la kushangaza, la uzoefu wa kubadilisha maisha. 

`Maneno ya Yesu, “Usiogope, amini tu” (Marko 5:36), bado yana maana kwetu leo. Je, tunawezaje kujifunza kufanya hivyo, hata Katikati ya hali za kuogopesha, ambazo ni nyakati muhimu zaidi za kuendelea kuamini? `