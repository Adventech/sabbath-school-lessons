---
title:  Mwana wa Mjane wa Naini
date:  25/10/2022
---

Biblia inasema kuwa Yesu “akazunguka huko na huko, akitenda kazi njema na kuponya wote walioonewa na ibilisi; kwa maana Mungu alikuwa pamoja Naye” (Mdo. 10:38). Hakika, Injili zote zimejaa masimulizi ya Yesu akiwahudumia watu wengi wenye uhitaji na wenye kuumia roho, ndiyo maana baadaye Wayahudi wengi walifikia kuamini kwamba Yesu ndiye Masihi Aliyeahidiwa. 

Kulikuwa na vijiji vingi ambapo hapakuwa na kugugumia kwa ugonjwa katika nyumba yoyote, kwa maana alikuwa amepita kati yao na kuponya wagonjwa wao wote. Kazi yake ilitoa ushahidi wa uvuvio Wake wa kimbingu. Upendo, rehema, na huruma vilifunuliwa katika kila tendo la maisha Yake; Moyo Wake uliwafikia kwa huruma wana wa wanadamu. Alichukua asili ya mwanadamu, ili Aweze kuyafikia mahitaji ya mwanadamu. Maskini na watu wa chini zaidi hawakuogopa kumkaribia. Hata watoto wadogo walivutiwa Naye.”_—Ellen G. White, Steps to Christ, pp. 11, 12._

`Soma Luka 7:11-17. Kuna tofauti gani muhimu kati ya yale yaliyotokea katika ufufuo huu na yale tuliyotazama jana? `

Yesu aliponya wagonjwa na kutoa pepo wakati wa huduma Yake huko Galilaya. Siku moja Yeye na wafuasi Wake walikuwa wakikaribia malango ya Naini wakati msafara wa mazishi ulipokuwa ukipita katika malango hayo. Katika jeneza la wazi kulikuwa na kijana pekee wa mwanamke mjane, aliyekuwa akilia pasipo matumaini. Akiwa amejawa na huruma kwa mama huyo mwenye huzuni, Yesu akamwambia “Usilie.” Kisha Yesu akamgeukia kijana aliyekuwa amefariki ndani ya jeneza na kumwamuru, ‘Kijana, nakuambia, Inuka.’ Yule kijana akawa hai kisha Yesu “Akamkabidhi kwa mamaye” (Luka 7:13 — 15). Uwepo wa Yesu ulibadilisha kabisa mandhari yote, na watu wengi ambao waliushuhudia muujiza huo hawakujua tu kuwa jambo la kushangaza limetokea, bali kwamba mtu fulani wa pekee (_waliyemwita “nabii mkuu”_) alikuwa miongoni mwao. 

Mjane wa Foinike (1 Wafalme 17:8—24) na mwanamke Mshunami (2 Wafalme 4: 18-37) walikuwa wameomba msaada—kutoka kwa Eliya na Elisha mtawalia. Lakini mjane wa Naini alisaidiwa bila yeye hata kuomba. Hii ina maana kwamba Mungu anatujali hata wakati ambapo hatuwezi au tunahisi hatustahili kumwomba msaada. Yesu aliona tatizo na kulishughulikia—mfano wa Yesu katika huduma Yake yote. 

`Dini ya kweli inahusisha kuwajali yatima na wajane wanaotuzunguka (Yakobo). Ingawa, ni wazi, hatutaweza kufanya aina ya miujiza ambayo Yesu alifanya, tunaweza kufanya nini ili kuwahudumia wale wanaoumia karibu nasi? `