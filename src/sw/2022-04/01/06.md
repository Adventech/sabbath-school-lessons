---
title:  Kuenea kwa Kutokuamini
date:  29/09/2022
---

`Soma Ufunuo 12. Sura hii inafundisha nini kuhusu Kuenea kwa uasi mbinguni hadi duniani?`

Anguko la Lusifa halikuwa mgongano wa kawaida wa mawazo yanayokinzana. Ufunuo 12 inatuambia kuwa vita kuu ilitokea mbinguni kati ya Lusifa na malaika zake katika upande mmoja na Kristo na malaika zake upande mwingine. Katika kifungu hiki, Lusifa anaitwa “joka mkubwa,” yaani “nyoka wa zamani,” “ibilisi na shetani,”’ na “mshitaki wa ndugu zetu” (Ufu. 12:9, 10). Kristo anatajwa kuwa “Mikaeli” (Ufu. 12:7), ambayo inamaanisha “Ni nani kama Mungu.”

Kulingana na dokezo la “Mikaeli malaika mkuu” (Yuda 9), baadhi ya wafasiri wanaamini kuwa Yeye ni malaika tu aliyeumbwa. Lakini katika kitabu cha Danieli, kila maono makuu huhitimisha kwa Kristo na ufalme Wake wa milele—kama jiwe lililochongwa bila mikono (Dan. 2:34, 45), kama Mwana wa Adamu (Dan. 7:13) Mkuu wa jeshi na Mkuu wa wakuu (Dan. 8:11, 25), na kama Mikaeli jemedari mkuu (Dan. 12:1). Kwa hiyo, kwa kuwa Malaika wa Bwana ni Bwana Mwenyewe (Kut. 3:1—6, Mdo. 7:30—33, n.k.), Mikaeli lazima awe Bwana huyo huyo, yaani, Kristo Mwenyewe. 

Ufunuo 12 ilitoa muhtasari wa jumla wa pambano hili linaloendelea, ambalo _(1)_ lilianza mbinguni kwa uasi wa Lusifa na theluthi moja ya malaika wa mbinguni, _(2)_ lilifikia kilele kwa ushindi wa kukataliwa wa Kristo msalabani, na _(3)_ bado linaendelea dhidi ya watu wa Mungu wa nyakati za mwisho. 

Akiwa anatafakari mwanzo wa pambano hili, Ellen G. White anaeleza kuwa “Mungu katika rehema zake kuu alimvumilia Lusifa kwa muda mrefu. Hakuwa ameshushwa mara moja kutoka kwenye cheo chake kilichotukuka alipoendekeza kwa mara ya kwanza roho ya kutoridhika, wala hata alipoanza kutoa madai yake ya uongo mbele ya malaika waaminifu. Alibakishwa mbinguni kwa muda mrefu. Tena na tena alipewa fursa ya msamaha kwa sharti la kutubu na kunyenyekea.” _—Ellen G. White, The Great Controversy, pp. 495, 496._

Hatujui vita hivyo vilidumu kwa muda gani katika makao ya mbinguni. Bila kujali ukubwa wake na urefu wa muda, kipengele muhimu zaidi cha pambano hilo zima ni kwamba shetani na malaika zake “walishindwa, wala mahali pao hapakuonekana tena mbinguni” (Ufu. 12:8; angalia pia Luka 10:18). Tatizo sasa, bila shaka, ni kwamba walikuja hapa duniani. 

`Je, ni kwa njia gani tunaweza kuona ukweli wa vita hii inavyopigwa hapa duniani? Je, lipi ni tumaini letu la pekee la kumshinda adui yetu katika vita hii?`