---
title:  Uhuru wa Kuchagua, Msingi wa Upendo
date:  26/09/2022
---

`Soma 1 Yohana 4:7 — 16. Je, kifungu hiki kinatuambia nini kuhusu uhuru wa kuchagua kama sharti la kukuza upendo?`

Maua ya bandia yanaweza kuwa mazuri, lakini hayakui na kuchanua kama yale halisi. Maroboti yamewekewa mfumo ili kuzungumza na kufanya kazi nyingi, lakini hayana uzima wala hisia. Kwa kweli, uzima na uhuru wa kuchagua ni hali za lazima kwa mtu ili kupokea, kukuza, na kushirikisha upendo. Kwa hiyo, Mungu wetu mwenye upendo aliumba malaika (ikiwa ni pamoja na Lusifa) na wanadamu wakiwa na uhuru wa kufanya maamuzi yao wenyewe, ikiwa ni pamoja na uwezekano wa kufuata njia mbaya. Kwa maneno mengine, Mungu aliumba ulimwengu wote mzima kuwa mazingira kamili na yenye uwiano ili viumbe Wake wakue katika upendo na hekima. 

Katika 1 Yohana 4:7–16, mtume Yohana anasisitiza kwamba “_Mungu ni upendo_,” na kwamba alidhihirisha upendo Wake kwetu kwa kumtuma Mwanawe mwenyewe afe kwa ajili ya dhambi zetu. Matokeo yake, tunapaswa kuonesha shukrani zetu kwa upendo wake usio na ukomo kwa kupendana sisi kwa sisi. Upendo huo, ulioanzishwa na Mungu, utakuwa uthibitisho wenye kusadikisha zaidi kwamba Mungu anakaa ndani yetu na kwamba tunakaa ndani Yake. Ombi hili la kuakisi upendo wa Mungu kwa kila mmoja wetu linaleta maana ikiwa tu linaelekezwa kwa viumbe wanaoweza kuchagua kusitawisha na kudhihirisha upendo huo au, kinyume chake, kuishi maisha ya ubinafsi. Hata hivyo, uhuru wa kuchagua unaweza kutumiwa vibaya kwa urahisi, ukweli wa kusikitisha uliodhihirishwa katika uasi wenye kuhuzunisha wa Lusifa huko mbinguni. 

Hata kwa kutambua umuhimu wa uhuru wa kuchagua, watu fulani bado wanajiuliza, Ikiwa Mungu alijua kwamba Lusifa angeasi, kwa nini Mungu alimuumba? Je, uumbaji wa Lusifa haumfanyi Mungu hatimaye awajibike kwa asili ya dhambi? 

Hilo linaweza kuwa swali gumu sana kushughulika nalo, kwa sababu linategemea mambo mengi, ikiwa ni pamoja na ni nini maana hasa ya neno “Kuwajibika.” Chanzo na asili ya dhambi ni mafumbo ambayo hakuna awezaye kuyaeleza kikamilifu. 

Hata hivyo, Mungu hakuagiza dhambi iwepo; Aliruhusu tu kuwepo kwake, na kisha, pale msalabani, Alijichukulia juu Yake adhabu ya mwisho kwa ajili ya dhambi hiyo, hivyo kumwezesha Yeye, hatimaye, kuitokomeza. Katika mawazo yetu yote yenye uchungu kuhusu uovu, hatupaswi kusahau kamwe kuwa Mungu Mwenyewe alilipa gharama ya juu zaidi kwa uwepo wa dhambi na uovu (angalia Mat. 5:43-48, Rum. 5:6—11), na kwamba zimemtesa Yeye zaidi kuliko yeyote kati yetu anavyoweza kuteseka. 

`Uhuru wa kuchagua, zawadi kutoka kwa Mungu, ni takatifu, lakini huja umesheheni matokeo mazito, si kwa ajili yako tu bali kwa wengine pia. Je, ni maamuzi gani muhimu ambayo wewe, ukitumia zawadi hii, unakaribia kufanya, na nini yatakuwa matokeo ya uchaguzi wowote utakaofanya? `