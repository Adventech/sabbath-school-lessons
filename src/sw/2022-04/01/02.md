---
title:  Uumbaji, Onesho la Upendo
date:  25/09/2022
---

Viumbe vya asili katika hali yake ya sasa vinabeba ujumbe wenye utata ambao unachanganya wema na ubaya. Vichaka vya waridi vinaweza kutoa maua ya waridi yenye kupendeza na yenye harufu nzuri lakini pia miiba yenye madhara na yenye uchungu. Ndege aina ya toucan anaweza kutuvutia kwa uzuri wake kisha akatufadhaisha kwa kushambulia viota vya ndege wengine na kula vifaranga wao dhaifu. Hata wanadamu ambao wanaweza kuwa wema wakati mmoja, wanaweza kuwa wabaya, wenye chuki, hata wakatili wakati ujao. 

Si ajabu kwamba katika mfano wa ngano na magugu, watumishi walimuuliza mwenye shamba, “ “ “Bwana, hukupanda mbegu njema katika konde lako? Limepata wapi basi magugu?” ’ ” (Mat. 13:27). Na mwenye shamba akajibu, “ “adui ndiye aliyetenda hivi” ’ ” (Mat. 13:28). Vivyo hivyo, Mungu aliumba ulimwengu mkamilifu, lakini adui aliutia unajisi kwa mbegu za ajabu za dhambi. 

`Soma 1 Yoh. 4:8, 16. Je! Ukweli kwamba “Mungu ni Upendo” unaweza kutuambia nini kuhusu asili ya shughuli Zake za uumbaji?`

Ukweli kwamba “Mungu ni Upendo” (1 Yoh. 4:8, 16) unaleta angalau maana tatu za kimsingi. _Kwanza,_ upendo kwa asili yake hauwezi kuwepo kwa kujifungia wenyewe bali lazima udhihirishwe. (_Ni upendo wa aina gani usioweza kuoneshwa?_) Upendo wa Mungu unashirikishwa kwa ndani baina ya Nafsi Tatu za Uungu, na kwa nje katika uhusiano Wake na viumbe Vyake vyote. _Pili,_ yale yote anayoyafanya Mungu ni udhihirisho wa upendo Wake usio na masharti na usiobadilika. Hii inajumuisha kazi Zake za uumbaji, matendo Yake ya ukombozi, na hata udhihirisho wa hukumu Zake za adhabu. Kwa kweli, “Upendo wa Mungu umeoneshwa katika haki Yake kama ilivyo katika rehema Yake. Haki ni msingi wa kiti Chake cha enzi, na tunda la upendo Wake.”_—Ellen G. White, The Desire of Ages, p. 762._ _Na tatu,_ kwa kuwa Mungu ni upendo na yote afanyayo hudhihirisha upendo Wake, Hawezi kuwa mwasisi wa dhambi, ambayo inapingana moja kwa moja na tabia Yake mwenyewe. 

Lakini je, kweli Mungu alihitaji kuumba ulimwengu? Kwa mtazamo wa ukuu Wake, mtu angeweza kusema “Hapana,” kwa sababu ulikuwa uamuzi wa hiari Yake. Lakini kutokana na mtazamo wa asili Yake ya upendo, Aliutaka ulimwengu kama namna ya kuonesha upendo Wake. Na inashangaza jinsi gani kwamba Aliumba aina fulani za viumbe hai, kama vile wanadamu, si tu wenye uwezo wa kuitikia upendo wa Mungu bali pia uwezo wa kushiriki na kuonyesha upendo, si kwa Mungu tu bali kwa wengine pia. (Angalia pia Marko 12:30, 31.) 

`Angalia kote katika ulimwengu ulioumbwa. Ni kwa nijia gani unaweza kuona ndani yake nuru ya upendo wa Mungu, licha ya uharibifu wa dhambi? Je, tunawezaje kujifunza kupata masomo ya tumaini kutokana na udhihirisho wa upendo wa Mungu unaofunuliwa katika Uumbaji ?`