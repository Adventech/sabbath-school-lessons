---
title:  Uasi Katika Ulimwengu Mkamilifu
date:  24/09/2022
---

### Somo la Juma Hili
1 Yoh. 4:8, 16; 1 Yoh. 4:7 — 16; Eze. 28:12 — 19; Isa. 14:12 —15; Ufu. 12.

> <p>Fungu la Kukariri</p>
> “Jinsi ulivyoanguka kutoka mbinguni, ewe nyota ya alfajiri, mwana wa asubuhi! Jinsi ulivyokatwa kabisa, ewe uliyewaangusha mataifa! (Isaya 14:12). 

Watu wengi wenye akili sana wamejaribu kuelezea asili ya uovu. Baadhi wanapendekeza kuwa uovu umekuwepo wakati wote kwa sababu, kwa maoni yao, wema unaweza kutambuliwa tu kwa kutofautishwa na uovu. Wengine wanaamini kuwa ulimwengu uliumbwa ukiwa mkamilifu lakini, kwa namna fulani, uovu ulijipenyeza. Kwa mfano, katika hadithi za Kigiriki, uovu ulianza wakati Pandora mwenye udadisi alipofungua sanduku lililofungwa ambalo ndani yake kulitoka maovu yote ya ulimwengu (hadithi hii, hata hivyo, haielezi asili ya maovu ambayo yanadhaniwa kufichwa kwenye sanduku hilo). 

Kinyume chake, Biblia inafundisha kwamba Mungu wetu mwenye upendo ni mweza wa yote (1 Nya. 29:10, 11) na mkamilifu (Mt. 5:48). Yale yote anayoyafanya lazima yawe makamilifu vivyo hivyo (Kum. 32:4), ambayo inajumuisha namna Alivyoiumba dunia yetu. Inawezekanaje sasa, uovu na dhambi kuonekana katika ulimwengu mkamilifu? Kulingana na Mwanzo 3, anguko la Adamu na Hawa lilileta dhambi, uovu na kifo hapa. 

Lakini jibu hilo linazua suala jingine. Hata kabla ya Anguko, uovu ulikuwa tayari umekuwepo, uliodhihirishwa na “_nyoka,_” ambaye alimdanganya Hawa (Mwa. 3:1—5). Kwa hivyo, tunahitaji kurudi nyuma, hata kabla ya Anguko, ili kupata chanzo na chimbuko la uovu ambao unatawala maisha yetu ya sasa na kwamba wakati fulani unaufanya kuwa mbaya sana. 

_Jifunze somo la juma hili kwa maandalizi ya Sabato ya oktoba 1._