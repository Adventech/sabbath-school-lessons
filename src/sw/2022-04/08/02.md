---
title:  Tumaini Ng’ambo ya Maisha Haya
date:  13/11/2022
---

Mwanahistoria wa kale wa Kigiriki Herodotus (karne ya 5 KK) aliandika kuhusu kabila ambalo, wakati wa kuzaliwa, lilianza kipindi cha maombolezo kwa sababu walitazamia mateso ambayo mtoto mchanga angeyakabili ikiwa angeishi hadi utu uzima. Ingawa ibada hilo ni jambo la ajabu kwetu, kuna mantiki ndani yake. 

Milenia baadaye, tangazo huko Amerika mwanzoni mwa karne ya 20 lilisomeka, “Kwa nini uishi, ikiwa unaweza kuzikwa kwa dola kumi?” 

Tunajua kuwa, maisha yanaweza kuwa magumu hasa, hata ikiwa tunamwamini Mungu na katika tumaini la umilele. Hata hivyo, tafakari jinsi inavyokuwa vigumu kwa wale ambao hawana tumaini lolote zaidi ya maisha mafupi na yenye matatizo mara nyingi hapa. Zaidi ya mwandishi mmoja wa kidunia ametoa maoni yake juu ya kutokuwa na maana kwa uwepo wa mwanadamu, kwa kuwa sisi sote sio tu tunakufa, lakini sisi sote tunaishi tukiwa na utambuzi kwamba tutakufa. Na utambuzi huu ndio unaofanya mpango mzima wa maisha ya mwanadamu, ambao mara nyingi ni mgumu na wa huzuni kwa asili yake, uonekane kuwa batili na bure kabisa. Mwanafikra mmoja aliwaita wanadamu kuwa si chochote ila “vipande vya nyama inayoharibika kwenye mifupa inayovunjika.” Inatisha kidogo, lakini, tena, ni vigumu kubishana na mantiki. 

Bila shaka, kinyume na haya yote, tunayo ahadi ya kibiblia ya uzima wa milele ndani ya Yesu. Na huo ndio ufunguo: tunalo tumaini hili katika Yesu na kile kifo Chake na ufufuo Wake vinachotupatia. Vinginevyo, tuna tumaini gani? 

`Soma 1 Wakorintho 15:12 — 19. Je! Paulo anasema nini hapa kuhusu jinsi ufufuo wa Kristo unavyohusiana kwa karibu na tumaini la ufufuo wetu wenyewe?`

Paulo yuko wazi: ufufuo wetu umefungamanishwa bila kutenganishwa na ufufuo wa Kristo. Na ikiwa hatufufuki, basi inamaanisha kwamba Kristo hakufufuka, na ikiwa Kristo hakufufuka, kuna nini-basi? “Imani yenu ni bure; mngalimo katika dhambi zenu!” Kwa maneno mengine, tunapokufa tunabaki tukiwa tumekufa milele pia, na kwa namna hiyo, yote hayana maana. Paulo anasema hivyo katika 1 Wakorintho 15:32 —“wasipofufuliwa wafu, ‘Na tule, na tunywe, maana kesho tutakufa!’ ” 

Ikiwa maisha yetu ya sasa kama sehemu hai za seli yenye msingi wa kaboni ndiyo yote yaliyopo, na “miaka yetu sabini” (_ikiwa tuna bahati; na zaidi sana ikiwa hatuvuti sigara au kula hamburgers nyingi za McDonald_) ndio tunayoweza kuyapata tu, daima—tuko katika hali ngumu sana. Si ajabu Ellen G. White anaongeza, “Mbingu ni ya thamani sana kuliko kitu chochote kwetu, na ikiwa tutaikosa mbingu tutapoteza kila kitu.” _—Sons and Daughters of God, p. 349._

`Fikiria ambavyo tumaini na imani yetu ni vya thamani. Je, kwa nini tunalazimika kufanya kila tuwezalo, kwa neema ya Mungu, kuitunza?`