---
title:  “Nitamfufua”
date:  15/11/2022
---

Katika moja ya miujiza Yake, Yesu alikuwa amewalisha watu elfu tano kwa mkate na samaki kidogo tu (Yn. 6:1 — 14). Alipotambua kwamba wakati huo umati ulikusudia kumtangaza kuwa mfalme (Yohana 6:15), Yesu alisafiri kwa mashua pamoja na wanafunzi Wake hadi ng’ambo ya Bahari ya Galilaya. Lakini siku iliyofuata umati ulimfuata huko, ambapo alitoa mahubiri Yake mazito juu ya Mkate wa Uzima, na mkazo wa pekee juu ya karama ya uzima wa milele (Yohana 6:22-59). 

`Soma Yohana 6:26 — 51. Je! Ni kwa jinsi gani Yesu alihusianisha karama ya uzima wa milele na ufufuo wa mwisho wa wenye haki? `

Katika hubiri Lake, Yesu alikazia dhana tatu za msingi kuhusu uzima wa milele. _Kwanza,_ alijitambulisha Mwenyewe kama “chakula cha Mungu .. kile kishukacho kutoka mbinguni na kuupa ulimwengu uzima” (Yn. 6:33, 58). Kwa kutangaza kuwa “Mimi [_Greek egō eimi_] ndimi chakula cha uzima” (Yn. 6:35, 48), Yesu alijitambulisha Mwenyewe kuwa “_MIMI NIKO_” Mkuu wa Agano la Kale (Kut. 3:14). _Pili,_ Yesu alifafanua kuwa uzima wa milele unaweza kupatikana Kwake: “yeye ajaye kwangu” na “yeye aniaminiye” atapata baraka hizi (Yn. 6:35). Na mwishowe, Yesu aliunganisha zawadi ya kutokufa na ufufuo wa mwisho, akiwahakikishia wasikilizaji Wake mara tatu, “Nami nitamfufua siku ya mwisho” (Yn. 6:40, 44, 54). 

Yesu pia alitoa ahadi hizi za kupendeza: “Amin, amin, nawaambia, Yeye aaminiye yuna uzima wa milele” (Yn. 6:47). Kwa hiyo, karama ya uzima wa milele tayari ni ukweli wa sasa. Lakini hili halimaanishi kuwa muumini hatakufa, kwa usemi wenyewe “_nitamfufua_” humaanisha kuwa mtu atafufuka baada ya kufa. 

Picha iko wazi. Pasipo Yesu Kristo, mtu hawezi kuwa na uzima wa milele. Lakini, hata baada ya kumpokea Yesu na kuwa na uhakika wa uzima wa milele, bado kwa sasa tunaendelea kuwa na hali ya kuweza kupatwa na mauti na, kwa hiyo, tunaweza kufikwa na kifo cha kawaida. Katika Ujio wa Mara ya Pili, Yesu atatufufua na, baada ya hapo, Atatupatia karama ya umilele ambao ulikuwa wetu hapo kabla. Zawadi hii imethibitishwa, si kwa sababu ya kudhaniwa kuwa na asili ya kutokufa kwa nafsi, bali, badala yake, ni kwa sababu ya haki ya Yesu inayokuja kwetu kumwamini Yeye. 

`Zingatia maneno ya Yesu kwamba, ukimwamini, unao (kama ilivyo sasa hivi) uzima wa milele! Ahadi hii ya ajabu inawezaje kukusaidia kukabiliana na ukweli wa uchungu wa maisha yetu ya sasa, ingawa ni ya muda tu?`