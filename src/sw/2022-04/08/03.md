---
title:  “Nitakuja Tena”
date:  14/11/2022
---

`Soma Yohana 14:1 — 3. Imeshakuwa takribani miaka 2,000 tangu Yesu alipoahidi kuja tena. Je! Tunawezaje kuwasaidia wengine kuona kwamba, licha ya urefu mkubwa wa wakati (_ambao si kitu_), ahadi hii ni muhimu hata kwa kizazi chetu, ambacho kinatenganishwa na muda mrefu sana kutoka wakati Yesu alipoizungumza? `

Mara nne katika kitabu cha Ufunuo Yesu alisema, “Naja upesi!” (Ufu. 3:11, 22:7, 12, 20). Matarajio ya ujio Wake wa hivi Karibuni yaliupa msukumo utume wa kanisa la mitume na kujaza maisha ya Wakristo wasiohesabika katika karne zote kwa tumaini. Lakini kizazi baada ya kizazi kimepita, na tukio hili lililoahidiwa halijatokea bado. Na hivyo basi, wengi wanauliza: je, tutalazimika kuhubiri mpaka lini kuwa “Yesu anakuja hivi karibuni’’? Je! Maneno haya yametengeneza matarajio yasiyo halisi? (angalia 2 Pet. 3:4.) 

Wakristo wengi wamelalamika kuhusu “kucheleweshwa” kwa muda mrefu (linganisha na Mt. 25:5). Lakini tunajuaje, kwa kweli, kwamba ni “kuchelewa” kwa muda mrefu? Je! Ni wakati gani ungekuwa “sahihi” kwa Kristo kurudi? Je! Ingekuwa miaka 50 iliyopita, 150, 500? Kilicho muhimu sana ni ahadi ya kibiblia kuwa “Bwana hakawii kuitimiza ahadi yake, kama wengine wanavyokudhani kukawia, bali huvumilia kwenu, maana hapendi ye yote apotee, bali wote wafikilie toba” (2 Pet. 3:9) 

Licha ya karne nyingi tangu Yesu alivyopaa, ahadi ya kuja Kwake inabaki kuwa muhimu, hata leo. Kwa nini? Kwa sababu muda wote tulionao ni maisha yetu ya muda mfupi (Zab. 90:10), yakifuatiwa na pumziko kaburini bila kuwa na fahamu (Mhu. 9:5, 10), na kisha ufufuo wa mwisho, bila nafasi yoyote ya baadaye ya kubadili hatima yetu (Ebr. 9:27). Kuhusiana na kila mmoja wa wafu (_kama ilivyooneshwa katika somo la tatu_), kwa sababu wafu wote wamelala na hawana fahamu, ujio wa pili wa Kristo hauwi zaidi ya dakika moja au mbili baada tu ya kufa. Kwako wewe, katika uzoefu wako mwenyewe (kama ilivyo kwa watu wote wa Mungu wa kila kizazi), Kurudi kwa Kristo si zaidi ya dakika moja baada ya kifo chako. Hiyo ni haraka sana, au siyo? 

Kila siku inayopita inatusogeza siku moja karibu katika kutokea kwa utukufu kwa Bwana Yesu Kristo katika mawingu ya mbinguni. Japokuwa hatujui ni lini atakuja, tunaweza kuwa na uhakika kuwa Atakuja, na hilo ndilo la muhimu. 

`Mchungaji alitoa hubiri, akidai kwamba hajali kuwa Kristo atarudi lini. Kile anachojali ni Kuwa Kristo anakuja. Je, mantiki hiyo inafanyaje kazi kwako, na inawezaje kukusaidia ikiwa, umevunjika moyo kwa sababu Kristo bado hajarudi?`