---
title:  Katika Sauti ya Baragumu
date:  16/11/2022
---

Wathesalonike walikuwa wamesadikishwa kwamba uzima wa milele ungetolewa pekee kwa wale ambao wangebaki hai hadi Ujio wa mara ya Pili. “Walikuwa wamelinda maisha ya rafiki zao kwa uangalifu, wasije wakafa na kupoteza baraka ambayo walitazamia kuipokea wakati wa kuja kwa Bwana wao. Lakini wapendwa wao mmoja baada ya mwingine walikuwa wamechukuliwa kutoka kwao, na kwa uchungu Wathesalonike walikuwa wametazama kwa mara ya mwisho nyuso za wafu wao, bila kuthubutu kutumaini kukutana nao katika maisha yajayo.”_—Ellen G. White, The Acts of the Apostles, p. 258._

`Soma 1 Wathesalonike 4:13-18. Je, Paulo alisahihishaje dhana hii potofu?`

Kuna mwelekeo wa kihistoria wa kujifunza katika usemi, “Atawaleta pamoja naye, hao waliolala katika Yesu” (1 The. 4:14) ni zaidi ya kifungu hiki kinavyosema. Wengi wanaokubali nadharia ya kutokufa kwa roho kwa asili wanapendekeza kuwa Kristo, katika ujio Wake wa mara ya pili, atakuja kutoka mbinguni pamoja na roho za wenye haki waliokufa ambao tayari wako mbinguni na Mungu. Nafsi hizo zinaweza kuunganishwa tena na miili yao iliyofufuliwa. Lakini tafsiri kama hiyo haipatani na mafundisho ya jumla ya Paulo kuhusu somo hilo. 

Hebu soma maneno ya huyu mwanatheolojia asiye-Mwadventista katika maana halisi ya kifungu hiki: “Sababu inayowafanya Wakristo wa Thesalonike wawe na tumaini wanapowaombolezea waumini waliokufa wa kanisa lao ni kwamba Mungu ‘_atawaleta,_’ hii ni kusema, atawafufua waamini hao waliokufa na kuwafanya wawepo wakati wa kurudi kwa Kristo, ili kwamba wapate kuwa ‘_pamoja naye._’ Maana yake ni kwamba waumini hawa waliokufa hawatakuwa katika hali ya hasara kwa namna fulani katika _parousia_ (_Kuja kwa mara ya pili_) kwa Kristo bali watakuwa ‘_pamoja naye_’ kwa namna ambayo wanashiriki kwa usawa na waumini walio hai katika utukufu unaohusiana na kurudi Kwake.”_—Jeffrey A. D. Weima, 1—2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), p. 319_ 

Ikiwa roho za wafu wenye haki zilikuwa tayari pamoja na Bwana mbinguni, Paulo asingehitaji kutaja ufufuo wa mwisho kuwa tumaini la Kikristo; angeweza tu kutaja kwamba wenye haki walikuwa tayari pamoja na Bwana. Lakini, badala yake, anasema kuwa “_hao waliolala katika Yesu_” (1 The. 4:14) watafufuliwa kutoka kwa wafu katika mwisho wa wakati. 

Tumaini katika ufufuo wa mwisho ulileta faraja kwa Wathesalonike wanaoomboleza. Tumaini hilo hilo linaweza kutusaidia kukabiliana kwa ujasiri na nyakati za maumivu wakati ubaridi wa mauti unapowachukua Wapendwa wetu kutoka kwetu.