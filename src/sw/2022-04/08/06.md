---
title:  Kukutana Milele
date:  17/11/2022
---

`Soma 1 Wakorintho 15:51 — 55. Je, ni “Siri” gani (1 Kor. 15:51) anayoielezea Paulo hapa?`

Baadhi ya wahubiri maarufu wanapendekeza kuwa “_Siri_” hii (1 Kor. 15:51 ni “_unyakuo wa siri_” wa kanisa, ambao utatokea miaka saba kabla ya ujio wa mara ya pili wa utukufu wa Kristo. Katika huu “_unyakuo wa siri_” Wakristo waaminifu watatwaliwa kwa ghafla, kimya kimya na kwa siri, kwenda mbinguni huku kila mtu mwingine akibaki hapa akishangaa kilichowapata. Ghafla watu wanaweza kujikuta ndani ya gari lisilokuwa na dereva, kwa sababu dereva atakuwa amenyakuliwa kwenda mbinguni, na kile “kinachobakia ni nguo zao tu.” Mfululizo wa vitabu 16 vya Left Behind, vilivyogeuzwa kuwa sinema nne, ziliendeleza fundisho hili la uongo, na kufanya mamilioni ya watu kuujua. 

Bila shaka, hakuna kifungu cha Biblia kinachoidhinisha tofauti hiyo bandia kati ya unyakuo na Ujio wa mara ya Pili. “Siri” ambayo Paulo anaieleza ni kubadilishwa tu kwa wenye haki walio hai kuungana na wenye haki waliofufuliwa katika ujio wa mara ya pili wa Yesu Kristo. Huu ndio “_unyakuo._” Hakuna “_unyakuo wa siri_” kwa sababu Ujio wa mara ya Pili utaonekana kwa kila mwanadamu aliye hai (Ufu. 1:7), na vyote viwili yaani ufufuo wa wafu na kubadilishwa kwa watu walio hai vitatokea wakati parapanda itakapolia Kristo anaporudi (1 Kor. 15:51, 52). 

Kuja kwa Kristo mara ya pili kutaleta kukutana kwa pekee kuwahi kutokea. Wenye haki waliohai wanabadilishwa “kwa dakika moja, kufumba na kufumbua” (1 Kor. 15:52). Kwa kauli ya Mungu, wanavikwa utukufu; na kupata hali ya kutokufa pamoja na watakatifu waliofufuliwa wanatwaliwa kukutana na Bwana wao angani. Malaika “nao watawakusanya wateule Wake toka pepo nne, toka mwisho huu wa mbingu mpaka mwisho huu” (Mt. 24:31). 

“Watoto wadogo wanapelekwa na malaika watakatifu katika mikono ya mama zao. Rafiki waliotenganishwa na kifo wanaungana, pasipo kutengana tena, na kwa nyimbo za shangwe wanapaa pamoja kuelekea kwenye mji wa Mungu.”_—Ellen G. White, The Great Controversy, p. 645._ 

`Hii ni ahadi ya kupendeza sana, ni kitu tofauti sana na kitu chochote ambacho tumepitia na ni vigumu kukielewa. Lakini fikiria juu ya ukubwa wa ulimwengu, pamoja na utata wa ajabu wa maisha hapa. Uumbaji wenyewe unashuhudia uwezo wa ajabu wa Mungu. Je! Haya yote yanatufundisha nini kuhusu uwezo wa Mungu wa kubadilisha walio hai na kufufua wafu katika ujio wa mara ya pili wa Yesu?`