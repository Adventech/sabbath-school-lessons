### Juu ya Mauti na Kufa: Tumaini Letu La Siku Zijazo

Mungu aliwaumba wanadamu ili wafurahie kuishi umilele katika uhusiano wa upendo na Yeye na viumbe Wake. Lakini uhusiano huu ulipotoshwa na mwonekano wa ajabu wa dhambi ndani ya nyua za mbinguni (Isa. 14:12-15, Eze. 28:12-19, Ufu. 12:7-12) na anguko lililofuata la Adamu na Hawa (Mwa. 3:1-19, Rum. 5:12). Kwa masikitiko makubwa, mauti ilikumba sio tu jamii ya wanadamu bali viumbe vyote pia. Mwonekano wa mauti unaweza kuonekana leo katika majani yadondokayo kutoka kwenye miti, maua ambayo yanafifia kwenye vyombo vyetu vya maua, wanyama tuwapendao wasio na hatia ambao hufa kwa ucbungu, na wapendwa wetu ambao wanachukuliwa kutoka kwetu kwa ukatili sana. Ulimwengu wetu umejawa na mateso na machozi yasiyokoma.

Kwa kutamani ulimwengu  ulio bora, watu wameeleza juu ya “Paradiso” nyingi ambapo wangependa kuishi. Kwa mfano, mnamo mwaka 1933 mwandishi wa riwaya wa Kiingereza James Hilton alitoa kitabu, kilichojulikana kama _Lost Horizon_, ambacho miaka michache baadaye kiligeuzwa kuwa filamu kwa jina hilo hilo. Filamu hiyo inaonesha mkasa wa ndege ambayo inaishiwa na mafuta, na hatimaye kuanguka kwenye milima ya Himalaya iliyofunikwa na theluji. Rubani anakufa katika ajali hiyo, lakini wachache walionusurika wanatolewa kwenye mabaki ya ndege na kusindikizwa na kundi la Watibeti hadi kwenye bonde la paradiso iitwayo Shangri-La. Wakiwa wametengwa na ulimwengu wa nje, wakazi hao wana kua katika upendo na hekima, wakiishi takribani maisha ya kutoweza kufa ya upatanifu na furaha isiyokoma.

Hata hivyo, ni tanzu ya fasihi inayojumuisha masimulizi ya kubuni.

Kama wanadamu tunaokumbwa na mauti, tunahitaji uhakikisho katika wakati uliopo na tumaini la wakati ujao. Kama ilivyoelezwa vyema na mwana-theolojia wa Kiswizi Emil Brunner, “kama ilivyo Oksijeni kwa mapafu, ndivyo lilivyo tumaini kwa kusudi la maisha ya mwanadamu. Ondoa oksijeni na kifo hutokea kwa kukosa hewa, ondoa tumaini na ubinadamu unabanwa kwa kukosa pumzi; kukata tamaa kunatokea, kukiashiria kupooza kwa nguvu za kiakili na kiroho kwa hisia ya kutokuwa na maana na kutokuwa na kusudi la uwepo. Kama vile hatima ya kiumbe mwanadamu inavyotegemea uwepo wa oksijeni, ndivyo hatima ya ubinadamu inavyotegemea utoaji wake wa matumaini.”–Emil Brunner, _Eternal Hope_ (London: Lutterworth Press, 1954), p. 7. Hakika, tumaini la kibiblia hututegemeza wakati wa majanga yanayotukabili katika safari yetu ya kuuendea umilele.

Tofauti na tanzu ya Shangri-La ya fasihi ya kubuniwa ya _Lost Horizon_, tumaini letu la uzima wa milele “halifuati hadithi zilizotungwa kwa werevu” (2 Pet. 1:16). Tumaini letu liko kwenye ahadi ya Mungu ya kuaminika ya ulimwengu mkamilifu pasipokuwepo na machozi, maumivu, au kifo (Ufu. 21:1-5). Ahadi hii ya thamani ililitia shime kanisa la mitume na ilishikiliwa, na kuthaminiwa, na Wakristo wengi katika kame zote. Pasipo kupoteza nguvu yake, ahadi hii inatupatia maana na kusudi kwa maisha yetu ya sasa. Inaturuhusu kutazama kwa ujasiri katika Kristo hatimaye watafufuliwa kutoka kwa wafu ili kuurithi uzima wa milele.

Mwongozo huu wa kujifunza Biblia unashughulika na somo la pambano kuu kati ya wema na uovu toka katika mtazamo wa mada kuu mbili. Moja ni asili na uwepo unaoendelea wa dhambi na kifo. Mada nyingine ni kazi ya Mungu ya kudumu ya kutatua matatizo haya na kuurudisha ulimwengu kwenye hali yake kamilifu ya asili. Mkazo maalum umewekwa pia kwenye asili ya kufa ya wanadamu na jinsi ambavyo ni ufufuo pekee unaotufikisha katika hali ya kutokufa. Kwa kweli, hatupaswi kuogopa kifo kwa sababu Kristo alikufa kwa ajili yetu na alishinda nguvu ya kifo. Kwa kweli, tunahakikishiwa kwamba Yeye anashikilia “‘funguo za mauti, na za kuzimu’” (Ufu. 1:18).

_Alberto R. Timm, PhD (Chuo Kikuu cha Andrews), ni mkurugenzi mwenza wa Ellen G. White Estate, Inc. na mjumbe wa Kamati ya Taasisi ya Utafiti wa Kibiblia na Kamati ya Taasisi ya Utafiti wa Jiosayansi, Hapo awali uliwahi kuwa rais was Chuo Kikuu cha Latin-American Adventist Theological Seminary._