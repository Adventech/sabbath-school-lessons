---
title:  Imani Kuwa Roho ya Aliyekufa Huchukua Mwili Mwingine
date:  06/12/2022
---

Dhana ya kipagani ya kutokufa kwa roho hutoa msingi wa nadharia isiyo ya kibiblia ya roho ya mtu aliyekufa kuhama na kutwaa mwili wa mtu mwingine. Nadharia hii imechukuliwa na baadhi ya dini kuu za ulimwengu. Ingawa Wakristo wengi huamini kuwako kwa nafsi isiyoweza kufa ambayo hukaa katika mbingu ya kudumu au kuzimuni baada ya kifo, wale wanaoamini kuzaliwa upya katika umbo jingine hushikilia kwamba nafsi hiyo isiyoweza kufa hupitia mizunguko mingi ya kifo na kuzaliwa upya hapa duniani. 

Kwa wengine, roho ya mtu aliyekufa kuzaliwa upya katika mwili mwingine hufikiriwa kuwa mchakato wa mageuzi ya kiroho ambayo huruhusu roho kufikia viwango vya juu zaidi vya ujuzi na maadili katika safari yake ya kuelekea ukamilifu. Wahindu huamini kwamba nafsi ya milele hupitia maendeleo ya ufahamu au “samsara” katika tabaka sita za maisha: viumbe vya majini, mimea, wanyama watambaao na wadudu, ndege, wanyama, na wanadamu, pamoja na wakazi wa mbinguni. 

`Soma Waebrania 9:25 — 28 na 1 Petro 3:18. Kama Yesu alikufa “mara moja” tu (Ebr. 9:28, 1 Pet. 3:18), na vivyo hivyo wanadamu wote wanakufa “mara moja” tu (Ebr. 9:27), je, kwa nini hata baadhi ya wanaodai kuwa Wakristo wanaamini katika namna fulani ya kuzaliwa upya katika mwili mwingine? `

Watu wengi hawaamini kile wanachopaswa kuamini bali kile wanachotaka kukiamini. Ikiwa nadharia inawaletea amani na faraja, hiyo inatosha kusuluhisha mjadala kwao. Lakini kwa wale wanaoichukulia Biblia kwa uzito, hakuna namna ya kukubali nadharia ya roho iliyokufa kuzaliwa upya katika umbo jingine. 

`Kwanza,` nadharia hii inapingana na mafundisho ya kibiblia ya kufa kwa “roho” na ufufuo wa mwili (1 The. 4:13 — 18). 

`Pili,` inakanusha fundisho la wokovu kwa neema kupitia imani katika kazi ya ukombozi ya Yesu Kristo (Efe. 2:8—10) na kuchukua nafasi yake kwa kazi za kibinadamu. 

`Tatu,` nadharia hiyo inapingana na mafundisho ya Biblia kwamba hatima ya milele inaamuliwa milele na maamuzi ya mtu katika maisha haya (Mt. 22:1-14, Mt. 25:31—46). 

`Nne,` nadharia hii inapunguza maana na umuhimu wa ujio wa pili wa Kristo (Yohana 14:1-3). 

`Na tano,` nadharia inapendekeza fursa za baada ya kifo kwa mtu ambaye bado anaweza kushinda mitego ya maisha yake mwenyewe, ambayo ni kinyume cha Biblia (Ebr. 9:27). 

Kwa ufupi, hakuna mahali pa wazo la roho ya mtu aliyekufa kuchukua mwili wa mtu mwingine katika imani ya Kikristo. 

