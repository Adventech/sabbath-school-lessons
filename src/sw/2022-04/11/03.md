---
title:  Uzoefu wa Karibu na Kifo
date:  05/12/2022
---

Baadhi ya hoja za kisasa zinazojulikana zaidi za “kuthibitisha” nadharia ya kutokufa kwa asili kwa roho ni “_maono ya karibu na kifo._” Katika kitabu chake, _Life After Life: The Investigation of a Phenomenon—Survival of Bodily Death (Atlanta, GA: Mockingbird, 1975),_ Raymond A. Moody, Jr., aliwasilisha matokeo ya utafiti wake wa miaka mitano wa watu zaidi ya mia moja ambao walipata “kifo cha kitabibu [clinical death]” na wakafufuliwa. Watu hawa walidai kuwa wamemwona mtu mwenye upendo na mchangamfu wa nuru kabla ya kuwa hai. Hili limechukuliwa kuwa “ushahidi wa kusisimua wa uhai wa roho ya mwanadamu ng’ambo ya mauti” (jalada la nyuma). Kwa miaka mingi, vitabu vingine vingi vinavyofanana na hivyo vimechapishwa, vinavyoendeleza wazo hilohilo. (angalia somo la 2.) 

`Soma simulizi za ufufuo kwa 1 Wafalme 17:22 — 24, 2 Wafalme 4:34 — 37, Marko 5:41 — 43, Luka 7:14 — 17, na Yohana 11:40 — 44. Ni simulizi ngapi kati ya hizo zinazungumza juu ya aina yoyote ya kuwako wakiwa na ufahamu huku wale waliofufuliwa wakiwa wamekufa, na kwa nini jibu hilo ni la maana? `

Matukio yote ya karibu na kufa yaliyoripotiwa katika fasihi ya kisasa ni ya watu wanaochukuliwa kuwa wamekufa kiafya(wamepoteza fahamu), lakini hawakufa kabisa, tofauti na Lazaro, ambaye alikuwa amekufa kwa siku nne na ambaye maiti yake ilikuwa imeoza (Yohana 11:39). Si Lazaro wala yeyote kati ya wale waliofufuliwa kutoka kwa wafu katika nyakati za Biblia waliowahi kutaja tukio lolote la baada ya kifo, iwe katika paradiso, mahali pa mateso pa muda, au kuzimuni. Hii, kwa hakika, ni hoja ya kimya, lakini inakubaliana kikamilifu na mafundisho ya Biblia juu ya hali ya wafu kutokuwa na fahamu! 

Lakini vipi kuhusu matukio ya “kukaribia kifo” yanayosimuliwa kwa kawaida leo? Kama tukikubali fundisho la kibiblia la kutokuwa na fahamu kwa wafu (Ayu. 3:11 — 13, Zab. 115:17, Zab. 146:4, Mhu. 9:10), basi tunabakiwa na mambo makuu mawili yanayoweza kutokea: ama ni mawazo ya asili ya kisaikolojia chini ya hali mbaya sana, au inaweza kuwa uzoefu wa udanganyifu wa kishetani (2 Kor. 11:14). Udanganyifu wa Shetani kwa hakika ungeweza kuwa ufafanuzi, hasa kwa sababu katika visa fulani watu hawa hudai kuwa wamezungumza na jamaa zao waliokufa! Lakini inaweza kuwa mchanganyiko wa mambo yote mawili. 

Kwa vile Udanganyifu huu umeenea, na kuwasadikisha wengi, ni muhimu kuwa tushikamane kabisa na fundisho la Neno la Mungu, licha ya mambo ambayo sisi au wengine wanaweza kuwa nayo ambayo yanapingana na yale ambayo Biblia inafundisha. 

`Inafurahisha jinsi gani kwamba Uzoefu wa Karibu na Kufa mara nyingi huja na ukubali wa “sayansi.” Je, hili linatufundisha nini kuhusu jinsi tunavyohitaji kuwa waangalifu hata kwa mambo ambayo inadaiwa kuwa sayansi “inathibitisha”? `