---
title:  Ufundi wa Kuwasiliana na Wafu na Ibada ya Jadi
date:  07/12/2022
---

Neno “_necromancy_” linatokana na maneno ya Kigiriki _nekros (wafu)_ na _manteia (uaguzi)_. Limetumika tangu nyakati za zamani, _necromancy_ ni aina ya kuita roho zinazodaiwa kuwa hai za wafu ili kupata maarifa, mara nyingi juu ya matukio yajayo. Wakati huohuo, ibada ya jadi ni desturi ya kuheshimu mababu waliokufa kwa sababu bado wanachukuliwa kuwa watu wa familia na ambayo inaaminika kuwa roho zao zinaweza kuathiri mambo ya walio hai. Mazoea haya ya kipagani yanaweza kuwavutia sana wale wanaoamini kwamba kuna nafsi isiyoweza kufa na ambao pia huwakumbuka sana wapendwa wao waliokufa. 

`Soma 1 Samweli 28:3—25. Ni masomo gani ya kiroho dhidi ya mawasiliano yoyote ya kudhaniwa kuwa pamoja na wafu yanaweza kutolewa kutokana na kisa cha Sauli pamoja na mwanamke mchawi huko Endori? `

Biblia ilisema waziwazi kwamba wote wenye kuwasiliana na pepo, waaguzi, walozi, na wenye kuwasiliana na wafu, katika utawala wa kitheokrasi wa Israeli wa kale, walikuwa machukizo kwa Yehova na walipaswa kuuawa kwa kupigwa mawe (Law. 19:31; Law. 20:6, 27; Kumbukumbu la Torati 18:9—14). Kwa mujibu wa sheria hii, Sauli alikuwa amewaangamiza wote wenye pepo na wachawi kutoka Israeli (1 Sam. 28:3, 9). 

Lakini, basi, baada ya kuwa amekataliwa na Bwana, Sauli mwenyewe alienda kwenye jiji la Wakaanani la Endori ili kuuliza kwa mwanamke anayewasiliana na mizimu (1 Sam. 28:6, 7, 15; linganisha na Yos. 17:11, Zab. 83:10). Alimwomba amletee nabii Samweli aliyekuwa amekufa, ambaye inasemekana alikuja kwa namna ya mzuka na kuzungumza na Sauli (1 Sam. 28:13—19). Roho mdanganyifu, aliyejifanya kuwa Samweli, alimwambia Sauli “wewe na wanao mtakuwapo pamoja nami” (1 Sam. 28:19). Wakati akitabiri kifo cha Sauli, yule roho mdanganyifu, kwa kuchukua tu umbo la Samweli, alithibitisha tena nadharia isiyo ya kibiblia ya kutokufa kwa roho/nafsi. Ulikuwa ni udanganyifu wenye nguvu, na Sauli alipaswa kujua vizuri zaidi kuliko kujihusisha na yale ambayo alikuwa ameyalaani hapo awali. 

Baada ya zaidi ya karne mbili baadaye, nabii Isaya aliandika, “Na wakati watakapokuambia, ‘tafuta habari kwa watu wenye pepo na kwa wachawi, waliao kama ndege na kunong’ona,’ je, haiwapasi watu kutafuta habari kwa Mungu wao? Je! Waende kwa watu waliokufa kwa ajili ya watu walio hai? Nawaende kwa sheria na ushuhuda; ikiwa hawasemi sawasawa na neno hili, bila shaka kwa hao hapana asubuhi” (Isa. 8:19, 20; pia Isa. 19:3). 

`Ni mara ngapi, wakati wa shinikizo, tunafanya mambo ambayo tunajua ni makosa? Kwa nini imani, maombi, na utiifu kwa Neno la Mungu ndio ulinzi wetu pekee wa uhakika dhidi ya nafsi zetu wenyewe? `