---
title:  “Imekwisha”
date:  01/11/2022
---

`Soma Yohana 19:1 — 30. Je! Kuna ujumbe gani muhimu kwetu katika kauli ya Yesu, “Imekwisha”?`

Hatimaye, wakati muhimu kwa Kristo, kwa wanadamu, na kwa ulimwengu wote umewadia. Kwa maumivu makali, Alipambana dhidi ya nguvu za giza. Taratibu Alielekea katika Bustani ya Gethsemane, katika mashitaka Yake yasiyokuwa ya haki, na hadi katika mlima wa Kalvari. Malaika waovu walijaribu kumdhoofisha. Wakati akiwa ametundikwa msalabani, makuhani wakuu, waandishi, na wazee walimdhihaki wakisema, “Aliokoa wengine, hawezi kujiokoa mwenyewe. Yeye ni mfalme na ashuke sasa msalabani, nasi tutamwamini” (Mt. 27:42). 

Je, Kristo Alikuwa na uwezo wa kushuka chini kutoka msalabani na kujiokoa? Ndio, Alikuwa nao lakini hakuwa tayari kufanya hivyo. Upendo Wake wa hiari kwa wanadamu wote pamoja na wale waliokuwa wakimdhihaki, haukumruhusu kukata tamaa. Unajua, “wale waliokuwa wakimdhihaki walikuwa miongoni mwa wale Aliokuwa akifa ili kuwaokoa; na Asingeweza kushuka chini kutoka msalabani na Kujiokoa, kwa sababu Alizuiliwa, sio na misumari, bali na uhiari Wake ili kuwaokoa.”_—Alfred Plummer, An Exegetical Commentary on the Gospel According to S. Matthew (London: Elliot Stock, 1910), p. 397._

Hapa, katika mateso ya Kristo, Yesu alikuwa akiuvunjavunja ufalme wa Shetani, hata kama alikuwa ni Shetani aliyechochea matukio ambayo yaliongoza hadi msalabani, pamoja na usaliti wa Yuda (Yn. 6:70; Yn. 13:2, 27). “Kwa namna fulani, mahali fulani Mwinjilisti hajaribu kuelezea, kifo cha Yesu ni utendaji wa Shetani na hali kadhalika, kitendo ambacho kwacho Yesu anapata ushindi dhidi ya Shetani.”_—George E. Ladd, A Theology of the New Testament, rev. ed. (Cambridge, UK; Lutterworth Press, 1994), p. 192._

Akilia toka msalabani, “Imekwisha” (Yn. 19:30), Kristo alidokeza sio tu kuwa maumivu Yake yamefikia mwisho, lakini muhimu zaidi kuwa Amelishinda pambano kuu la ulimwengu la kihistoria dhidi ya Shetani na majeshi yake ya uovu. “Mbingu zote ziliushangilia ushindi wa Mwokozi. shetani alikuwa ameshindwa na ufalme wake ulikuwa umepotea.”_—Ellen G. White, The Desire of Ages, p. 758._

Ni vigumu kuielewa tofauti ya kushangaza hapa: katika kufedheheshwa kabisa kwa Mwana wa Mungu Alikuwa Ameshinda, kwa ajili yetu na kwa ajili ya ulimwengu, ushindi mkubwa na wenye kutukuka sana. 

`Fikiri jinsi ambavyo dhambi inaweza kuwa mbaya kiasi kwamba iligharimu uhai wa Kristo ili kuilipia fidia. Je, ukweli huu unapaswa kutufundusha nini kuhusu namna ambavyo matendo yetu hayawezi kutusaidia ili kupata ustahilivu mbele za Mungu? Hata hivyo, tunaweza kufanya nini ili kuongeza katika kile ambacho Kristo alishafanya kwa ajili yetu? Leta jibu lako kanisani siku ya Sabato.`