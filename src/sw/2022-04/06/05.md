---
title:  Alikufa kwa Ajili Yetu
date:  02/11/2022
---

`Soma Yohana 3:14 — 18 na Warumi 6:23. Je! Vifungu hivi vinafundisha nini ambacho kifo cha Kristo kimekamilisha kwa ajili yetu?`

Yesu alipowasili katika Mto Yordani ili abatizwe, Yohana Mbatizaji alikuwa ametangaza, “Tazama! Mwanakondoo wa Mungu aichukuaye dhambi ya ulimwengu!” (Yohana 1:29). Kauli hii ilimthibitisha Kristo kuwa Mfano wa Mwanakondoo wa Mungu ambaye kafara zote za kweli za Agano la Kale zilielekeza Kwake. 

Lakini kafara za wanyama zisingeondoa dhambi kwa zenyewe (Ebr. 10:4). Zilitoa tu msamaha wa masharti unaotegemea ufanisi wa dhabihu ya Kristo ya wakati uliokuwa mbele pale msalabani. “Tukiziungama dhambi zetu, Yeye ni mwaminifu na wa haki hata atuondolee dhambi zetu, na kutusafisha na udhalimu wote” (1 Yn. 1:9). 

`Soma Yohana 3:16, 17. Je! Ni tumaini gani kuu tunaweza kupata katika mafungu haya, haswa unapohisi kabisa kuwa unastahili kulaumiwa kwa kitu ambacho umekifanya? `

Hebu fikiria haya yote yanamaanisha nini. Yesu ambaye aliiumba dunia (Yn. 1:1 — 3), alijitoa Mwenyewe kwa ajili ya kila mmoja wetu, kafara kwa ajili ya dhambi, yote haya ili sisi tusihukumiwe kwa sababu ya kile ambacho tunaweza kwa haki kuhukumiwa kwacho. Hii ni ahadi kuu ya injili. 

Yesu Kristo alitangaza kuwa “Mungu aliupenda ulimwengu hata akamtoa Mwanawe pekee” kufa kwa ajili yetu (Yn. 3:16). Lakini tusisahau kuwa Kristo alijitoa Mwenyewe kwa hiari kwa niaba yetu (Ebr. 9:14). Luther aliutaja msalaba kuwa “madhahabu ambayo kwayo Yeye [Kristo], aliteketezwa na moto wa upendo usio na kikomo uliowaka moyoni Mwake, alitoa dhabihu iliyo hai na takatifu ya mwili na damu Yake kwa Baba kwa maombezi ya bidii, kulia sana, na machozi ya uchungu (Ebr. 5:7).”_—Luther’s Works, vol. 13 (St. Louis, MO: Concordia Publishing House, 1956), p. 319._ Kristo alikufa mara moja tu ikawa imetosha (Ebr. 10:10) na moja idumuyo milele (Ebr. 10:12), kwa maana dhabihu Yake yatosha na kamwe haipotezi uwezo wake. 

Na kuna zaidi: “Ikiwa nafsi moja tu ingeikubali Injili ya neema Yake, Kristo angeweza, kwa ajili ya kumwokoa huyo, kuwa amechagua maisha Yake ya taabu na fedheha na kifo Chake cha aibu.”_—Ellen G. White, The Ministry of Healing, p. 135._

`Soma tena Yohana 3:16, weka jina lako kwenye nafasi ya maneno haya “Ulimwengu” na “kila mtu”. Unawezaje kujifunza, muda baada ya muda, hasa unapojaribiwa kutenda dhambi, kufanya ahadi hii ya ajabu kuwa yako?`