---
title:  Tangu Kuwekwa Misingi ya Dunia
date:  30/10/2022
---

`Soma Ufunuo 13:8, Matendo 2:23, na 1 Petro 1:19, 20 Je! Kristo angewezaje kuchukuliwa kama “Aliyechinjwa tangu kuwekwa misingi ya dunia”?`

“Na watu wote wakaao juu ya nchi watamsujudu, kila ambaye jina lake halikuandikwa katika kitabu cha uzima cha Mwana-Kondoo, aliyechinjwa tangu kuwekwa misingi ya dunia” (Ufu. 13:8). La muhimu kwetu hapa ni wazo kuwa Kristo “Alichinjwa tangu kuwekwa misingi ya dunia.” Kiuhalisia, tunapaswa kulielewa hili kwa njia ya mfano (_kitabu cha ufunuo kimejawa na mifano mingi_), kwa sababu Kristo alikuwa hajaangikwa msalabani bado mpaka miaka maelfu baada ya Uumbaji wa dunia. Kile fungu hili linachosema ni kuwa mpango wa ukombozi uliwekwa hata kabla ya kuumbwa kwa dunia. Na kiini kikuu kwa mpango huo kilikuwa ni kifo cha Yesu, Mwana-Kondoo wa Mungu, katika msalaba. 

`Soma Tito 1:2. Je! Fungu hili linatufundisha nini kuhusu urefu wa muda ambao mpango wa wokovu, ambao kiini chake ni kifo cha Yesu, uliwekwa?`

“Mpango wa ukombozi wetu haukuwa jambo lililopangwa baadaye, yaani mpango ulioundwa baada ya anguko la Adamu.... Ulikuwa ni udhihirisho wa kanuni ambazo zimekuwa msingi wa kiti cha enzi cha Mungu tangu enzi na enzi.”_—Ellen G. White, The Desire of Ages, p. 22._

Mpango huo ulifunuliwa kwanza kwa Adamu na Hawa pale katika Bustani ya Edeni (Mwa. 3:15, 21), na ulioneshwa kwa mfano kwa kila kafara ya damu katika Agano la Kale lote. Kwa mfano, akiwa anaijaribu imani ya Ibrahimu, Mungu alitoa kondoo dume kutolewa kafara badala ya Isaka (Mwa. 22:11 — 13). Mbadala huu uliwakilisha hata kwa uwazi zaidi asili ya mbadala ya dhabihu ya upatanisho ya Kristo msalabani. 

Kwa hiyo, kiini kwa mpango wote wa wokovu ni kifo mbadala cha Yesu, kilichooneshwa kwa mfano kwa karne nyingi kwa kafara za wanyama, kila moja kikitoa kielelezo cha kifo cha Yesu msalabani kama “Mwana-Kondoo wa Mungu, aichukuaye dhambi ya ulimwengu” (Yn. 1:29).

`Kafara za wanyama ni za kutisha na za umwagaji damu-jambo ambalo ni kweli. Lakini kwa nini utisho huu na umwagaji damu ni jambo sahihi, linalotufundisha kuhusu kifo cha Yesu Kristo kwa ajili yetu na ni nini ilikuwa gharama ya kutisha ya dhambi? `