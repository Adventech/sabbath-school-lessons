---
title:  Utangulizi wa Msalaba
date:  31/10/2022
---

**Je! Ni nini ulikuwa mwitikio wa wanafunzi kwa utabiri wa Yesu juu ya mateso na kifo Chake mwenyewe, na je, mwitikio wao unapaswa kutufundisha nini kuhusu hatari ya kuyaelewa vibaya Maandiko?**

`Mt. 16:21—23`

`Mt. 17:22, 23; Mk. 9: 30—32; Lk. 9:44, 45`

`Lk. 18:31—34`

Yesu alizaliwa ili afe, na aliishi ili afe. Kila hatua aliyopiga ilimleta karibu kabisa na Kafara Yake kuu ya upatanisho katika msalaba wa Kalvari. Akiwa anaujua vizuri utume Wake, hakumruhusu mtu yeyote au kitu chochote kuondoa fikra Zake kwa ajili yake. Katika hali halisi, “Maisha Yake yote yalikuwa ni maandalizi ya Kifo Chake msalabani.”_—Ellen G. White, Fundamentals of Christian Education, p. 382._

Katika mwaka wa mwisho wa huduma Yake duniani, Yesu alizungumza na wanafunzi Wake kwa uwazi zaidi kuhusu kifo Chake kilichokuwa kimekaribia kutokea. Lakini walionekana kutoweza na kutokuwa tayari kuukubali uhalisi wa kauli Zake. Wakiwa wamejawa na dhana potovu kuhusu nafasi ya Masihi, jambo ambalo hawakutaka kabisa kusikia ni kwamba Yeye, Yesu, akiwa Masihi, afe. Kwa kifupi, theolojia yao ya uongo iliwaongoza katika maumivu na mateso yasiyokuwa ya lazima. 

Tayari Yesu, alikuwa amemwambia Nikodemu, “Na kama vile Musa alivyomwinua yule nyoka jangwani, vivyo hivyo Mwana wa Adamu hana budi kuinuliwa; ili kila mtu aaminiye awe na uzima wa milele katika Yeye” (Yn. 3:14,15). Na alipokuwa Kaisaria Filipi, Yesu aliwaambia wanafunzi Wake kuwa ilimpasa “Kwenda Yerusalemu, na kupata mateso mengi kwa wazee na wakuu wa makuhani, na waandishi, na kuuawa, na siku ya tatu kufufuka” (Mt. 16:21). Alipokuwa akipita kimya kimya Galilaya (Mk. 9:30 — 32) na wakati wa safari Yake ya mwisho kwenda Yerusalemu (Lk. 18:31 — 34), Yesu alizungumza tena na wanafunzi Wake kuhusu kifo na ufufuo Wake. Lakini kwa sababu ilikuwa sio kile walichotaka kukisikia, hawakumsikiliza. Je, ni rahisi jinsi gani kwetu pia kufanya vivyo hivyo? 

`Watu, haswa wateule wa Mungu, walikuwa na dhana potovu kuhusu ujio wa Kristo mara ya kwanza. Je! Ni zipi baadhi ya dhana potovu zilizopo leo kuhusu ujio wa Yesu mara ya pili? `