---
title:  “Hamtakufa”
date:  04/10/2022
---

`Soma Mwanzo 3:4. Je! Uongo huu umerudiwa kwa njia zipi tofauti kwa vizazi vyote? `

Udhihirisho mmoja wenye nguvu wa uongo huu unaonekana katika imani ya kawaida ya kutoweza kufa kwa roho. Dhana hii ilikuwa msingi wa dini na falsafa nyingi za kale. Katika Misri ya kale, ilihamasisha mazoea ya ukaushaji wa maiti na usanifu wa majengo ya mazishi, kama vile inavyoonekana kwenye piramidi. 

Nadharia hii pia ikawa moja ya nguzo kuu za falsafa ya Kigiriki. Kwa mfano, katika _The Republic of Plato_, Socrates anamwuliza Glaucon: “Je, unajua kuwa nafsi yetu haiwezi kufikwa na mauti na kamwe haiwezi kuangamia?” Katika _Phaedo ya Plato_, Socrates aliendelea kudai kwa mkazo huo huo, akisema kwamba “nafsi haiwezi kufa na haiwezi kuangamia, na nafsi zetu kwa kweli zitaendelea kuwepo huko Kuzimu.” Dhana hizi za kifalsafa zimetengeneza sehemu kubwa ya utamaduni wa kimagharibi na hata Ukristo wa baada ya Mitume. Lakini zilianzishwa mapema zaidi na Shetani mwenyewe, kule katika bustani ya Edeni. 

Katika kiini cha jaribu la Edeni, Shetani alimhakikishia Hawa kuwa, “Hakika Hamtakufa” (Mwa. 3:4). Kwa uzito wa dai hili, shetani aliliweka neno lake mwenyewe juu ya Neno la Mungu. 

`Tofauti na kutoweza kufa kwa nafsi, mafungu haya yanafundisha nini, na yaweza kutumiwaje kupinga uongo huu? (Zab. 115:17; Yoh. 5:28, 29; Zab. 146:4; Mt. 10:28; 1 Kor. 15:51-58).`

Nadharia ya kishetani ya kutokufa kwa asili kwa nafsi imeendelea kuwepo, hata katika ulimwengu wetu wa kisasa. Vitabu, sinema, na programu za runinga zote zimeendelea kuhamasisha wazo la kwamba, tunapokufa, tunaingia katika hali nyingine ya ufahamu. Inasikitisha sana kwamba kosa hili linahubiriwa katika mimbari nyingi za Kikristo, vile vile. Hata sayansi nayo imehusishwa. 

Kuna taasisi nchini Marekani inayojaribu kutengeneza teknolojia ambayo, inadai, itatuwezesha kuwasiliana na wafu, ambao wanaamini bado wako hai lakini wanaishi kama watu hata baada ya kutoka katika hali hii ya kimwili “_postmaterial persons._” Kwa kuwa kosa hili limeenea sana, haishangazi kwamba udanganyifu huu utachukua nafasi muhimu katika matukio ya mwisho ya historia ya binadamu. 

`Je, ni kwa njia gani uongo huu unadhihirika katika utamaduni wako mwenyewe? Kwa nini ni lazima tutegemee Neno la Mungu juu ya yale ambayo hisia zetu zinatuambia? `