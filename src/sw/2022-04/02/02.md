---
title:  Kauli Zinazokinzana
date:  02/10/2022
---

Ulimwengu, kama ulivyotoka kwa Bwana, ulikuwa mkamilifu (Mwa. 1:31). Kifo kilikuwa ni uzoefu usiojulikana kwa Adamu na Hawa. Katika muktadha huo, Mungu Alikuja katika bustani ya Edeni na kuonya: “Matunda ya kila mti wa bustani waweza kula; walakini matunda ya mti wa ujuzi wa mema na mabaya usile, kwa maana siku utakapokula matunda ya mti huo utakufa hakika.” (Mwa. 2:16, 17). 

`Andiko la Mwanzo 2:16, 17 linaoneshaje uhalisi wa uhuru wa kuchagua katika ukamilifu wa Edeni? Hiyo ni, kwa nini Mungu alihitaji kuwaonya ikiwa hawangeweza kuchagua kwa uhuru?`

Muda fulani baada ya onyo kutoka kwa Mungu, Shetani alichukua umbo la nyoka na pia akaingia Edeni. Hawa alimwona nyoka akila tunda walilokatazwa bila kufa. “Yeye mwenyewe amekula tunda walilokatazwa wasile” (_Ellen G. White, Patriarchs and Prophets, p. 54_), na hakuna chochote kilichomtokea. 

`Soma Mwanzo 3:1—4. Kwa kujiweka katika nafasi ya Hawa, kwa nini huenda maneno hayo yalisikika kuwa yenye kusadikisha?`

Kwa mtazamo wa kimantiki wa mwanadamu, hoja ya nyoka ilisikika kuwa yenye kusadikisha zaidi kuliko neno la Mungu. _Kwanza_ kabisa, hakukuwa na uthibitisho katika ulimwengu wa asili, hadi wakati huo, wa kuwepo kwa dhambi na kifo. Pili, nyoka alikuwa akila tunda walilokatazwa wasile na kulifurahia sana. Kwa hiyo, kwa nini Hawa ajizuie kufanya vivyo hivyo? Amri ya Mungu ilionekana kuwa yenye vizuizi sana na isiyo na maana. 

Kwa bahati mbaya, katika kuamua kati ya kauli mbili zinazokinzana, Hawa alipuuza kanuni tatu za msingi: _(1)_ Kutumia akili ya kibinadamu katika kutathmini mambo ya kiroho siku zote sio njia salama zaidi; _(2)_ Neno la Mungu linaweza kuonekana kuwa lisilo na mantiki na lisilo na maana kwetu, lakini ni sahihi sikuzote na la kuaminika; na _(3)_ Kuna mambo ambayo kwa yenyewe sio maovu au mabaya, lakini Mungu ameyachagua kuwa kipimo cha utiifu. 

`Ni njia zipi ambazo mafundisho ya wazi ya Biblia yanapingana na njia za ulimwengu? `