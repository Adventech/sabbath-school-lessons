---
title:  Ahadi ya Kwanza ya Injili
date:  06/10/2022
---

`Soma Mwanzo 3:15, 21. Ni tumaini gani linaweza kupatikana katika mafungu haya kwa ajili ya wanadamu wote?`

Mwanzo 3 inaelezea majonzi ya kutisha ambayo yaliukumba ulimwengu baada ya Anguko. Kila kitu kilibadilika, na Adamu na Hawa waliweza kuona tofauti kati ya vile ulimwengu ulivyokuwa na vile ambavyo ulikuwa umebadilika. 

Lakini katikati ya kufadhaika na kukata tamaa kwao, Mungu aliwapa uhakika wa wakati uliopo na tumaini la wakati ujao. Kwanza, Alimlaani nyoka kwa neno la tumaini la Masihi. Alitangaza, “Nami nitaweka uadui kati yako na huyo mwanamke, na kati ya uzao wako na uzao wake; huo utakuponda kichwa, na wewe utamponda kisigino” (Mwa. 3:15). 

Neno “_uadui_” (_kiebrania. ’eybah_) halimaanishi tu pambano la muda mrefu la ulimwengu kati ya wema na uovu, lakini pia humaanisha kuwa na chuki binafsi kwa dhambi, ambayo imepandikizwa na neema ya Mungu katika akili ya mwanadamu. Kwa asili, tumekufa kabisa (Efe. 2:1, 5) na “watumwa wa dhambi” (Rum. 6:20). Hata hivyo, neema ambayo Kristo anaiweka katika maisha ya kila mwanadamu inajenga ndani yetu uadui dhidi ya shetani. Na ni “uadui” huu, zawadi ya Mungu kutoka Edeni, ambayo inaturuhusu kukubali neema Yake iokoayo. Bila neema hii ibadilishayo na uwezo wa kufanya upya, ubinadamu ungeendelea kuwa mateka wa shetani, mtumwa aliye tayari kufanya agizo lake. 

Kisha Bwana alitumia kafara ya mnyama ili kufafanua ahadi hii ya Masihi (angalia Mwa. 3:21). “Adamu alipotoa dhabihu kwa ajili ya dhambi, kulingana na maagizo ya pekee ya Mungu, ulikuwa utaratibu wa kuumiza zaidi kwake. Sharti mkono wake uinuliwe kukatisha uhai, ambao Mungu mwenyewe anaweza kutupatia, na kufanya sadaka kwa ajili ya dhambi. Ilikuwa ni mara yake ya kwanza kushuhudia kifo. Alipokuwa akimtazama yule mnyama aliyekuwa anatokwa na damu, akigaagaa katika uchungu wa mauti, alipaswa kumwona kwa imani Mwana wa Mungu, ambaye mnyama alikuwa kielelezo chake, ambaye alipaswa kufa kama dhabihu ya mwanadamu.” _—Ellen G. White, The Story of Redemption, p. 50._

`Soma 2 Wakorintho 5:21 na Waebrania 9:28. Je, maandiko haya yanafundisha nini kuhusu kile kilichofunuliwa mara ya kwanza katika Edeni? `

Wakijua kwamba hatimaye wangekufa (Mwa. 3:19, 22-24), Adamu na Hawa walitoka kwenye bustani ya Edeni. Lakini hawakuondoka wakiwa uchi au na nguo zao za majani ya mtini (Mwanzo 3:7). Mungu Mwenyewe “aliwafanyia mavazi ya ngozi,” na hata Aliwavisha (Mwa. 3:21), ishara ya haki Yake ifunikayo (angalia Zek. 3:1-5, Luka 15:22). Kwa hiyo, hata huko nyuma, tangu mwanzo, hata katika Edeni, injili ilikuwa imefunuliwa kwa wanadamu.