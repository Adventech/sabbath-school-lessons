---
title:  Matokeo ya Dhambi
date:  05/10/2022
---

`Kulingana na Mwanzo 3:7-19 na Warumi 5:12, matokeo makuu ya dhambi yalikuwa ni nini?`

Akiwa amevutiwa na hotuba yenye kushawishi ya nyoka, Hawa hakutazamia matokeo makubwa ya barabara aliyokuwa akifuata. Kitendo chenyewe cha kula tunda walilokatazwa wasile hakikuwa muhimu kama kile ambacho kiliwakilisha. Kwa tendo lile la kutotii, Hawa alivunja uaminifu wake kwa Mungu na kujitwalia imani mpya kutoka kwa Shetani. 

Mwanzo 3 inaelezea anguko la Adamu na Hawa na baadhi ya matokeo yake ya kusikitisha zaidi. Kutoka katika mtazamo wa kitheolojia, wote walikuwa wametekwa na theophobia (_kumwogopa Mungu_) na kujificha kutoka kwa Mungu (Mwa. 3:8). Kutokana na tathmini ya saikolojia ya jamii, walijionea wenyewe aibu na wakaanza kushutumiana wao kwa wao (Mwa. 3:7, 9-13). Na kwa mtazamo wa ikolojia, ulimwengu wa asili ulikuwa umeharibika (Mwa. 3:17, 18). 

Bustani ya Edeni haikuwa tena mahali pazuri na pa kupendeza kama ilivyokuwa kabla ya hapo. “Waliposhuhudia ua linalonyong’onyea na majani yanayoanguka ishara za awali za kudhoofika, Adamu na mwenzi wake waliomboleza sana kuliko wanadamu sasa wanavyoombolezea wafu wao. Kifo cha maua dhaifu na laini hakika kilikuwa sababu ya huzuni; lakini miti mizuri ilivyodondosha majani yake, tukio hilo liliweka wazi akilini ukweli mgumu kwamba kifo ni sehemu ya kila kiumbe hai.”_—Ellen G. White, Patriarchs and Prophets, p. 62._

Adamu na Hawa hawakufa mara moja, kwa maana ya kukoma kuishi, lakini siku iyo hiyo walipokea hukumu yao ya kifo. Bwana alimwambia Adamu, “kwa jasho la uso wako utakula chakula, hata utakapoirudia ardhi, ambayo katika hiyo ulitwaliwa; kwa maana umavumbi wewe, na mavumbini utarudi” (Mwa. 3:19). Anguko lilileta matokeo ya kuhuzunisha sana kwa wanadamu wote. Mtume Paulo anafafanua kuwa “Kama kwa mtu mmoja dhambi iliingia ulimwenguni, na kwa dhambi hiyo mauti; na hivyo mauti ikawafikia watu wote kwa sababu wote wamefanya dhambi” (Rum. 5:12). 

Jambo la kuhuzunisha na kuumiza ni kwamba kama vile ambavyo wanadamu wamefanya katika nyakati zote, sisi leo tunapatwa na matokeo yale yaliyotukia Edeni. Tunaweza kuwa na shukrani jinsi gani kwamba kwa sababu ya Yesu na msalaba tuna tumaini la uzima wa milele katika ulimwengu ambapo dhambi haitaibuka tena. 

`Tunapotafakari tukio lenye kuhuzunisha la Hawa, tunaweza kujifunza nini kutokana nayo kuhusu matokeo ya matendo yetu wenyewe ya dhambi?`