---
title:  Kudanganywa na Nyoka
date:  03/10/2022
---

`Soma Mwanzo 3:1 — 7. Hawa alitumia vigezo gani kuchagua kati ya Neno la Mungu na lile la nyoka? `

Mwanzo 3 ni moja ya mifano wazi kabisa ya saikolojia ya majaribu. Mungu alikuwa amewaonya Adamu na Hawa kwamba ikiwa wangekula tunda walilokatazwa wasile, hakika wangekufa (Mwa. 2:16, 17). Kwa kuchukua umbo la nyoka, Shetani alitumia mbinu nyingi za usemi ili kumpotosha Hawa kutenda dhambi. 

`Kwanza`, alilifanya katazo la Mungu kuwa la jumla. Alimwuliza mwanamke, “ ‘Ati! Hivi ndivyo alivyosema Mungu, “Msile matunda ya miti yote ya bustani?’’ ’ ” (Mwa. 3:1). Hawa alikanusha kwa kuweka wazi kuwa katazo hilo lilihusu tu huo mti maalum, kwa kuwa kama wangekula matunda ya mti huo au kuugusa, wangekufa. 

Kisha, shetani akaipinga kauli ya Mungu. Alidai kwa kubainisha kuwa, “Hakika Hamtakufa’’ (Mwa. 3:4). 

Na hatimaye, Shetani alimshtaki Mungu kwa kukandamiza kimakusudi utambuzi muhimu kutoka kwake na kwa mume wake. Mdanganyifu alidai, “kwa maana Mungu anajua ya kwamba siku mtakayokula matunda ya mti huo, mtafumbuliwa macho, nanyi mtakuwa kama Mungu, mkijua mema na mabaya” (Mwa. 3:5). 

Udadisi wa Hawa ulimpeleka kwenye uwanja wa mazingaombwe wa Shetani. Pale alilazimishwa kuchagua ama kubaki kuwa mwaminifu kwa amri ya Mungu ya katazo au kukubali vishawishi vya shetani. Akitilia shaka neno la Mungu, alitumia akili zake mwenyewe—njia ya majaribio, ile ya uchunguzi binafsi—kuamua kati ya kauli hizo mbili zinazokinzana. 

`Kwanza_, aliona kuwa katika mtazamo wa Lishe, “Mti huo ulifaa kwa chakula.” _Pili_, kutokana na mtazamo wa kupenda urembo, aliona kuwa “ulikuwa unapendeza macho.” _Tatu`, kutokana na uchanganuzi wa kimantiki ulikuwa, “mti wa kutamanika kwa maarifa.” Kwa hiyo, katika akili yake mwenyewe, bila shaka alikuwa na sababu nzuri za kutii maneno ya nyoka na kula matunda ya mti waliokatazwa wasile. Kwa bahati mbaya, hivi ndivyo alivyofanya. 

Watu wengine wanadai kuwa aina zote za maarifa ni halali, ilimradi tu tushike lile “lililo jema” (1 The. 5:21). Lakini matukio ya kuhuzunisha ya Adamu na Hawa katika bustani ya Edeni yanaonesha kwamba maarifa, kwa asili yake, yanaweza kuwa yenye kuleta madhara makubwa. Kuna baadhi ya mambo ambayo, kwa hakika, ni bora kutoyajua. 

`Je! Simulizi hii inatufundisha nini kuhusu jinsi ilivyo rahisi kutumia akili zetu kufikiri na kuhalalisha uchaguzi wetu wa dhambi? `