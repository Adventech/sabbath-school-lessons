---
title:  Hukumu ya Utendaji
date:  21/12/2022
---

Wakati wa Zama za Kati kulikuwa na mwelekeo wenye nguvu wa kumwonesha Mungu kuwa Hakimu mkali na mwenye kuadhibu. Leo hii mwelekeo ni kumwelezea Yeye kama Baba mwenye upendo, mvumilivu ambaye kamwe hawaadhibu watoto Wake. Hata hivyo, upendo bila haki utageuka kuwa machafuko na uasi wa sheria, na haki bila upendo itakuwa uonevu na utumikishaji. Mchakato wa Mungu wa kuhukumu ni mchanganyiko murua wa haki na rehema, vyote viwili vinatokana na upendo Wake usio na masharti. 

Hukumu ya utendaji ni uingiliaji kati wa Mungu wa mwisho na usioweza kutenguliwa katika historia ya mwanadamu. Hukumu ndogo za adhabu zilitokea, kwa mfano, katika kutupwa nje kwa Shetani na malaika zake waasi kutoka mbinguni (Ufu. 12:7—12), kufukuzwa kwa Adamu na Hawa kutoka bustani ya Edeni (Mwa. 3), Gharika Kuu (Mwa. 6-8), kuangamizwa kwa Sodoma na Gomora (Mwa. 19, Yud 7), kifo cha mzaliwa wa kwanza huko Misri (Kutoka 11-12), na kifo cha Anania na Safira (Matendo 5:1—11), kwa hiyo, haishangazi kuwa kutakuwa na hukumu ya utendaji ya waovu pia mwishoni mwa historia ya mwanadamu. 

`Soma 2 Petro 2:4 — 6 na 2 Petro 3:10 — 13. Je, mafungu haya yanatusaidiaje kuelewa asili ya hukumu ya mwisho ya upatilizaji? Je, yanadokezaje wazo la kukamilishwa kwa hukumu kinyume na kuendelea kwake milele, jambo ambalo lingekuwa ni upotoshaji wa haki na si kama ilivyo? `

Wema wa Mungu na ustahimilivu wake mrefu, subira na rehema Yake kwa raia Wake, havitamzuia kumwadhibu mtenda-dhambi aliyekataa kutii matakwa Yake. Haifai kwa mwanadamu—mhalifu dhidi ya sheria takatifu ya Mungu, aliyesamehewa tu kwa dhabihu kuu Aliyoitoa kwa kumtoa Mwanawe afe kwa ajili ya wenye hatia kwa sababu sheria yake haikubadilika—kumwamuru Mungu.”_—Ellen G. White, Manuscript Releases, vol. 12, p. 208._

Yote ambayo Mungu angeweza kufanya ili kuwaokoa wanadamu kutokana na kupotea milele Alifanya, hata kwa gharama kubwa iliyomgharimu Yeye Mwenyewe. Wale ambao wamepotea hatimaye walifanya chaguzi ambazo ziliwaongoza kwenye mwisho huu mbaya. Wazo kwamba hukumu ya Mungu kwa waliopotea, hata kuangamizwa kwa waliopotea (_kinyume na mateso ya milele_), inaenda kinyume na tabia ya Mungu mwenye upendo ni makosa tu. Ni upendo wa Mungu, na upendo wa Mungu pekee, ambao unadai haki vile vile. 

`Je, Msalaba wenyewe unatufundisha nini kuhusu kile ambacho Mungu alikuwa tayari kufanya ili kuokoa kila mtu ambaye ataokolewa?`