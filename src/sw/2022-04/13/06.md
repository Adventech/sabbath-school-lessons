---
title:  Mauti ya Pili
date:  22/12/2022
---

Mungu anaongoza historia ya mwanadamu kuelekea kilele chake cha wakati wa mwisho. Mwishoni mwa milenia wafu wote waovu wanafufuliwa kutoka makaburini ili kupokea hukumu zao za adhabu ya mwisho (Ufu. 20:5, 11-15). Kisha, mchakato mzima wa kuhukumu utakapomalizika na hakuna kitu kingine kinachoweza kuongezwa kwenye hiyo hukumu, waovu watakubali haki ya Mungu. “Wakiwa na ukweli wote wa pambano kuu, ulimwengu wote, waaminifu na waasi, kwa nia moja wanatangaza: ‘Ni za haki, na za kweli, njia zako, Ee Mfalme wa watakatifu [KJV]’ ” Na shetani mwenyewe “hupiga magoti na kukiri haki ya hukumu yake.”_—Ellen G. White, The Great Controversy, pp. 670, 671._

`Soma Malaki 4:1; Ufunuo 20:14, 15; na Ufunuo 21:8. Je! “Ziwa la moto” na “mauti ya pili” kitakuwa na matokeo gani? `

Kuangamizwa kwa mwisho kwa Shetani na malaika zake na waovu wote kutausafisha ulimwengu kutokana na dhambi na matokeo yake. Na bado, hata kuangamizwa kwa mwisho kwa waovu ni tendo la upendo wa Mungu, si kwa watakatifu tu bali pia kwa waovu wenyewe. Ni heri kwao kufa kuliko kuishi katika uwepo wa Mungu ambaye ni “moto ulao” kwa dhambi (Ebr. 12:29). 

“Wao [waliopotea] wangetamani kukimbia kutoka mahali hapo patakatifu. Wangekubali kuangamizwa, ili waweze kufichwa kutoka usoni mwa Yeye aliyekufa ili kuwakomboa. Hatima ya waovu imeamuliwa kwa chaguzi zao wenyewe. Kutengwa kwao kutoka mbinguni ni kwa hiari yao wenyewe, na ni haki na rehema kwa upande wa Mungu.”_—Ellen G. White, The Great Controversy, p. 543._

Kwa hiyo, maangamizi ya mwisho ya dhambi na wenye dhambi kinyume na nadharia isiyo ya kibiblia ya mateso yao ya milele kuzimu—hutoa adhabu ya haki na sawia kwa chochote ambacho watu waovu wamefanya. Pia inathibitisha kwamba dhambi ilikuwa na mwanzo na itakuwa na mwisho. Kisha ulimwengu wote utarudi kwenye ukamilifu wake wa awali, kabla ya dhambi, uovu, na kutotii kutokea kwa siri na bila uhalali wowote.

Bwana asifiwe kwamba Yeye, kama “Mhukumu mwenye haki” (2 Tim. 4:8), atafanya uamuzi wa haki wa kuwapatia wenye haki kutokufa na waovu kuangamizwa milele. 

`Je! Kuna shida gani kwa wazo kuwa Mungu ataokoa kila mtu mwishoni? Kwa nini hilo ni wazo baya?`