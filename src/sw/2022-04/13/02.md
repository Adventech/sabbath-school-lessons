---
title:  Hukumu ya Mwisho
date:  18/12/2022
---

Kwa wengi, wazo la hukumu linamaanisha kushutumiwa au kulaumiwa. Na ijapokuwa hiyo ni sehemu ya mchakato, tunalazimika kutosahau kuwa wazo la hukumu lina sehemu chanya, katika hukumu hiyo pia kunahusisha kuthibitishwa kwa wenye haki. Kwa kweli, kitabu cha Danieli kinataja hukumu ya wakati wa mwisho “kwa ajili ya watakatifu wa Mungu” (Dan. 7:22). Hukumu ya Mungu inajumuisha yote mawili-kanuni inayopatikana katika kifungu hiki cha Agano la Kale: “Basi, usikie huko mbinguni, ukatende, ukawahukumu watumwa Wako; ukimpatiliza mtu mbaya, kwa kuleta njia yake juu ya kichwa chake, na kumpa mwenye haki haki yake, ukimjalia kwa kadiri ya haki yake” (1 Wafalme 8:32). 

`Soma Mathayo 25:31 — 46. Kristo alioneshaje dhana za kushutumiwa na uthibitishwaji katika hukumu ya mwisho? `

Wengine wanadai kuwa usemi “_hahukumiwi_” (Yn. 3:18) na “_wala haingii hukumuni_” (Yn. 5:24), inamaanisha kuwa wale walio katika Kristo hawahukumiwi kabisa. Lakini usemi huu humaanisha kuwa waumini hawashutumiwi katika hukumu. Kwa hivyo maandishi yanapaswa kueleweka kama kusema “_hatashutumiwa_” (Yn. 3:18) na “_wala haingii katika shutuma_” (Yn. 5:24), 

Kwa kifupi, hatima yetu inaamuliwa na maisha yetu ya sasa. Wale walio ndani ya Kristo wamehakikishiwa uthibitisho wao katika hukumu, na wale ambao hawamo ndani ya Kristo wanabaki chini ya hukumu ya lawama. Akiielezea hukumu (Mt. 25:31 — 46), Kristo hakutaja tu kuwapo kwa mbuzi (_waovu_) bali pia kwa kondoo (_wenye haki_). Na mtume Paulo alieleza waziwazi, “Kwa maana imetupasa sisi sote kudhihirishwa mbele ya kiti cha hukumu cha Kristo, ili kila mtu apokee ijara ya mambo aliyotenda kwa mwili, kadiri alivyotenda, kwamba ni mema au mabaya” (2 Kor. 5:10). 

Tunapoendelea kuitafakari hukumu, sharti tukumbuke kuwa tunaokolewa kwa neema (Isa. 55:1, Efe. 2:8 — 10), tunahesabiwa haki kwa imani (Mwa. 15:6, Rum. 5:1), na kuhukumiwa kwa matendo (Mhu. 12:14, Mt. 25:31 — 46, Ufu. 20:11 — 13). Msingi wa mchakato wa hukumu ni sheria ya Mungu ya maadili kama ilivyofupishwa katika Amri Kumi (Mhu. 12:13, 14; Yak. 1:25, 2:8 — 17). Matendo yetu ni ushahidi wa nje wa ukweli wa uzoefu wetu wa kuokoa na, kwa hiyo, vipengele vinavyopaswa kutathminiwa wakati wa hukumu. 

Kumbuka: hakuna agizo la kidikteta kutoka kwa Mungu kuwachagua wengine kuokolewa na wengine kupotea. Kila mmoja anawajibika kimaadili kwa hatima yake. 

Hatimaye, wakati wa hukumu si wakati ambapo Mungu anaamua kutukubali au kutukataa, bali ni wakati ambapo Mungu anakamilisha uchaguzi wetu ikiwa tumemkubali au la—chaguo linalodhihirishwa na matendo yetu.