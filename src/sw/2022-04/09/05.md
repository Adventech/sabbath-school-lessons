---
title:  Kuzihubiri Roho Zilizo Kifungoni
date:  23/11/2022
---

`Soma 1 Petro 3:13 — 20. Je! Ni kwa jinsi gani Kristo alizihubiri “roho gerezani ... Katika siku za Nuhu”? (Angalia Mwa. 4:10) `

Wafafanuzi wanaoamini kutokufa kwa asili kwa roho kwa kawaida huonyesha kwamba Kristo alihubiri “kwa roho waliokaa kifungoni” (1 Pet. 3:19), alipokuwa angali amepumzika kaburini. Kwa hao, roho Yake isiyokuwa na mwili ilienda kuzimu na kuhubiria roho zilizotengwa na mwili kabla ya gharika. 

Hata hivyo, dhana hii potofu haikubaliki kibiblia kwa sababu hakuna nafasi ya pili ya wokovu kwa wafu (Ebr. 9:27, 28). Kwa hiyo, kwa nini Yesu awahubirie wale ambao hawakuwa na nafasi tena ya wokovu? 

Wakati huo huo, na muhimu zaidi, nadharia hii inapingana na fundisho la Biblia kuwa wafu wanabaki bila kuwa na fahamu kaburini hadi wakati wa ufufuo wa mwisho (Ayu. 14:10 — 12; Zab. 146:4; Mhu. 9:5, 10; 1 Kor. 15:16—18; 1 The. 4:13 — 15). 

Pia, kama fungu hili lingekuwa kweli linasema kuwa Yesu, wakati akiwa kaburini kimwili, alishuka kuzimu na kuhubiri kwa waovu wa zamani, kwa nini wao tu wausikie ujumbe Wake? Je! Hakukuwa na watu wengine waliopotea wakiunguzwa na moto kuzimu pamoja nao? Je! Ni kwa nini wafu wa kabla ya gharika tu wamsikie Akihubiri? 

Lakini pia haileti maana kupendekeza kuwa Kristo aliwahubiri malaika waliokosa kuwa watiifu wakati wa Nuhu. Ingawa “roho zilizo kifungoni” zinaelezewa kuwa hazikutii “hapo zamani’’ (1 Pet. 3:19, 20), Biblia inazungumza kuhusu malaika waovu kuwa bado ni waasi leo (Efe. 6:12, 1 Pet. 5:8). Zaidi ya hayo, malaika walioanguka “Wamewekwa katika vifungo vya milele chini ya giza kwa hukumu ya Siku ile kuu” (Yuda 6), bila ya kuwa na nafasi ya wokovu. 

Tunapaswa kutambua kwamba katika 1 Petro 3 “roho zilizokaa kifungoni” za fungu la 19 zinatambulishwa katika fungu la 20 kuwa “zisizotii” hapo zamani Katika “‘siku za Nuhu.” Neno roho (_la Kiyunani pneuma_) limetumika katika kifungu hiki, na mahali pengine katika Agano Jipya (1 Kor. 16:18, Gal. 6:18), likihusisha watu walio hai ambao wanaweza kusikia na kukubali mwaliko wa wokovu. Usemi “kifungoni” kwa hakika haumaanishi gereza halisi, bali kifungo cha dhambi ambapo asili ya mwanadamu ambayo haijaongoka inapatikana (Rum. 6:1—23, Rum. 7:7—25). 

Mahubiri ya Kristo kwa watu wa kabla ya gharika wasiotubu yalitimizwa kupitia kwa Nuhu ambaye aliagizwa na Mungu (Ebr. 11:7) na akawa “mhubiri wa haki” kwa watu wa wakati wake (2 Pet. 2:5). Mafungu ya Petro yaliandikwa katika muktadha wa maana ya kuwa mwaminifu; sio maelezo juu ya hali ya wafu. 

