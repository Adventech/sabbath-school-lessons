---
title:  “ ‘Leo .... Pamoja nami Katika Paradiso’ ”
date:  21/11/2022
---

Moja ya vifungu vya Biblia ambavyo vinatumiwa sana ili kujaribu kuthibitisha kutokufa kwa roho ni Luka 23:43—“Akamwambia, ‘Amin, nakuambia, leo hivi utakuwa pamoja nami peponi.’ ” Takribani matoleo yote ya Biblia (_isipokuwa machache tu_) hufasiri kifungu hiki kwa njia sawa, kutoa wazo kwamba siku ile ile Kristo alipokufa, Kristo na mwizi wangekuwa pamoja katika Paradiso. Hilo halipaswi kutushangaza kwa sababu tafsiri hizo zimefanywa na wasomi wa Biblia wanaoamini fundisho la kutokufa kwa asili kwa roho. Lakini je, hii ndiyo tafsiri bora zaidi ya maandishi? 

`Linganisha Luka 23:43 na Yohana 20:17 na Yohana 14:1—3. Je, ni jinsi gani ahadi kwa mwizi aliyetubu msalabani inapaswa kueleweka katika mwanga wa maneno ya Yesu kwa Maria Magdalena na ahadi yake kwa wanafunzi Wake? `

Dhana ya kwamba Kristo na yule mwizi walikwenda siku iyo hiyo Paradiso (_au mbinguni_) inapingana na maneno ya Yesu kwa Mariam Magdalena baada ya kufufuka Kwake, ambayo yanathibitisha kwamba alikuwa bado hajaenda kwa Baba Yake mbinguni (Yohana 20:17). Kosa hili, kuwa Yesu pamoja na mwizi aliyetubu walienda mbinguni siku ile, linapinga pia ahadi ya Yesu kwa wanafunzi Wake kuwa watachukuliwa kwenda mbinguni tu katika Ujio Wake wa Mara ya Pili (Yn. 14:1 — 3). 

Suala katika Luka 23:43 ni kama kielezi “leo” (_Kigiriki sémeron_) kinapaswa kuunganishwa na kitenzi kinachoifuata (“kuwa’’) au na kitenzi kinachoitangulia (“kusema’’). Wilson Paroschi anatambua kwamba “kutoka kwenye mtazamo wa kisarufi” haiwezekani kuamua mbadala sahihi. “Luka, hata hivyo, ana mwelekeo dhahiri wa kutumia kielezi hiki na kitenzi kilichotangulia. Hii hutokea katika matukio 14 kati ya 20 ya sémeron katika Luka na Matendo._—Wilson Paroschi, “The Significance of a Comma: An Analysis of Luke 23:43,” in Ministry, June 2013, p. 7._

Kwa hivyo, usomaji wa kawaida zaidi wa Luka 23:43 ungekuwa “Amin nakuambia leo hivi, utakuwa pamoja nami Peponi.” Katika hoja hii, usemi wa nahau “Nakuambia leo hivi’’ unasisitiza umuhimu na uzito wa kauli “utakuwa pamoja nami Peponi.” Kwa ufupi, Yesu alikuwa akimwahidi, papo hapo, kwamba angeokolewa. 

`Soma kisa cha mwizi aliyetubu (Luka 23:39 — 43), ambaye, licha ya dhambi yake, licha ya ukweli kwamba hakuwa na chochote cha kumtolea Mungu, aliahidiwa uzima wa milele na Kristo. Je, kisa hiki kinadhihirishaje ukweli mkuu wa kuokolewa kwa imani pekee? Ni kwa njia zipi tunafanana na mwizi huyo? Tunatofautiana kwa njia zipi? `