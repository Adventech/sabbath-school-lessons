---
title:  Tajiri na Lazaro
date:  20/11/2022
---

`Soma Luka 16:19 — 31. Kwa nini kisa hiki si maelezo halisi ya maisha ya baada ya kifo? `

Wasomi wengine wanapendekeza kwamba Luka 16:19-31 inapaswa kufasiriwa kiuhalisia, yaani, kuelezea hali ya wafu. Lakini mtazamo huu utatufikisha kwenye mahitimisho kadhaa yasiyo ya kibiblia na yatapingana na vifungu vingi ambavyo tayari tumeshaviangalia. 

Kwanza, tutapaswa kukubali kuwa mbinguni na kuzimu ni karibu kiasi cha kuweza kuruhusu mazungumzo kati ya wakaadhi wa maeneo yote (Luka 16:23 — 31). Tunapaswa pia kudhani kwamba, katika maisha ya baada ya kifo, wakati mwili umelala kaburini, kunabakia aina ya fahamu ya nafsi ya kiroho yenye “macho,” “kidole,” “ulimi,” na ambayo hata inaweza kuhisi kiu (Luka 16:23, 24). 

Ikiwa kifungu hiki kingekuwa maelezo ya hali ya mwanadamu katika kifo, basi mbingu bila shaka isingekuwa mahali pa furaha na raha kwa sababu waliookolewa wangeweza kufuatilia kwa karibu mateso yasiyoisha ya wapendwa wao waliopotea, na hata kuzungumza nao (Luka 16:23 - 31). Mama angewezaje kuwa na furaha mbinguni huku akitazama mateso yasiyokoma ya mtoto wake mpendwa katika moto wa kuzimu? Katika muktadha kama huo, isingewezekana kwa ahadi ya Mungu ya kutokuwa na huzuni tena, kilio, na maumivu kutimizwa (Ufu. 21:4). 

Kwa sababu ya kutopatana huko, wasomi wengi wa kisasa wa Biblia wanachukulia hadithi ya tajiri na Lazaro kama mfano ambao sio kila kitu kinaweza kufasiriwa kiuhalisi. George E. Ladd, ingawa hakuwa Mwadventista wa Sabato, hakika anasikika kama mmojawapo hapa anaposema kwamba huenda hadithi hii ilikuwa “mfano ambao ulitumia mawazo ya Kiyahudi ya sasa na haukukusudiwa kufundisha chochote kuhusu hali ya wafu.”_—G. E. L[add], “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388. _

Mfano wa tajiri na Lazaro unaonyesha tofauti kubwa kati ya “tajiri” aliyevalia vizuri na “ ‘mwombaji mmoja jina lake Lazaro, mwenye vidonda vingi’ ” (Luka 16:19, 20). Simulizi hii inafundisha kwamba _(1)_ hadhi na utambuzi wa kijamii katika wakati uliopo si vigezo vya thawabu ya wakati ujao, na _(2)_ hatima ya milele ya kila mtu inaamuliwa katika maisha haya na haiwezi kubadilishwa katika maisha ya baada ya kifo (Luka 16:25, 26). 

`“Akamwambia, ‘Wasipowasikia Musa na manabii, hawatashawishiwa hata mtu akifufuka katika wafu’ ” (Luka 16:31). Ni ujumbe gani kutoka kwa maneno ya Yesu yenye nguvu tunapaswa kujichukulia wenyewe kuhusu mamlaka ya Biblia na jinsi tunavyoitikia? `