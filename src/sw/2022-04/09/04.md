---
title:  Kuondoka na Kuwa Pamoja na Kristo
date:  22/11/2022
---

`Soma Wafilipi 1:21 —24 and 1 Wathesalonike 4:13 — 18. Je! Ni lini Paulo anatarajia kukaa “na Kristo” (Flp. 1:23) na “Pamoja na Bwana” (1 The. 4:17)? `

Paulo alisukumwa na shauku ya kuishi “katika Kristo” sasa (2 Kor. 5:17) na “pamoja na Kristo” baada ya kuja Kwake mara ya pili (angalia 1 Thes. 4:17). Kwa mtume, hata kifo hakingeweza kuvunja uhakika wa kuwa mali ya Mwokozi na Bwana wake. Kama alivyosema katika waraka kwa Warumi, “wala mauti wala uzima” havitaweza “kututenga na upendo wa Mungu ulio katika Kristo Yesu Bwana wetu” (Rum. 8:38, 39). “Kwa maana kama tukiishi, twaishi kwa Bwana, au kama tukifa, tu mali ya Bwana” (Rum. 14:8). 

Akiwa na uhakika huu akilini, Paulo alizungumza juu ya waumini ambao tayari walikuwa wamekufa kama “hao waliolala katika Yesu” (1 The. 4:14) na ambao watafufuliwa katika kuja kwa Kristo mara ya pili ili kupokea uzima wa milele (1 Kor. 15:16—18, 1 The. 4:13-18). 

Paulo aliposema “ninatamani kwenda zangu nikae na Kristo” (Flp. 1:23), je, alimaanisha kuwa baada ya kifo roho yake ingepaa kwenda kukaa na Kristo akiwa na fahamu? La hasha. Katika fungu hili, “Paulo anatamka hamu yake ya kuacha maisha haya ya sasa yenye matatizo na kuwa pamoja na Kristo, bila kutaja urefu wowote wa wakati ambao unaweza kutokea kati ya matukio hayo mawili. Mstari huu haufundishi kwamba Paulo alitarajia kwenda mbinguni wakati wa kifo. Alikuwa anajua wazi kuwa asingepokea thawabu yake mpaka Ujio wa mara ya Pili (2 Tim. 4:8). 

Kwa ufupi, Paulo “anasema kuwa kitu atakachokijua baada ya kuondoka (kufa) kitakuwa ni Kristo akija katika mawingu ya mbinguni kuwafufua wafu, wakati atakapo ‘Kuwa pamoja na Bwana’ (1 The. 4:17). Ikumbukwe pia kwamba nyakati fulani waandishi wa Biblia huhusisha matukio mawili pamoja ambayo yanaweza kutenganishwa na kipindi kirefu cha wakati. _—Andrews Study Bible, p. 1555._

Lakini kwa nini Paulo angependelea kufa kuliko kuishi? Kwa sababu ndipo hatimaye angeweza kupumzika kutokana na taabu zake zote, bila kuhitaji tena kuteseka katika mwili wake (1 Kor. 9:27). Na angefanya hivyo kwa uhakika kabisa kwamba angepokea “_taji ya haki_” kwenye Ujio wa Pili (2 Tim. 4:6-8). Ingawa Paulo hakutaka kufa, alijua ni nini kingefuata atakapokufa. 

`Hasa katika nyakati ngumu, je, ni nani ambaye hajafikiria jinsi ambavyo ingekuwa vizuri kufunga macho yako katika kifo na, jambo unalojua linafuata ni, “kuwa pamoja na Kristo”? Je! Wazo hili linatusaidiaje kuelewa kile Paulo alichokuwa akisema katika Wafilipi? `