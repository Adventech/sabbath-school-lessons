---
title:  Roho Zilizo Chini ya Madhabahu
date:  24/11/2022
---

`Soma Ufunuo 6:9 — 11. Je! Roho za waliochinjwa kwa ajili ya neno la Mungu zinawezaje kulia “chini ya madhabahu”?`

Ufunguzi wa muhuri wa tano wa Ufunuo unaonesha tukio lisilo la kawaida. Roho za wafia imani zilionekana kwa njia ya sitiari “chini ya madhabahu” zikimlilia Mungu kwa ajili ya kulipiza kisasi (Ufu. 6:9-11), Wafafanuzi wengine wana mwelekeo wa kutambua “madhabahu” hii kama madhabahu ya uvumba iliyotajwa katika muhuri wa saba (Ufu. 8:1-4), Lakini kutajwa kwa “damu” (badala ya “uvumba”) katika Ufunuo 6:9-11 hutuongoza kuona hapa dokezo la madhabahu ya sadaka ya kuteketezwa, ambapo damu ya dhabihu ilimwagwa (Law. 4:18, 30, 34). 

Kama vile damu ya dhabihu hizo ilivyokuwa ikinyunyizwa kuzunguka madhabahu, vivyo hivyo damu ya wafia imani ilimwagwa kwa njia ya mfano kwenye madhabahu ya Mungu, wakati kwa kubaki kuwa waaminifu kwa neno la Mungu na ushuhuda wa Yesu (Ufu. 6:9, angalia pia Ufu. 12:17, Ufu. 14:12), walipoteza maisha yao. 

“Roho” zilizo chini ya madhabahu pia ni za kimfano. Kwa kuzichukulia kuwa halisi, mtu angelazimika kuhitimisha kwamba wafia-imani hawana furaha kamili mbinguni, kwa kuwa bado wanalilia kulipiza kisasi. Hii haionekani kama wanafurahia thawabu ya wokovu. Shauku ya kulipiza kisasi inaweza kufanya maisha yako kuwa ya huzuni. Lakini pia kifo chako. 

Pia, ni muhimu kukumbuka kuwa Yohana hakupewa maono ya mbinguni kama ilivyo kiuhalisia. “Hakuna farasi weupe, wekundu, weusi, au kijivu huko pamoja na wapanda farasi wakivita. Yesu haonekani hapo kwa namna ya mwana-kondoo mwenye jeraha la kisu linalovuja damu. Wanyama hao wanne hawawakilishi viumbe halisi wenye mabawa wa sifa za wanyama zilizotajwa.... Vivyo hivyo, hakuna ‘roho’ zinazolala chini ya madhabahu mbinguni. Tukio zima lilikuwa ni kiwakilishi cha picha na kiishara._—The SDA Bible Commentary, vol. 7, p. 778._

George E. Ladd, siyo Mwadventista, aliandika, (_kwa mara nyingine tena anazungumza kama Mwadventista_): Katika hali ya sasa [Ufu. 6:9-11] madhabahu kwa wazi ni madhabahu ya kutolea kafara ambapo damu ya dhabihu ilimwagwa. Ukweli kwamba Yohana aliona roho za wafia imani chini ya madhabahu hauna uhusiano wowote na hali ya wafu au hali yao katika hali ya kati; ni njia iliyo wazi ya kuonesha tu ukweli kwamba walikuwa wameuawa kwa ajili ya jina la Mungu wao.”_—A Commentary on the Revelation of John (Grand Rapids, MI: Eerdmans, 1972), p. 103._

`Ni nani (hasa wa wale ambao wamekuwa wahanga wa udhalimu) hawajalilia haki, ambayo bado haijafika? Kwa nini ni lazima, kwa imani, tuamini kwamba hatimaye haki inayokosekana katika ulimwengu huu itakuja? Unaweza kupata faraja gani kutokana na ahadi hiyo nzuri ajabu? `