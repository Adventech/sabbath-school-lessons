---
title:  Mbingu Mpya na Nchi Mpya
date:   25/12/2022
---

Kwa baadhi ya wafuasi wa falsafa ya Kigiriki, wazo la kwamba kitu fulani kuwa na umbile humaanisha kuwa ni kibaya. Ndio maana kwao ni jambo lisiloingia akilini kufikiria juu ya mbingu halisi na watu halisi katika siku zijazo. Katika kufikiria huku, ili mbingu iwepo na iwe njema, ni lazima iwe ni hali ya kiroho tu, isiyo na mawaa yanayopatikana katika ulimwengu huu wa sasa. Kama kitu ni yakinifu, wanadai, hakiwezi kuwa cha kiroho; na ikiwa kitu hicho na cha kiroho, hakiwezi kuwa kita yakinifu. Kinyume chake, Biblia inazungumza kuhusu mbingu kwa maneno halisi lakini bila mipaka iliyowekwa na uwepo wa dhambi.

`Soma Isaya 65:17-25; Isaya 66:22, 23; 2 Petro 3:13; na Ufunuo 21:1-5. Je! Ujumbe mkuu wa vifungu hivi ni upi?`

Kitabu cha Isaya kinatoa vidokezo vya kuvutia vya jinsi ambavyo dunia ingekuwa kama Israeli kama taifa wangebaki kuwa waaminifu kwa agano lao na Mungu (Isa. 65:17-25; Isa. 66:22, 23; linganisha na Kumbukumbu la Torati 28). Mazingira yote pamoja na maonesho yake mbalimbali ya maisha yangekua zaidi na zaidi kuelekea mpango wa asili was Mungu, yaani, kabla ya kuingia kwa dhambi.

Hata hivyo, mpango huo haukutimia kama ilivyotarajiwa. Kisha mpango mpya ulianzishwa, lakini sasa na kanisa, linaloundwa na Wayahudi na Wayunani kutoka mataifa yote (Mt. 28:18-20, 1 Pet. 2:9). Kwa hiyo, unabii wa Isaya unapaswa kusomwa tena kutoka katika mtazamo wa kanisa (2 Pet. 3:13, Ufu. 21:1-5).

“Katika Biblia urithi wa walio-okolewa unaitwa ‘nchi.’ Wacbrania 11:14-16. Huko Mchungaji wa mbinguni anaongoza kundi Lake katika vijito vya maji ya uzima. Mti wa uzima hutoa matunda yake kila mwezi, na majani ya mti huo ni kwa ajili ya kuwaponya mataifa. Kuna vijito vinavyotiririka kila wakati, safi kama bilauri, na kando yake miti inayotikiswa hutoa vivuli vyake kwenye njia zilizoandaliwa kwa ajili ya waliokombolewa na Bwana. Huko tambarare zilizoenea hutanuka na kuwa vilima vya uzuri, na milima ya Mungu huinua vilele vyake vilivyoinuka. Katika tambarare hizo tulivu, kando ya vijito hivyo vilivyo hai, watu wa Mungu, wasafiri wa muda mrefu na wapitaji, watapata makao.”–Ellen G. White, _The Great Controversy_, p. 675.

`Waandishi wengi wa kiulimwengu, bila kuwa na tumaini la umilele kama linavyooneshwa katika Maandiko, wamelalamikia kutokuwa na maana kwa kuwako kwa mwanadamu. Ingawa wamekosea kuhusu wakati ujao, kwa nini ni vigumu kubishana na wazo lao kuhusu kutokuwa na maana kwa maisha bila tumaini la wakati sjao? Leta jibu lako darasani siku ya Sabato.`