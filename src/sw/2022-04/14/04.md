---
title:  Katika Kuwepo kwa Mungu
date:   27/12/2022
---

Biblia inasema kuwa Mungu “Anakaa katika nuru isiyoweza kukaribiwa” (1 Tim. 6:16), na kuwa “hakuna mtu aliyemwona Mungu wakati wowote” (Yn. 1:18, 1 Yn. 4:12). Je, inamaanisha kwamba watakatifu walio mbinguni hawatawahi kumwona Mungu Baba? Hapan kabisa. Ni dhahiri kabisa kwamba kutomwona Mungu kunarejelea wanadamu baada ya Anguko, kwa sababu kuna dalili kadhaa katika Maandiko kwamba watakatifu watamwona kweli mbinguni.

`Soma Mathayo 5:8; 1 Yohana 3:2, 3; na Ufunuo 22:3, 4. Je, vifungu hivi vinatuambia nini kuhusu fursa kuu ya kumwona Mungu?`

Mtume Yohana huyo huyo aliyesema kuwa “hakuna mtu aliyemwona Mungu wakati wowote” (Yn. 1:18, 1 Yn. 4:12), anasema pia kuwa “tutamwona kama Alivyo” (1 Yn. 3:2, 3) na “watamwona uso Wake” (Ufu. 22:3, 4). Inaweza kujadiliwa kuwa huenda vifungu hivi vinamtaja Mungu Baba au Kristo. Lakini mashaka yote yametoweshwa katika nuru ya kauli ya Kristo mwenyewe, “Heri wenye moyo safi; Maana hao watamwona Mungu” (Mt. 5:8). Itakuwa fursa ya kupendeza jinsi gani kwa waliokombolewa kumwabudu Mungu hekaluni Mwake! Lakini fursa kuu kuliko zote itakuwa ni kumwona uso Wake.

“Watu wa Mungu wanayo haki ya kuwa na ushirika wa wazi na Baba na Mwana. ‘Maana wakati sasa tunaona kwa kioo kwa jinsi ya fumbo.’ 1 Wakorintho 13:12. Tunaona sura ya Mungu ikiakisiwa, kama katika kioo, katika kazi za asili na katika kushughulika Kwake na wanadamu; lakini hapo tutamwona uso kwa uso, bila pazia lenye giza kati kututenganisha. Tutasimama mbele Zake na kuutazama utukufu wa uso Wake.”–Ellen G. White, _The Great Controversy_, pp. 676, 677.

Angalia katika baadhi ya aya za leo uhusiano kati ya usafi na kumwona Mungu. Wenye “Moyo safi” watamwona Mungu; yeye atakayemwona Mungu “hujitakasa, kama Yeye Alivyo mtakatifu” (1 Yn. 3:3). Kile mafungu haya yanachofunua ni kuwa Mungu lazima afanye kazi ndani yetu sasa ili kusaidia kutuandaa kwa ajili ya mbinguni.

Ingawa, hatimaye, haki yetu ya kwenda mbinguni imehakikishwa kupitia kifo cha Yesu, tutapitia mchakato wa utakaso hapa na sasa ambao utasaidia kutuandaa kwa ajili ya makao yetu ya milele. Na muhimu katika mchakato wa utakaso ni utii kwa Neno Lake.

`Soma 1 Petro 1:22. Je, kifungu hiki kinatufunuliaje uhusiano kati ya utii na utakaso? Je, utii unaotutakasa ni nini? Ni kwa jinsi gani, hasa, Petro anasema utii wetu utadhihirishwa?`