---
title:  Hakuna Kifo na Machozi Tena
date:   28/12/2022
---

Nadharia ya nafsi isiyoweza kufa, inayoteseka milele katika moto wa mateso, inapingana na fundisho la Biblia kwamba katika mbingu mpya na nchi mpya “mauti haitakuwapo tena, wala maombolezo, wala kilio” (Ufu. 21:4). Ikiwa nadharia ya moto wa kuzimu wa milele ingekuwa kweli, basi “mauti ya pili” haingeondoa dhambi na watenda-dhambi kutoka ulimwenguni bali kuwafungia tu katika jehanamu ya milele ya huzumi na kilio. Na zaidi: katika suala hili ulimwengu haungeweza kurejeshwa kikamilifu kamwe kwa ukamilifu wake wa asili. Lakini Bwana asifiwe kwamba Biblia inatoa picha tofauti kabisa!

`Soma Isaya 25:8, Ufunuo 7:17, na Ufunuo 21:4. Je, vifungu hivi vinaweza kutuletea faraja na tumaini gani katikati ya majaribu na mateso ya ulimwengu huu wa sasa?`

Maisha yanaweza kuwa magumu sana, yasiyo ya haki, na ya ukatili. Baadhi ya watu, wapendwa wetu sana, wamechukuliwa kikatili na mauti. Au watu wengine huja kwa hila katika maisha yetu, hupora hisia zetu, tu kisha kuondoka kana kwamba hakuna kilichowahi kutokea. Inachukiza sana kusalitiwa na mtu tuliyempenda na kumwamini.

Kuna wakati ambapo, kwa moyo uliovunjika, tunaweza hata kujiuliza kama kuna haja ya kuendelea kuishi. Hata hivyo, bila kujali huzuni zetu, sikuzote Mungu Anatamani kuyafutilia mbali machozi mengi iwezekanavyo kutoka kwenye mashavu yetu. Lakini baadhi ya machozi yetu mazito zaidi yataendelea kutiririka hadi siku ile tukufu ambapo kifo, huzuni, na kilio vitakoma (Ufu. 21:1-5).

Tunaweza kuamini kwamba katika hukumu ya mwisho Mungu atamtendea kila mwanadamu kwa haki na upendo. Wapendwa wetu wote waliokufa katika Kristo watafufuliwa kutoka kwa wafu ili wawe pamoja nasi milele. Wale wasiostahili uzima wa milele hatimaye watakoma, bila kuishi katika mbingu “zisizopendeza” au katika moto wa mateso wa milele. Faraja yetu kuu zaidi inatokana na njia ya haki ambayo Mungu humtendea kila mtu. Wakati ambapo kifo kitakoma kuwapo, waliokombolewa watapiga kelele kwa furaha, “Ku wapi, Ewe mauti, kushinda kwako? U wapi, Ewe mauti, uchungu wako?” (1 Kor. 15:54, 55).

Bwana aliahidi kuwa Ataumba mbingu mpya na nchi mpya, na “Mambo ya kwanza hayatakumbukwa, wala hayataingia moyoni” (Isa. 65:17). Hii haimaanishi kwamba mbinguni kutakuwa mahali pa usahaulifu, lakini badala yake kwamba wakati uliopita hautaathiri furaha ya kudumu ya mbinguni.

`Ni nani ambaye hajahisi uharibifu usio wa haki wa kuwepo kwa wanadamu hapa? Hasa katika nyakati hizo mbaya, tunawezaje kujifunza kutumaini, na kwa kadiri tuwezavyo, kuushangilia wema na upendo wa Mungu?`