---
title:  Hao Walalao Katika Mavumbi
date:  20/10/2022
---

Kama tutakavyoona, Agano Jipya linazungumza sana kuhusu ufufuo wa wafu; na, kama tulivyokwisha kuona, wazo la ufufuo wa wafu linaonekana katika Agano la Kale pia. Watu hawa wa nyakati za Agano la Kale, walikuwa na tumaini la ufufuo wa mwisho kama tulilo nalo, Martha, aliyeishi wakati wa Yesu, alikuwa na tumaini hili tayari (Yoh. 11:24). Hapana shaka, hata wakati huo, Wayahudi walikuwa na ujuzi fulani wa ufufuo katika siku za mwisho, hata kama si wote waliouamini. (Angalia Matendo 23:8.) 

`Soma Danieli 12. Je! Ni tumaini gani la ufufuo linapatikana hapa, katika maandishi ya nabii huyu mkuu?`

Danieli 12:1 inamuelezea Mikaeli, “Jemedari Mkuu” ambaye utambulisho wake unahojiwa sana. Kwa sababu kila moja ya maono makuu katika kitabu cha Danieli yanafikia kilele chake kwa udhihirisho wa Kristo na ufalme Wake, vivyo ndivyo inavyopaswa kuwa kuhusiana na kifungu hiki maalum. Katika kitabu cha Danieli tunapata vidokezo vile vile kwa Mungu Mwenyezi kuwa “Mkuu wa jeshi” (Dan. 8:11), “Mkuu wa wakuu” (Dan. 8:25), “Masihi Aliye Mkuu” (Dan. 9:25), na mwishowe kama “Mikaeli Jemedari Mkuu” (Dan. 12:1). Kwa hiyo, tunapaswa kumtambua Mikaeli kama Yesu Kristo. 

Vifungu vya Agano la Kale vilivyozingatiwa hadi sasa (Ayu. 19:25—27, Zab. 49:15, Zab. 71:20, Isa. 26:19) vyote vinazungumza juu ya ufufuo wa watu wenye haki. Lakini Danieli 12 inazungumza juu ya ufufuo wa wote wenye haki na waovu. Wakati Mikaeli atakaposimama, “wengi wa hao walalao katika mavumbi ya nchi wataamka, wengine wapate uzima wa milele, wengine aibu na kudharauliwa milele” (Dan. 12:2). 

Wengi wanauangalia mstari huu kuwa unazungumza juu ya ufufuo maalum wa watu fulani, waaminifu na wasio waaminifu, wakati wa kurudi kwa Kristo. 

“Makaburi yamefunguliwa, ‘na wengi wa wale walalao katika mavumbi ya nchi ... wataamka, wengine wapate uzima wa milele, wengine aibu na kudharauliwa milele.’ Danieli 12:2. Wote ambao wamekufa wakiuamini ujumbe wa malaika watatu wanatoka kaburini wakiwa wametukuzwa, ili kusikia agano la Mungu la amani pamoja na wale ambao wameishika sheria Yake. ‘Na hao waliomchoma’ (Ufunuo 1:7), wale waliodhihaki na kukejeli mateso ya Kristo ya kufa, na wapinzani wa jeuri zaidi wa ukweli Wake na watu Wake, wanainuliwa ili kumtazama Yeye katika utukufu Wake na kuona heshima ikiwekwa kwa waaminifu na watiifu.” _—Ellen G. White, The Great Controversy, p. 637._