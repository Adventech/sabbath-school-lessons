---
title:  Kutoka Kwenye Nguvu ya Kaburi
date:  17/10/2022
---

`Soma Zaburi 49. Ni nini kilimsababisha Mtunga-Zaburi kuwa na uhakika sana wa ufufuo wake wa mwisho (Zab. 49:15) tofauti na wale walioangamia bila uhakika huo (Zab. 49:6 — 14)?`

Zaburi 49 inazungumza kuhusu imani potofu ya wapumbavu “wanaozitumainia mali zao, na kujisifia wingi wa utajiri wao” (Zab. 49:6), ambao “walitaja mashamba yao kwa majina yao wenyewe” (Zab. 49:11), na ambao wanaishi tu ili kujibariki wenyewe (Zab. 49:18). Wanafanya kama vile nyumba zao na sifa zao wenyewe zitadumu milele (Zab. 49:11, 17). 

Lakini wapumbavu wanasahau kuwa heshima yao haidumu na kuwa wanaangamia kama vile tu wanyama (Zab. 49:12). “Kama kondoo wamewekwa kwenda kuzimu; na mauti itawachunga; ... umbo lao litachakaa, kao lao ni kuzimu” (Zab. 49:14). 

Kama ilivyoelezwa na Ayubu karne nyingi kabla, “Mimi nilitoka tumboni mwa mama yangu nili uchi, nami nitarudi tena huko uchi vilevile” (Ayu. 1:21; 1 Tim. 6:7). Mtunga-zaburi anaonesha kuwa mpumbavu na mwenye hekima wote hufa, wakiwaachia “wengine mali zao” (Zab. 49:10). 

Lakini kuna tofauti kubwa baina yao. Kwa upande mmoja yuko mpumbavu anayeangamia ingawa anajaribu kutafuta uhakikisho katika mali na mafanikio yake ya muda mfupi. Kinyume chake, mwenye hekima huona, zaidi ya hadithi za kibinadamu na kifungo cha kaburi, thawabu tukufu ambayo Mungu amemwekea (1 Pet. 1:4). Akiwa na maoni hayo akilini, mtunga-zaburi angeweza kusema kwa uhakika, “Bali Mungu atanikomboa nafsi yangu, Atanitoa mkononi mwa kuzimu, maana atanikaribisha” (Zab. 49:15). 

Kwa kupatana na tumaini la Agano la Kale, usemi huu haudokezi kwamba wakati wa kifo chake nafsi ya Mtunga-Zaburi ingepaa mara moja hadi mbinguni. Mtunga-zaburi anasema tu kwamba hatabaki kaburini milele. Wakati ungefika ambapo Mungu angemkomboa kutoka kwa kifo na kumpeleka kwenye nyua za mbinguni. 

Kwa mara nyingine tena, uhakika wa ufufuo wa wakati ujao umeoneshwa, ukileta tumaini, uhakikisho, na maana kwa maisha haya ya sasa. Kwa hiyo, wenye hekima watapata thawabu tukufu zaidi na ya milele kuliko ambayo wapumbavu wangeweza kujikusanyia wakati wa maisha haya mafupi. 

`Je, ni njia zipi ambazo umeweza kuona upumbavu wa wale wanaotegemea mali na mafanikio yao wenyewe? Je, kukaza macho yako msalabani kunawezaje kukulinda kutokana na kutumbukia Katika kosa lile lile?`