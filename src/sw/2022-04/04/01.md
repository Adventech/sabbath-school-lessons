---
title:  Tumaini la Agano la Kale
date:  15/10/2022
---

### Somo la Juma Hili
Ayu. 19:25 — 27; 1 Tim. 6:16; Zab. 49; Zab 71; Isa. 26:14, 19; Danieli 12. 

> <p>Fungu la Kukariri</p>
> “Kwa imani Ibrahimu alipojaribiwa, akamtoa Isaka awe dhabihu; na yeye aliyezipokea hizo ahadi alikuwa akimtoa mwanawe, mzaliwa pekee.... Akihesabu ya kuwa Mungu aweza kumfufua hata kutoka kuzimu; akampata tena toka huko kwa mfano” (Waebrania 11:17, 19). 

Tumaini la Agano la Kale limejengwa, sio kwenye mawazo ya Kigiriki kuhusu kutokufa kwa asili kwa roho, bali kwenye fundisho la kibiblia la ufufuo wa mwisho wa wafu. 

Lakini inawezekanaje mwili wa mwanadamu ambao haupo tena, uliochomwa kwenye majivu au kuharibiwa kwa njia nyinginezo, uweze kuhuishwa tena? Je, inawezekanaje mtu ambaye amekufa, labda kwa karne nyingi au hata milenia, aweze kurejesha utambulisho wake? 

Maswali haya yanatuelekeza kutafakari juu ya fumbo la maisha. Tuko hai na tunafurahia maisha ambayo Mungu hutukirimia kila siku. Hata bila ya kuanza kuelewa mwujiza wa asili ya maisha, tunajua kuwa hapo mwanzo Mungu alileta uhai kutoka kwa visivyo hai kupitia uweza wa Neno Lake (Mwa. 1. Zab. 33:6, 9). Kwa hiyo, ikiwa Mungu aliweza kuumba uhai duniani mara ya kwanza bila kitu chochote (_Kilatini ex nihilo_), kwa nini tutilie shaka uweza Wake wa kuumba upya uhai wa mwanadamu na kurudisha utambulisho wao wa awali? 

Juma hili tutatafakari jinsi wazo la ufufuo wa mwisho lilivyotangazwa katika nyakati za Agano la Kale, kwa kusudi maalum katika kauli za Ayubu, baadhi ya watunga-zaburi, na manabii Isaya na Danieli. 

_Jifunze somo la juma hili kwa maandalizi ya Sabato ya Oktoba 22._