---
title:  “Nitamwona Mungu”
date:  16/10/2022
---

`Soma Ayubu 19:25 — 27 na uilinganishe na Yohana 1:18 pamoja na 1 Timotheo 6:16. Ni lini na katika mazingira gani alitarajia “kumwona Mungu’’? `

Maisha hayatendi haki kabisa. Tunaliona hili haswa pale tunapowaona watu “wema” wakiteseka na “wasio haki’’ wakifanikiwa (angalia Zab. 73:12 — 17, Mal. 3:14 — 18). Kwa mfano, Ayubu alikuwa “Mkamilifu na Mwelekevu” na “aliyemcha Mungu na kuepukana na uovu” (Ayu. 1:1). Hata hivyo, Mungu alimruhusu Shetani amtese kwa namna nyingi za maafa. Kimwili, mwili wake uliharibiwa na ugonjwa wenye maumivu makali (Ayubu 2:1—8). Kwa mali, alipoteza sehemu kubwa ya mifugo yake na mali (Ayubu 1:13—17). Ndani ya nyumba yake, alipoteza watumishi wake na hata watoto wake mwenyewe (Ayubu 1:16, 18). Na kihisia, alizungukwa na marafiki ambao walimshtaki kuwa mtenda dhambi asiyetubu ambaye alistahili kile alichokuwa akikabiliana nacho (Ayubu 4:1—5:27, Ayubu 8:1—22, Ayubu 11:1—20, n.k.). Hata mke wake mwenyewe alisema, “Je! Wewe hata sasa washikamana na utimilifu wako? Umkufuru Mungu, ukafe” (Ayu. 2:9). 

Ayubu hakutambua kwamba amekuwa kitovu cha pambano kuu la ulimwengu kati ya Mungu na Shetani. Akiwa ameteswa na matatizo hayo, Ayubu alijutia kuzaliwa kwake mwenyewe na kutamani kwamba asingezaliwa kamwe (Ayubu 3:1—26). Lakini, uaminifu wake usio na masharti kwa Mungu unaoneshwa vyema katika maneno, “Ajaponiua, bado nitamtumaini Yeye’’(Ayu. 13:15 Tafsiri ya moja kwa moja toka kwenye Kingereza). Hata akifikiri kuwa punde uhai wake ungekoma, alitunza uthibitisho wake kuwa kifo hakingeweza kuwa na kauli ya mwisho. Kwa usadikisho mkubwa alisema kwamba ingawa angekufa, Mkombozi wake siku moja angesimama na yeye, Ayubu mwenyewe, angemwona Mungu katika mwili wake mwenyewe (Ayubu 19:25—27). “Haya ni maono bayana ya ufufuo.” _—The SDA Bible Commentary, vol. 3, p. 549._

Ni tumaini la utukufu lililoje katikati ya msiba huo! Akiwa amezungukwa na magonjwa na maumivu, kuporomoka kwa uchumi, shutuma za kijamii, na mfadhaiko wa kihisia-moyo, bado Ayubu aliweza kutazamia siku ambayo angefufuka kutoka kwa wafu na kumwona Mkombozi wake mpendwa. Kwa kweli, maneno ya Ayubu kuhusu ufufuo yalijaa uhakika uleule ambao karne nyingi baadaye Martha alimwambia Yesu: “Najua [Lazaro] atafufuka katika ufufuo siku ya mwisho” (Yn. 11:24). Ayubu, kama Martha, ilimbidi kudai ahadi hii kwa imani, ingawa, tofauti na Ayubu, Martha angepewa uthibitisho wenye nguvu wa imani yake muda mfupi tu uliokuwa mbele yake. 

`Je, tunawezaje kujifunza kumwamini Mungu hata katikati ya ukosefu wa haki wa maishani? `