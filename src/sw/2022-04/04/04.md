---
title:  “Tokea Pande za Chini ya Nchi”
date:  18/10/2022
---

Soma Zaburi 71. Mtunga-zaburi alimaanisha nini alipomwomba Mungu ampandishe “tena tokea pande za chini ya nchi” (Zab. 71:20)? 

Katika Zaburi 49 tulipata usemi wenye kugusa moyo wa tumaini katika ufufuo, tofauti na uhakikisho wa uongo wa mpumbavu aliyetumainia mali yake. Katika Zaburi 71, mtunga-zaburi anatafuta usalama na tumaini kutoka kwa Mungu huku akiwa amezungukwa na maadui na washtaki wa uongo wanaosema kwamba Mungu amemwacha (Zab. 71:10, 11). 

Katikati ya majaribu yake, mtunga-zaburi anapata faraja na uhakika anapokumbuka jinsi Mungu alivyomtunza zamani. Kwanza, anatambua kwamba Mungu alikuwa amemtegemeza tangu kuzaliwa na hata kumtoa katika tumbo la mama yake (Zab. 71:6). Kisha, anatambua kuwa Mungu amemfundisha tangu ujana wake (Zab. 71:17). 

Akiwa na uhakika kuwa Mungu alikuwa Mwamba wake na Ngome yake, mtunga-zaburi anamwomba Yeye, “Uwe kwangu mwamba wa makazi yangu, nitakakokwenda siku zote” (Zab. 71:3) “Usinitupe wakati wa uzee, Nguvu zangu zipunguapo usiniache” (Zab. 71:9). Ee Mungu, usiwe mbali nami; Ee Mungu wangu, fanya haraka kunisaidia!” (Zab. 71:12). Na kisha mtunga-zaburi anaongeza, “Wewe uliyetuonesha mateso mengi, mabaya, Utatuhuisha tena. Utatupandisha juu tena, tokea pande za chini ya nchi” (Zab. 71:20). 

Usemi “_tokea pande za chini ya nchi_” unaweza kueleweka kiuhalisi kama dokezo la ufufuo wa kimwili wa wakati ujao wa mtunga-zaburi. Lakini muktadha unaonekana kupendelea maelezo ya sitiari ya hali ya mtunga-zaburi ya kufadhaika sana kana kwamba dunia ilikuwa inammeza (linganisha na Zab. 88:6 na Zab. 130:1). Kwa hiyo, tunaweza kusema kwamba “kimsingi ni usemi wa kitamathali, lakini pia hudokeza ufufuo wa kimwili.”_—Andrews Study Bible note on Ps. 71:20._

Mwishowe, cha muhimu kufahamu ni kuwa, kwa hali yetu yoyote ile, Mungu yupo, anajali, na hatimaye, tumaini letu halipatikani katika maisha haya bali katika maisha yajayo—uzima wa milele tulio nao ndani ya Yesu baada ya ufufuo wakati wa kurudi Kwake.  

`Wote tumewahi kuwa na nyakati mbaya za kukatisha tamaa. Ni kwa jinsi gani, japo, kuzingatia njia ambazo Bwana alikuwa pamoja nawe hapo awali kunaweza kukusaidia kusonga mbele kwa imani na kutumaini katika nyakati Anapoonekana kuwa mbali?`