---
title:  “Kiumbe Hai”
date:  09/10/2022
---

`Soma Mwanzo 1:24 — 27 na Mwanzo 2:7, 19. Je, ni ufanani na tofauti gani unaweza kuviona kati ya jinsi Mungu alivyoumba wanyama na wanadamu? Mwanzo 2:7 inatuambia nini kuhusu asili ya mwanadamu?`

Simulizi ya Mwanzo inatangaza kuwa katika siku ya sita ya juma la Uumbaji Bwana Mungu aliwaumba wanyama na wanadamu wa kwanza, wenzi (Mwa. 1:24 — 27). Tunaambiwa kuwa, “Alifanyiza kutoka katika mavumbi ya ardhi kila mnyama wa msituni, na kila ndege wa angani” (Mwa. 2:19). Pia, “Alimfanya mtu kwa mavumbi ya ardhi” (Mwa. 2:7). 

Ingawa wanyama na wanadamu waliumbwa kwa “ardhi,” umbile la mwanadamu lilikuwa tofauti na la wanyama katika njia kuu mbili. _Kwanza_, Mungu alimtengeneza mtu kimwili, na kisha “Akampulizia puani pumzi ya uhai, mtu akawa nafsi hai” (Mwa. 2:7). Alikuwa umbo la kimwili tu kabla ya kuwa mtu hai. Pili, Mungu alimuumba mwanadamu mwanamume na mwanamke kwa sura na mfano wa Mungu (Mwa. 1:26, 27). 

Mwanzo 2:7 inaeleza kuwa kupuliziwa “pumzi ya uhai” katika umbo la mwili wa Adamu kulimbadilisha na kuwa “Nafsi hai” (_Kieb. Nephes chayyah_) au kwa maana nzuri zaidi “_Nafsi Hai._” Hii inamaanisha kuwa kila mmoja wetu hana roho ambayo inaweza kuishi nje ya mwili. Badala yake, kila mmoja wetu ni kiumbe hai au nafsi hai. Madai kuwa “nafsi” hii ni kitu chenye ufahamu ambacho kinaweza kuwepo peke yake tofauti na mwili wa mwanadamu ni wazo la kipagani, sio la kibiblia. Kuelewa asili ya kweli ya ubinadamu hutuzuia tusikubali dhana maarufu ya nafsi isiyoonekana na makosa yote hatari yaliyojengwa katika imani hiyo. 

Hakuna uwepo wenye ufahamu wa sehemu yoyote ya mwanadamu iliyotengwa na mwili kwa ujumla. Mungu ametuumba kwa jinsi ya ajabu na ya kutisha, na hatupaswi kuwazia zaidi ya yale ambayo Maandiko yanasema hasa kuhusu jambo hili mahususi. Kwa kweli, sio tu asili ya maisha ni fumbo (_wanasayansi bado hawawezi kukubaliana juu ya nini maana ya kitu kuwa hai_), hata ajabu zaidi ni asili ya ufahamu. Je, ni kwa namna gani wakia chache za tishu za nyenzo (_seli na kemikali_) katika vichwa vyetu, ubongo, vinaweza kushikilia na kuunda vitu visivyoweza kuonekana kama mawazo na hisia? Wale wanaojifunza wazo hili wanakubali kwamba hatujui. 

`Maisha ni muujiza wa ajabu! Kwa nini tufurahie sio tu zawadi ya uzima, bali ya uzima wa milele pia, muujiza ulio mkubwa zaidi?`