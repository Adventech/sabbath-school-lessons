---
title:  “Roho Humrudia Mungu”
date:  11/10/2022
---

`Soma Mwanzo 2:7 na Mhubiri 12:1 — 7. Je, ni tofauti gani unaweza kuiona kati ya vifungu hivi viwili vya Biblia? Je! Vinawezaje kutusaidia kuielewa vizuri zaidi hali ya mwanadamu katika kifo? Angalia pia Mwanzo 7:22 `

Kama tulivyokwisha kuona, Biblia inafundisha kuwa mwanadamu ni nafsi (Mwa. 2:7), na nafsi inakoma kuishi wakati mwili unapokufa (Ezek. 18:4, 20). 

Lakini je, vipi kuhusu “roho”? Je, haibaki kuwa na fahamu hata baada ya mwili kufa? Wakristo wengi wanaamini hivyo, na hata wanajaribu kuhalalisha maoni yao kwa kunukuu Mhubiri 12:7, ambayo inasema, “Nayo mavumbi kuirudia nchi kama yalivyokuwa, Nayo roho kumrudia Mungu aliyeitoa.” Lakini kauli hii haipendekezi kuwa roho ya aliyekufa inabaki kuwa hai mbele za Mungu. 

Mhubiri 12:1 — 7 kwa maneno ya kushangaza kabisa inaeleza mchakato wa kuzeeka, unaoishia na kifo. Mstari wa 7 unakumbushia kifo kama kinyume cha mchakato wa uumbaji unaotajwa katika Mwanzo 2:7. Kama ilivyokwisha kuelezwa, katika siku ya sita ya juma la Uumbaji, “BWANA Mungu akamfanya mtu kwa mavumbi ya ardhi, akampulizia puani pumzi ya uhai; mtu akawa nafsi hai” (Mwa. 2:7). Lakini sasa, Mhubiri 12:7 inatuambia kuwa “Nayo mavumbi kuirudia nchi kama yalivyokuwa, Nayo roho kumrudia Mungu aliyeitoa.” Kwa hiyo, pumzi ya uhai ambayo Mungu aliipulizia katika pua ya Adamu, na ambayo pia Amewapa wanadamu wengine wote, inamrudia Mungu au, kwa maneno mengine, inakoma tu kutiririka ndani na kwa njia yao. 

Tunapaswa kuzingatia kuwa Mhubiri 12:7 inaelezea mchakato wa kufa kwa wanadamu wote na hufanya hivyo bila kutofautisha kati ya wenye haki na waovu. Ikiwa roho za wote wanaokufa zinadaiwa kusalia kama viumbe vyenye fahamu mbele za Mungu, basi je, roho za waovu ziko pia na Mungu? Wazo hili haliwiani kabisa na mafundisho yote ya Maandiko. Kwa sababu mchakato huo huo wa kufa huwatokea wote wanadamu na wanyama (Mhu. 3:19, 20), kifo si kitu kingine chochote zaidi ya kukoma kuishi kama viumbe hai. Kama ilivyoelezwa na mtunga zaburi, “Wewe wauficha uso wako, wao wanafadhaika; Waiondoa pumzi yao, wanakufa, na kuyarudia mavumbi yao” (Zab. 104:29). 

`Mara kwa mara tunasema kuwa kifo ni sehemu ya maisha. Je, kwanini hilo ni kosa? Kifo ni kinyume cha maisha, ni adui wa maisha. Basi je, ni tumaini kuu jinsi gani linalopatikana katika mstari huu: “Adui wa mwisho atakayebatilishwa ni mauti” (1 Kor. 15:26)? `