---
title:  Roho ile Itendayo Dhambi Itakufa
date:  10/10/2022
---

`Soma Ezekieli 18:4, 20 na Mathayo 10:28. Je, ni kwa namna gani mafungu haya yanaweza kutusaidia kuelewa asili ya roho ya mwanadamu? `

Maisha ya mwanadamu katika ulimwengu huu wenye dhambi ni dhaifu na ya kupita (Isa. 40:1—8). Hakuna kitu kilichoathiriwa na dhambi kinachoweza kuwa cha milele kwa asili. “Kwa hiyo, kama kwa mtu mmoja dhambi iliingia ulimwenguni, na kwa dhambi hiyo mauti; na hivyo mauti ikawafikia watu wote kwa sababu wote wamefanya dhambi” (Rum. 5:12). Kifo ni matokeo ya asili ya dhambi, ambayo huathiri viumbehai wote hapa. 

Katika jambo hili, kuna dhana mbili muhimu za kibiblia. Moja ni kwamba wanadamu na wanyama wote hufa. Kama alivyosema Mfalme Sulemani, “Kwa maana linalowatukia wanadamu linawatukia wanyama; jambo moja lawatukia; anavyokufa huyu ndivyo anavyokufa huyu; naam, wote wanayo pumzi moja, wala mwanadamu hana kitu cha kumpita mnyama.... Wote huenda mahali pamoja; wote hutoka katika mavumbi; na hata mavumbini hurudi tena” (Mhu. 3:19, 20). 

Dhana ya pili ni kwamba kifo cha kimwili cha mtu kinamaanisha kusitishwa kwa kuwepo kwake kama nafsi hai (_Ebr. nephesh_). Katika Mwanzo 2:16, 17, Mungu alikuwa ameshamwonya Adamu na Hawa kuwa ikiwa wangefanya dhambi, kwa kula toka kwenye mti wa ujuzi wa mema na mabaya, wangekufa hakika. 

Akirejea onyo hili, Bwana alitilia mkazo jambo hilo katika Ezekieli 18:4, 20. “Roho ile Itendayo Dhambi Itakufa.” Kauli hii ina maana kuu mbili. Moja ni kwamba kwa kuwa wanadamu wote ni watenda dhambi, sisi sote tuko chini ya mchakato usioepukika wa kuzeeka na kufa (Rum. 3:9-18, 23). Maana nyingine ni kwamba dhana hii ya kibiblia inabatilisha dhana inayopendwa na watu wengi ya kutokufa kwa asili kwa nafsi. Kama roho haifi na inaendelea kuishi katika ulimwengu mwingine baada ya kifo, basi hatufi kabisa, au sivyo? 

Kinyume chake, suluhisho la kibiblia kwa tatizo la kifo si nafsi isiyo na mwili inayohamia paradiso au mahali pa mateso ya muda, au hata kuzimu. Suluhisho hakika ni ufufuo wa mwisho wa wale waliokufa katika Kristo. Kama Yesu alivyosema katika mahubiri yake juu ya Mkate wa Uzima, “Kila amtazamaye Mwana na kumwamini yeye, awe na uzima wa milele; Nami nitamfufua siku ya mwisho” (Yohana 6:40)

`Kwa nini uhakika wa Ujio wa mara ya Pili, ambao unathibitishwa na ujio wa kwanza wa Kristo (na hata hivyo, ujio wa Kristo wa kwanza ulikuwa na manufaa gani bila ule wa pili?), ni muhimu sana kwa yote tunayoamini? Je, tungekuwa na tumaini gani bila ya ahadi ya kurudi Kwake? `