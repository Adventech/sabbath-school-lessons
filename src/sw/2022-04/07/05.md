---
title:  Mashahidi wa Kristo Aliyefufuka
date:  09/11/2022
---

`Soma Yohana 20:11 — 29 na 1 Wakorintho 15:5 — 8. Je! Wanafunzi walijisikiaje kwa mara ya kwanza walipokutana na Kristo aliyefufuka? `

Malaika wawili katika kaburi lililokuwa wazi walimwambia Mariamu Magdalena na baadhi ya wanawake wengine kuwa Yesu amefufuka (Mt. 28:1, 5 — 7; Mk. 16:1 — 7; Lk. 23:55, 24:1 — 11). Lakini muda mfupi baadaye Yesu Mwenyewe aliwatokea, na wakamsujudia (Mt. 28:1, 9, 10; Yn. 20:14 — 18). Alimtokea Petro pia (Lk. 24:34, 1 Kor. 15:5) na kwa wanafunzi wawili waliokuwa wakielekea Emau, ambao mioyo yao iliwachoma Alipokuwa Akiongea nao (Mk. 16:12, Lk. 24:13 — 35). Wakati Yesu alipokuja katika Chumba cha Juu, wanafunzi walishtuka na kuogopa sana mwanzoni lakini baadaye wakajawa na furaha na kustaajabia kile kilichotokea (Lk. 24:33-49, Yn. 20:19-23). Juma moja baadaye Yesu aliingia tena katika chumba hicho hicho bila kufungua milango, na kisha hata Tomaso akaamini kufufuka Kwake (Yn. 20:24 —29). 

Kwa kipindi cha siku arobaini kati ya ufufuo Wake na kupaa Kwake, Yesu “Aliwatokea ndugu zaidi ya mia tano pamoja” (1 Kor. 15:6) na akamtokea Yakobo (1 Kor. 15:7). Yesu alijiunga na baadhi ya wanafunzi ufukweni mwa bahari ya Galilaya na akapata kifungua kinywa pamoja nao, na kufuatiwa na mazungumzo baina Yake na Petro (Yn. 21:1 — 23). Inawezekana kuwa Yesu alikuwa akionekana (Mdo. 1:3) kabla ya kuonekana kwa mara ya mwisho katika siku ya kupaa Kwake (Lk. 24:50 — 53, Mdo. 1:1 — 11). Paulo anajihesabu mwenyewe pia kuwa shahidi , aliyemwona Kristo aliyefufuka, ambaye alimtokea njiani akielekea Dameski (1 Kor. 15:8; linganisha na Mdo. 9:1 — 9). 

Wakati wanafunzi wengine walipomwambia Tomaso kuwa wamemwona Bwana aliyefufuka, aliwajibu, “Mimi nisipoziona mikononi Mwake kovu za misumari, na kutia kidole changu katika mahali pa misumari, na kutia mkono wangu katika ubavu Wake, mimi sisadiki hata kidogo” (Yn. 20:25). 

Juma moja baadaye, Yesu alipotokea tena kwa Wanafunzi, na sasa Tomaso akiwepo kati yao, Yesu alimwambia, “Lete hapa kidole chako, uitazame mikono Yangu; ulete na mkono wako uutie ubavuni Mwangu; wala usiwe asiyeamini, bali aaminiye” (Yn. 20:27). Kisha Tomaso akamwambia, “Bwana wangu na Mungu wangu!” Na Yesu akasema, “Tomaso, wewe, kwa kuwa umeniona, umesadiki; wa heri wale wasioona, wakasadiki” (Yn. 20:28, 29). 

`“Wa heri wale wasioona, wakasadiki.” Hata kama hujamwona kwa macho yako mwenyewe Kristo aliyefufuka, je, unazo sababu gani nyingine za kukufanya umwamini Yesu?`