---
title:  “Amefufuka”
date:  07/11/2022
---

Ushindi wa Yesu dhidi ya shetani na nguvu zake za uovu ulihakikishwa msalabani na kuthibitishwa na kufufuka Kwake. “Yesu alipokuwa amelazwa kaburini, Shetani alishangilia. Alithubutu kutumaini kuwa Mwokozi asingeutwaa uhai Wake tena. Alidai mwili wa Bwana, na kuweka walinzi wake kulizunguka kaburi, akitaka kumshikilia Yesu kifungoni. Alikasirika sana pale malaika zake walipokimbia kwa ujio wa malaika wa mbinguni. Alipomwona Yesu Kristo akitoka kaburini kwa ushindi, alijua kuwa ufalme wake umefikia mwisho, na kuwa hatimaye atakufa.” _—Ellen G. White, The Desire of Ages, p. 782._ Japokuwa ubinadamu Wake ulikufa, Uungu Wake haukufa. Katika Uungu Wake, Kristo alikuwa na uwezo wa kuvunja vifungo vya mauti. 

`Soma Mathayo 28:1 — 6; Yohana 10:17, 18; na Warumi 8:11. Je! Ni nani alihusika moja kwa moja katika ufufuo wa Yesu? `

Wakati wa huduma Yake katika Samaria-Pera, Yesu alisema kwamba Yeye Mwenyewe alikuwa na uwezo wa kuutoa uhai Wake na kuutwaa tena (Yn. 10:17, 18). Kwa Martha Alisema, “Mimi ndimi huo ufufuo, na uzima” (Yn. 11:25). Katika vifungu vingine anauongelea ufufuo Wake kuwa ni kazi ya Mungu (Mdo. 2:24, Rum. 8:11, Gal. 1:1, Ebr. 13:20). Hata malaika Mkuu wa Bwana alihusishwa katika tukio la kutukuka (Mt. 28:1, 2). 

Wakati huo huo, Mathayo 28:11 — 15 inafichua juhudi zisizo na maana na za kipumbavu za viongozi kuendelea kupambana dhidi ya Yesu. Mlinzi wa Kirumi aliwaambia wakuu wa makuhani “habari za mambo yote yaliyotendeka” (Mt. 28:11). Jambo thabiti katika simulizi hii ni kwamba walinzi waliona ufufuo. Ikiwa sivyo je, maneno yao yangemaanisha nini? Je! Malaika alishuka kutoka mbinguni, akalisogeza lile jiwe, akaketi juu yake, na walinzi wakazirai! Je! Kinachofuata wanachokijua ni kuwa kaburi li tupu? Je! Labda, wakati Warumi walipokuwa hawana fahamu, malaika aliuchukua mwili wa Yesu? Je! Labda wanafunzi walifanya hivyo? Au je, mtu mwingine aliuiba? Haidhuru kilitokea kitu gani, mwili wa Yesu ulikuwa umetoweka. 

Malaika kutoka mbinguni akishuka, wanaume wakiwa wamezimia kwa woga, na kaburi likiwa tupu lilikuwa likiwasumbua vya kutosha viongozi wa kidini. Lakini kwamba “wakawapa askari fedha nyingi” (Mt. 28:12), kuwanyamazisha watu hawa ilimaanisha kwamba chochote ambacho askari waliwaambia kiliwavuruga sana. Na walichosema, bila shaka, ni ufufuo wa Yesu. 

`Wengine hudhihaki wazo la kwamba watu wa kwanza kumwona Kristo akifufuka walikuwa Warumi. Kwa nini? Ni kwa njia gani ukweli huu ni mfano wa kile kitakachokuja: injili kwenda kwa Mataifa pia?`