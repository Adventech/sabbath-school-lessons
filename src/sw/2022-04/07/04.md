---
title:  Wengi Walifufuka Pamoja Naye
date:  08/11/2022
---

`“Na tazama, pazia la hekalu likapasuka vipande viwili toka juu hata chini; nchi ikatetemeka; miamba ikapasuka; makaburi yakafunuka; ikainuka miili mingi ya watakatifu waliolala; nao wakiisha kutoka makaburini mwao, baada ya kufufuka Kwake, wakauingia mji mtakatifu, wakawatokea wengi” (Mt. 27:51 — 53). Je! Simulizi hii inatufundisha nini kuhusu ufufuo wa Yesu na kile ulichokamilisha?`

Tetemeko la ardhi liliashiria kifo cha Yesu (Mt. 27:50, 51), na lingine lilionesha kufufuka Kwake (Mt. 28:2). Yesu alipokufa, “nchi ikatetemeka; miamba ikapasuka; makaburi yakafunuka; ikainuka miili mingi ya watakatifu waliolala; nao wakiisha kutoka makaburini mwao, baada ya kufufuka Kwake, wakauingia mji mtakatifu, wakawatokea wengi” (Mt. 27:51 — 53). Watakatifu hawa waliinuliwa wakiwa wametukuzwa kama mashahidi wa ufufuo wa Kristo Mwenyewe na kama mifano ya wale ambao watafufuliwa kwenye ufufuo wa mwisho. Hivyo, mara tu baada ya kufufuka kwa Yesu, Wayahudi wengi walipewa uthibitisho wenye nguvu wa kuamini ufufuo Wake na hivyo kumkubali kuwa Mwokozi wao, jambo ambalo wengi walilifanya, pamoja na makuhani wengi (angalia Matendo 6:7). 

“Wakati wa huduma Yake, Yesu alikuwa amefufua wafu wakawa hai. Alikuwa amemfufua kijana wa mwanamke mjane wa Naini, na binti wa mtawala na Lazaro. Lakini hawa hawakuvikwa kutokufa. Baada ya kufufuliwa kwao, walikuwa bado wanaweza kufikwa na mauti. Lakini wale waliotoka kaburini katika siku ya kufufuka kwa Yesu walifufuliwa kwa ajili ya uzima wa milele. Walipanda pamoja Naye kama nyara za ushindi Wake juu ya kifo na kaburi. ..... Hawa waliingia mjini, wakawatokea watu wengi, wakisema, Kristo amefufuka katika wafu, nasi tumefufuka pamoja naye. Hivyo ukweli wa milele wa ufufuo haukufishwa.”_—Ellen G. White, The Desire of Ages, p. 786._

Kuzungumza kibinadamu, makuhani wakuu na wazee walikuwa na faida kubwa. Walishikilia mamlaka ya kidini ya taifa hilo na hata waliweza kuwashawishi wenye mamlaka wa Kirumi na umati kuwasaidia kwa njama zao. Lakini walisahau kuwa “Aliye Juu ndiye anayemiliki katika ufalme wa wanadamu, naye humpa amtakaye, awaye yote” (Dan. 4:32). Uongo wao ulipingwa na kubatilishwa kwa kuwepo kwa watakatifu hao waliofufuliwa. 

`Haidhuru mambo yawe mabaya kiasi gani kwa sasa, kwa nini tunaweza kutumaini ushindi wa mwisho wa Mungu kwa ajili yetu tunapoendelea kuhangaika katika ulimwengu huu ulioanguka? `