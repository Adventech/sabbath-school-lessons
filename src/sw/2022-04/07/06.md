---
title:  Limbuko Lao Waliolala
date:  10/11/2022
---

`Soma 1 Wakorintho 15:20 katika nuru ya Kumbukumbu la Torati 26:1 — 11. Ni katika maana gani Paulo anamtaja Kristo aliyefufuka kuwa “Limbuko lao waliolala”? `

Sadaka ya “malimbuko” ilikuwa utendaji wa kale wa Waisraeli wa kilimo wenye umuhimu mkubwa wa kidini. Ilikuwa ni utambuzi mtakatifu wa Mungu kuwa Mpaji mwenye neema, ambaye alikuwa amewakabidhi mawakili Wake ardhi ambayo mazao yalikua na kuwa tayari kuvunwa (angalia Kut. 23:19, Kut. 34:26, Law. 2:11–16, Kumb. 26:1-11), Malimbuko yalikuwa yanaonesha kuwa mavuno yalikuwa hayaanzi tu bali pia yalionesha ubora wa mazao yake. 

Kulingana na Wayne Grudem, “Katika kumwita Kristo ‘_malimbuko_’ (Gr. aparché) Paulo anatumia sitiari kutoka kwenye kilimo ili kuonesha kwamba tutakuwa kama Kristo. Kama vile ‘_malimbuko_’ au ladha ya kwanza ya mazao yanayoiva huonesha jinsi mavuno mengine yatakavyokuwa kwa mazao hayo, vivyo hivyo Kristo akiwa ‘malimbuko’ anaonesha jinsi miili yetu ya ufufuo itakavyokuwa, katika wakati wa mavuno ya mwisho ya Mungu, anatufufua kutoka kwa wafu na kutuleta mbele Zake.” _—Wayne Grudem, Systematic Theology (Grand Rapids, MI: Zondervan, 1994), p. 615._

Ni muhimu kukumbuka kuwa Yesu alitoka kaburini akiwa na mwili wenye Utukufu, lakini bado alikuwa na alama za kusulubishwa Kwake (Yn. 20:20, 27). Je, hii inamaanisha kwamba watoto wa Mungu waliofufuka watakuwa vivyo hivyo na alama za kimwili za mateso yao wenyewe? Kwa habari ya mtume Paulo, bado atabeba katika mwili wake wa utukufu “mwiba katika mwili” (2 Kor. 12:7) na “Chapa Zake Bwana Yesu” (Gal. 6:17)? 

Mpaka kifo chake, Paulo “alipaswa kuchukua pamoja naye mwilini alama za utukufu wa Kristo, katika jicho lake, ambalo lilifanywa kutoona kwa nuru ya mbinguni [angalia Matendo 9:1 — 9].”_—Ellen G. White, The Story of Redemption, p. 275._ Alama Zake ndizo zinazotupatia uthibitisho kuwa alama zetu zote zitakuwa zimeondoshwa milele. 

`Yesu Kristo atabeba milele makovu ya kusulubiwa Kwake. Je! Hilo linafunua nini kuhusu upendo wa Mungu kwetu na kile kilichomgharimu ili kutuokoa? Je, unaonyeshaje, pia, ni kiasi gani Uungu umewekeza katika kutuokoa? `