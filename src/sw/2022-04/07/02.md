---
title:  Kaburi Lililotiwa Muhuri
date:  06/11/2022
---

Utume wa Kristo ulionekana kana kwamba umefikia mwisho (_na hata kushindwa_) kwa Kifo Chake pale msalabani. Shetani alifanikiwa kumshawishi Yuda kumsaliti Mwokozi (Lk. 22:3, 4; Yn. 13:26, 27) na makuhani wakuu na wazee kushinikiza kifo Chake (Mt. 26:59; na Mt 27:20). Baada ya Yesu kukamatwa, “Wanafunzi wote wakamwacha na wakakimbia” (Mt. 26:56), na Petro alimkana mara tatu (Mt. 26:69 — 75), Na sasa Yesu alikuwa amelazwa katika kaburi lililokuwa limechongwa mwambani, likafungwa kwa jiwe kubwa na lililopigwa muhuri, na kulindwa na walinzi wa Kirumi (Mt. 27:57 — 66), na kuangaliwa na nguvu za giza zisizoonekana. “Laiti kama angeweza, [Shetani] angamzuilia Kristo akiwa amefungiwa kaburini.”_—Ellen G. White, Manuscript Releases, vol. 12, p. 412._

Wakati wa huduma Yake duniani, Kristo alikuwa ameshaeleza sio tu kifo Chake msalabani bali pia ufufuo Wake. Akitumia lugha jumuishi ya Mashariki—ambapo sehemu ya siku huwakilisha siku nzima Yesu alitaja kwamba “Kama vile Yona alivyokuwa siku tatu mchana na usiku katika tumbo la nyangumi, vivyo hivyo Mwana wa Adamu atakavyokuwa siku tatu mchana na usiku katika moyo wa nchi.” (Mt. 12:39, 40). Katika matukio mengine Yesu alisisitiza kwamba Angeuawa lakini siku ya tatu angefufuka ( Mt. 16:21; Mt. 17:22, 23; Mt. 20:17-19 ). Makuhani wakuu na mafarisayo walizijua kauli hizo na wakachukua hatua ambazo walitumaini zingezuia ufufuo Wake. 

`Soma Mathayo 27:62 — 66. Je, ni kwa jinsi gani matendo haya yalisaidia tu kuupatia ulimwengu ushahidi zaidi wa ufufuo wa Yesu? `

Hatua zote za usalama zilizochukuliwa ili kumfungia Yesu kaburini zilifanya tu ushindi Wake dhidi ya kifo na jeshi la uovu vionekane zaidi kwa sababu ya tahadhari na hatua zote walizochukua ili kuhakikisha kwamba halitatokea kamwe. 

Pia, watu hawa hakika walikuwa wamesikia juu ya miujiza ya Yesu; walikuwa wameona baadhi yake, pia. Na bado, wanafikiri kwamba mlinzi wa kaburi angeweza kumzuia Yeye, ambaye alikuwa na uwezo wa kufanya miujiza mingi, kutokufufuka? 

Pia, kuweka walinzi kuzunguka kaburi kwa ajili ya nini? Je, wanafunzi wanaweza kuiba mwili huo na kudai kwamba Yesu alikuwa amefufuliwa kutoka kwa wafu? Je! Wakati watu watakapouliza, Yuko wapi Yesu aliyefufuka? Wangeweza kusema: Eleweni tu hivyo. 

Ikiwa si jambo lingine, matendo yao yalionesha jinsi makuhani wakuu walivyomwogopa Yesu, hata baada ya kufa Kwake. Pengine, ndani kabisa, walihofia kuwa hata hivyo lazima angefufuka. 