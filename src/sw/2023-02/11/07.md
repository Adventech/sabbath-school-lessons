---
title:  Kujifunza Zaidi
date:  09/06/2023
---

“Tangu mwanzo kabisa wa pambano kuu mbinguni, kusudi la Shetani ni kupindua sheria ya Mungu. Ilikuwa kwa kusudi la kufanikisha jambo hili aliingia katika uasi dhidi ya Muumbaji wake, na ingawa alitupwa nje ya mbingu anaendelea na vita ile ile duniani. Kudanganya wanadamu, na hatimaye kuwaongoza kuvunja sheria ya Mungu, ni lengo lake ambalo analitafuta kwa bidii sana. Iwe anafanikisha lengo hili kwa kutupilia mbali sheria yote kabisa, au kukataa sheria moja, matokeo ni yale yale hatimaye. ... Katika kutafuta kuonesha dharau kwa Mungu, Shetani amepotosha mafundisho ya Biblia, na makosa hayo yameingizwa katika imani ya maelfu wanaodai kuamini Maandiko. Pambano kuu la mwisho kati ya ukweli na uongo ni shindano la mwisho la pambano la muda mrefu juu ya sheria ya Mungu. Tunaingia sasa katika vita hii—vita kati ya kanuni za Yehova na sheria za wanadamu, kati ya dini ya Biblia na dini ya hadithi za kubuni na mapokeo ya wanadamu.”_—Ellen G. White, The Great Controversy, uk. 582. _

Katika Ufunuo yote, ibada na uumbaji vina muunganiko usiovunjika. Kiini cha pambano kati ya wema na uovu, na masuala yanayohusu alama ya mnyama, yanalenga hasa juu ya ikiwa Mungu anastahili kuabudiwa. 

Kama tulivyoona, wazo la Kristo kama Muumbaji ni kiini hasa cha ibada ya Sabato. Yesu anasisitiza kwa uthabiti umuhimu wa siku ambayo anajiita “Bwana” (Mt. 12:8, Mk 2:28, Lk. 6:5). Sabato ni ukumbusho wa milele wa utambulisho wetu. Inatukumbusha sisi ni nani kama wanadamu. Inaweka thamani kwa kila mwanadamu. Daima inaimarisha wazo kwamba tu viumbe tulioumbwa, na kwamba Muumbaji wetu anastahili utii na ibada yetu. Hii ndiyo sababu ya shetani anaichukia sana Sabato. Ni kiungo cha dhahabu kinachotuunganisha na Muumbaji wetu na ndiyo maana itakuwa na jukumu muhimu kama hilo katika zahama ya mwisho katika wakati wa mwishoni.

**Masawali ya Kujadili**

`1. Ni kanuni gani za msingi zilizo nyuma ya mnyama wa baharini kudai mamlaka? Ni kwa njia zipi mitazamo/mielekeo ile ile inaweza kukaa mioyoni mwetu bila sisi kuijua?`

`2. Unawajibuje wale wanaotoa hoja kwamba wazo la uwepo wa Shetani halisi ni imani ya uchawi wa kale ambao watu wenye elimu, au angalau wenye akili, hawawezi kulichukulia kwa uzito? Unaweza kutumia hoja zipi katika kujibu?`