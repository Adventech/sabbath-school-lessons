---
title:  Subira Thabiti
date:  04/06/2023
---

Kama tulivyoona katika Ufunuo 14:7, Mungu huwaita watu wote kumwabudu Muumbaji. Huu ni ujumbe wa malaika wa kwanza. Katika Ufunuo 14:8, Mungu anawaonya watu kuhusu “Babeli,” mfumo wa kidini wa uongo wenye chimbuko lake katika Babeli ya kale. Huu ni ujumbe wa malaika wa pili. 

Katika Ufunuo 14:9, 10, malaika wa tatu anaonya dhidi ya kumwabudu mnyama. Malaika anatangaza kwa sauti kuu, “ ‘Mtu awaye yote akimsujudu huyo mnyama na sanamu yake, na kuipokea chapa katika kipaji cha uso wake, au katika mkono wake, yeye naye atakunywa katika mvinyo ya ghadhabu ya Mungu.’ ” 

`Soma Ufunuo 14:12. Tunagundua sifa gani mbili katika kifungu hiki kuhusu watu wa Mungu wa siku za mwisho? Kwa nini zote ni muhimu?`

Neno la Kiyunani la “subira” ni hupomone, ambalo linatafsiriwa vizuri zaidi “subira thabiti.” Mungu atakuwa na watu wa wakati wa mwisho ambao ni waaminifu Kwake mbele ya upinzani na mateso makali. Kwa neema yake, wanasimama kwa ustahimilivu thabiti, wakiishi maisha ya kumtegemea Mungu, yaliyojawa neema, ya utii. 

Kumwabudu Muumbaji (Ufu. 14:7) kunasimama kinyume kabisa cha kumwabudu mnyama (Ufu. 14:9) na kupata udhihirisho wake kwa watu wazishikao amri za Mungu na kuwa na imani ya Yesu (Ufu. 14:12). Pambano hili la mwisho juu ya utii kwa Kristo au utii kwa mnyama linahusu ibada, na Katika kiini cha pambano hili kuu kati ya wema na uovu itakuwapo Sabato. 

`Soma Warumi 8:1—4, Waefeso 2:8—10, na Wakolosai. 1:29. Vifungu hivi vinatufundisha nini kuhusu matokeo ya kuishi kwa imani?`

Kuishi kwa imani, tunapokea neema yake, na maisha yetu yanabadilishwa. Wafuasi waliojitoa wa Mwokozi hawatakuwa tu na imani ‘‘katika’’ Yesu, watakuwa na imani “ya’’ Yesu. Ubora wa imani ya Yesu ya wakati wa mwisho utakuwa wao, nao watadumu kuwa waaminifu, hata kifo, kama Yesu alivyofanya.

`Je, wewe ni mwaminifu kiasi gani katika mambo madogo? Hilo lingeweza kukuambia nini kuhusu utakavyokuwa wakati wa jaribu halisi itakapokuja? (Tazama Lk. 16:10.)`