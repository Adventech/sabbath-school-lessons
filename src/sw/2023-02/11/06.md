---
title:  "Yesu: Mpatanishi Wetu Pekee"
date:  08/06/2023
---

`Soma Ufunuo 13:4, 5. Ni alama gani zinazoitambulisha mamlaka ya mnyama tunazigundua katika mafungu haya?`

Mnyama wa Ufunuo ni mamlaka ya kidini iliyoasi inayoinuka kutoka katika Rumi ya kipagani na kukua na kuwa mfumo wa ibada wa dunia nzima. Kwa mujibu wa Ufunuo 13:5, ni mamlaka yenye makufuru. Katika Agano Jipya, kufuru ni sawa na kuchukua heshima na haki ya Mungu kama anayelingana Naye. 

`Soma Luka 5:18-26 na Yohana 10:33. Ni nyanja zipi mbili za kufuru zinabainishwa na mafungu haya?`

Yesu alishitakiwa na viongozi kuwa amekufuru. Katika kisa cha Yesu mashtaka hayakuwa ya haki kwa sababu ana mamlaka yote na haki za Mungu—ikiwa ni pamoja na haki ya kusamehe dhambi zetu. Na hiyo ni kwa sababu Yesu ni Mungu. Au kama alivyodhihirisha kwa nguvu sana: “ ‘Mimi nimekuwapo pamoja nanyi siku hizi zote, wewe usinijue, Filipo? Aliyeniona mimi amemwona Baba; basi wewe wasemaje, “Utuonyeshe Baba” ? ’ ” (Yohana 14:9). 

Wakati huo huo, 1 Timotheo 2:5 inafundisha kwamba kuna mpatanishi mmoja kati ya Mungu na mwanadamu, mwanadamu Yesu Kristo. Kinyume chake, Kanisa la Rumi linafundisha kwamba kasisi/ padri ndiye mpatanishi kati ya Mungu na wanadamu wenye dhambi. Lakini kwa sababu kasisi/padri mwenyewe ni mwanadamu mwenye dhambi, hawezi kuwa mpatanishi wetu kwa sababu yeye pia anahitaji mpatanishi. Kufuru pia inafasiliwa kama dai la mtu yeyote kuwa Mungu au kusimama mahali pa Mungu. Hapa kuna kauli mbili tu kutoka katika vyanzo vya mamlaka vya Kanisa la Rumi: 

“Papa ana hadhi kuu sana na ametukuka sana kiasi kwamba yeye si mwanadamu tu ..... ni kama yeye ni MUNGU duniani.” _—Lucius Ferraris, “Papa,” article 2 in his Prompta Bibliotheca (1763), vol. 6, uk. 25-29. _

Papa Leo XIII alijigamba hivi: “Sisi [mapapa] tunashikilia katika dunia hii mahali pa Mungu Mwenyezi.”_—The Great Encyclical Letters of Pope Leo XIII (New York: Benziger, 1903), uk. 193. _

`Madai haya yanakuwa muhimu zaidi tunapoelewa kwamba neno “mpinga-,” kama katika mpinga Kristo, daima halimaanishi “kinyume cha” lakini linaweza pia kumaanisha “mahali pa.” Kwa hiyo mpinga Kristo pia inamaanisha “mahali pa Kristo.” Hii ndiyo kufuru hasa!`