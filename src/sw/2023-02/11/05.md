---
title:  Wale Wamfuatao Mwana-Kondoo
date:  07/06/2023
---

`Soma Ufunuo 13:1, 2. Mnyama anatokea wapi, na ni nani anayempa mnyama mamlaka yake?`

Utawala wa mnyama wa kwanza katika Ufunuo 13 unapokea nguvu, kiti, na mamlaka kuu kutoka kwa joka. Ufunuo 12:9 na Ufunuo 20:2 zinamtambulisha joka kuwa ni Shetani. Shetani ni adui mwenye hila na anafanya kazi kupitia kwa tawala za kidunia. Ufunuo 12:3-5 inasema huyu “_joka_”—Ibilisi alijaribu kumwangamiza “Mtoto mwanamume” mara tu alipozaliwa. Huyu “Mtoto mwanamume” baadaye “akanyakuliwa hata kwa Mungu, na kwa kiti chake cha enzi.” Huyu, bila shaka, ni Kristo. Akitamani kumwangamiza mtoto Kristo, Shetani alifanya kazi kupitia kwa Herode na Rumi ya kifalme. Mwishoni mwa maisha ya Yesu, gavana wa Kirumi, Pilato, alimhukumu kifo Kristo, mnyongaji wa Kirumi alimpigilia misumari katika msalaba wa kikatili, askari wa Kirumi alimchoma kwa mkuki, na askari wa Kirumi walilinda kaburi lake. Kwa mujibu wa Ufunuo 13:2, joka, Shetani, akitenda kazi kupitia kwa Rumi ya kipagani, ingeipa kiti cha serikali yake mamlaka ya mnyama huyu anayeibuka. 

“Ingawa kimsingi anamwakilisha Shetani, joka, katika maana ya pili, anawakilisha Dola ya Kirumi. ..... Mamlaka inayofuata baada ya Dola ya Kirumi, inayopokea kutoka kwa joka ‘nguvu zake, na kiti chake cha enzi, na uwezo mwingi,’ kwa uwazi kabisa ni Rumi ya upapa.”_—The SDA Bible Commentary, vol. 7, uk. 817. Mwanahistoria A. C. Flick_ aeleza kwamba “kutoka katika uharibifu wa Rumi ya kisiasa, iliibuka Dola kuu ya kimaadili katika ‘umbo kubwa’ la Kanisa la Rumi” _—A. C. Flick, The Rise of 15 the Medieval Church (1900) uk. 150 kama ilivyonukuliwa katika The SDA Bible Commentary, vol. 7, uk. 817. _

`Soma Ufunuo 13:3 na Ufunuo 14:4. Unaona tofauti gani katika mafungu haya?`

Tofauti na “dunia yote,” inayomfuata yule mnyama, Mungu atakuwa na watu ‘_watakaomfuata Mwana-Kondoo_’ badala yake. Kama kawaida, itakuwa ni upande mmoja au mwingine, upande wa Yesu au kinyume cha Yesu. Hakutakuwapo wakati huo, kama sasa, eneo la katikati, hakuna nafasi ya katikati. Kutokujitoa kwa dhati kwa Yesu, kwa kujua au la, ni kujitoa kwa upande mwingine. 

`“ ‘Nanyi mtakuwa mkichukiwa na watu wote kwa ajili ya jina langu; lakini mwenye kuvumilia hata mwisho, ndiye atakayeokoka’ ”  (Mt. 10:22). Uko tayari kiasi gani kuvumilia hata mwisho?`