---
title:  Pambano la Ulimwengu Mzima
date:  05/06/2023
---

`Soma Mathayo 27:45-50. Hili linatufundisha nini kuhusu kile Kristo alichopitia msalabani? Yesu alimaanisha nini kwa kumuuliza Mungu kwa nini alikuwa amemwacha, na kwa namna gani tukio hili linatusaidia kuelewa maana ya kuwa na “ imani ya Yesu”?`

Akiwa amening’inia msalabani, amefunikwa na giza, amebeba hatia, aibu, na hukumu ya dhambi za ulimwengu, na kufungiwa mbali na hisia ya upendo wa Baba Yake, Yesu alitegemea uhusiano aliokuwa nao na Baba katika maisha Yake yote. Yaani, kupitia maisha ya kumtegemea Baba kabisa, hata katika nyakati za furaha, Yesu alikuwa ameandaliwa kwa nyakati mbaya zaidi, hata msalaba. Mwokozi alikuwa na tumaini, hata wakati ambapo hali ya mambo yaliyomzunguka ilipaza sauti yake ili aone shaka. Hata ilipoonekana kuwa Mungu amemwacha, Yesu hakukata tamaa. 

“Katikati ya giza la kutisha, akionekana kuachwa na Mungu, Kristo alikinywea kikombe cha huzuni ya mwanadamu pasipo kusaza. Katika saa zile za kutisha alitegemea uthibitisho wa ukubali wa Baba Yake aliopewa kabla ya wakati huo. ..... Kwa imani, Kristo alikuwa mshindi.”_—Ellen G. White, Christ Triumpant, uk. 277. _

Imani ya Yesu ni imani ya kina sana, yenye kutumaini sana, ya kujitoa sana, kiasi kwamba mapepo yote katika ulimwengu na majaribu yote duniani haviwezi kuitikisa. Ni imani inayotumaini wakati haiwezi kuona, inaamini wakati haiwezi kuelewa, inashikilia wakati kuna kidogo cha kushikilia. Hii “_imani ya Yesu_” yenyewe ni zawadi tunayopokea kwa imani na itatupitisha katika zahama iliyo mbele yetu. Ni “_imani ya Yesu_” ikaayo ndani ya mioyo yetu itakayotuwezesha kumwabudu Kristo kama mwenye mamlaka kuu na kustahimili kwa uthabiti wakati alama ya mnyama ya Ufunuo itakapolazimishwa. 

Walakini, si kitu kinachotokea kwa ghafla. Watu wa Mungu wamekuwa wakijifunza kuishi kwa imani, siku baada ya siku, sasa. Katika nyakati nzuri, katika nyakati mbaya, Mungu anapoonekana kuwa karibu, Mungu anapoonekana kuwa mbali—haidhuru kitu. “Mwenye haki ataishi kwa imam” (Gal. 3:11, tazama pia Hab. 2:4). Wakati wa kujiandaa ni sasa. Kila jaribio sasa, likistahimiliwa kwa imani, twaweza kuzaa matunda ya thamani katika maisha yetu. 

`Fikiria kuhusu wakati ambapo maisha yalionekana kukuvurugikia na ulichokuwa nacho tu ni imani yako. Uliwezaje kupita? Ulijifunza masomo gani? Ulipata uzoefu gani ambao unaweza kuwasaidia wengine ambao wanaweza kuwa wanapitia jambo kama hilo?`