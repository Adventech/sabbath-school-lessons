---
title:  Alama ya Mnyama
date:  14/06/2023
---

`Soma Ufunuo 14:9 na uilinganishe na Ufunuo 14:12. Alama ya mnyama imewekwa wapi? (Tazama Kum. 6:8, Kum. 11:18.) Ni sifa gani mbili zinawatofautisha watu wa Mungu na wale wanaopokea alama ya mnyama?`

Kundi moja linamwabudu mnyama, na kundi moja linashika amri za Mungu (_zinazojumuisha amri ya nne, amri moja mamlaka ya mnyama ilitafuta kuibadili_) na lina imani ya Yesu. Hiyo ndiyo tofauti. Akifanya kazi kupitia mnyama wa baharini na wa nchi kavu, Shetani anajaribu kudhoofisha mamlaka ya Mungu kwa kushambulia kiini cha ibada; yaani, Sabato. Alama ya mnyama inawekwa ama katika paji la uso au mkono. Paji la uso ni ishara ya akili, vilipo dhamiri, mantiki, na maamuzi; mkono, kinyume chake, ni ishara ya vitendo na kazi. 

Siku inakuja, na labda mapema sana kuliko tunavyodhani, ambapo sheria zitapitishwa zinazozuia uhuru wetu wa kidini. Wale wanaofuata Neno la Mungu kwa uaminifu na kuishika Sabato ya kweli ya Bwana watatambuliwa kama wanaopinga umoja na manufaa ya jamii. 

“Wanaoheshimu Sabato ya Biblia watashutumiwa kama maadui wa sheria na utaratibu, kama watu wanaovunja vizuizi vya maadili ya jamii, wakisababisha uasi na ufisadi, na kuita hukumu za Mungu juu ya nchi. Uaminifu wao usioyumba utatangazwa kuwa ukaidi, ukorofi, na dharau kwa mamlaka. Watashitakiwa kwa kukosa uzalendo kwa serikali.”_—Ellen G. White, The Great Controversy, uk. 592. _

Kanisa la Rumi linadai kwamba Jumapili ndiyo “_alama_” ya mamlaka yake ya kikanisa. “Bila shaka Kanisa Katoliki linadai kwamba badiliko lilikuwa tendo lake. .... Na tendo hilo ni alama ya nguvu na mamlaka yake ya kikanisa katika mambo ya kidini.”_—The American Catholic Quarterly Review, Januari 1883. _

Ufunuo inatabiri kwamba wakati ujao, wakati wa zahama ya kimataifa, dunia yetu itakabiliwa na aina fulani ya mabadiliko makali ya kisiasa, kijamii, kidini na kimaadili, ambapo utunzaji wa Jumapili utalazimishwa na kisha utakuwa “alama ya mnyama.” Tena, jinsi haya yote yanavyotokea hatujaambiwa. Maandiko yanatupatia tu muhtasari mpana, lakini unaotosha kutuonesha kwamba pambano kuu litafikia kilele chake katika suala la kumwabudu ama mnyama au Muumbaji na kwamba Sabato ya siku ya saba itakuwa na jukumu kuu. 

`Ni kwa njia zipi wanadamu daima wamegawanywa kwa mistari ya kuwa ama upande wa Mungu au wa Shetani? Kwa nini hakuwezi kuwa na eneo la katikati? Tunawezaje kujua, kwa hakika, sisi tuko upande wa nani hasa?`