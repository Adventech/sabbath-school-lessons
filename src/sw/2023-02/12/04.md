---
title:  Mkakati wa Mwisho wa Shetani
date:  13/06/2023
---

Tafiti zinaonesha ukosefu mkubwa wa imani kwa taasisi na serikali. Mamilioni ya watu wanashangaa, “Yuko wapi mtu ambaye anafaa kimaadili kuiongoza dunia?” Unabii wa Ufunuo unatambulisha mamlaka ya mnyama kama ambayo, kwa msaada wa muungano wa kidini/kisiasa, itakuwa ni mamlaka inayoaminika kujaza jukumu hili. 

`Soma Ufunuo 17:12-14. Yohana anaelezeaje matukio haya ya mwisho ya historia ya dunia? Tofauti gani yenye nguvu inaonekana hapa?`

Kuna mambo matatu muhimu ambayo Yohana anaelezea katika kifungu hiki. _Kwanza,_ mamlaka za kisiasa zina “_nia moja_” na “_zinatoa uwezo na mamlaka yao_” kwa mnyama. 

Pili, muungano huu wa makosa unafanya vita dhidi ya Yesu, Mwana-Kondoo. 

Tatu, katika vita ya mwisho ya dunia, Kristo na wafuasi Wake wanashinda. Mnyama hashindi; Yesu anashinda. 

Je, umewahi kujiuliza ni mkakati gani Shetani anaweza kutumia kuunganisha mataifa? Historia mara nyingi hujirudia. Tunagundua masomo muhimu kutokana na kuanguka kwa Dola ya Rumi. Wakati uvamizi wa Wajerumani kutoka kaskazini ulipoharibu Ulaya Magharibi, Mfalme wa Rumi Konstantino aligeukia dini. Mamlaka ya kanisa, ikiungana na mamlaka ya serikali, ikawa chombo hasa ambacho Konstantino alihitaji. Kuendelea kuimarishwa kwa utakatifu wa Jumapili katika karne ya nne ilikuwa ni hatua ya kisiasa na kidini kuunganisha himaya katika wakati wa zahama. Konstantino alitaka milki yake iwe na umoja, na Kanisa la Rumi lilitaka “iongoke.” Mwanahistoria mashuhuri Arthur Weigall anasema waziwazi: “Kanisa lilifanya siku takatifu ya Jumapili .... kwa kiasi kikubwa kwa sababu ilikuwa sikukuu ya jua ya kila juma; kwa kuwa ilikuwa ni sera ya wazi ya Kikristo kukubali sikukuu za kipagani zilizopendwa na watu kwa mapokeo na kuzipa umuhimu wa Kikristo.”_—The Paganism in Our Christianity (New York: G. P. Putnam’s Sons, 1928), uk. 145. _

Wakati wa zahama kubwa, wakati ulimwengu wote unaogopa, una uchungu, na kuwa na hofu, watu watahitaji sana mtu wa kuleta utulivu na ulinzi. Hivi ndivyo udhalimu ulivyotokea wakati uliopita, na hakuna sababu ya kufikiria kwamba hauwezi kutokea tena. Kwa mujibu wa unabii, jambo fulani litasababisha matukio haya ya mwisho.

`Ingawa ni vigumu kujua jinsi haya yote yanavyoweza kutokea, ulimwengu tayari umeona jinsi mabadiliko makubwa yanavyoweza kuja, na kwa haraka sana, pia. Ingawa hatujui maelezo ya kina kuhusu kile kinachokuja, tunahitaji kuwa tayari kwa lolote litakalokuja.`