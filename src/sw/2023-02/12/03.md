---
title:  Ukengeufu
date:  12/06/2023
---

`Soma 2 Wathesalonike 2:3, 4, 9-12. Paulo anatabiri nini kuhusu siku za mwisho? Anatoa alama gani za utambulisho wa mnyama, mamlaka ya mpinga Kristo?`

Mtume Paulo anaonya jumuiya ya Wakristo kuhusu ‘ukengeufu’ kutoka katika kweli ya Neno la Mungu. Anashughulika na mbegu za uasi ambazo tayari zipo ndani ya kanisa la Agano Jipya, ambazo zingestawi katika karne zijazo kabla ya marejeo ya Kristo. Injili bandia ingeingia kanisani, ikipotosha Neno la Mungu. 

Shetani ndiye anayesababisha uasi huu. Yeye ni “_mtu wa kuasi_”  anayetamani kujiinua “ajiinuaye nafsi yake juu ya kila kiitwacho Mungu” na kuketi katika “hekalu la Mungu” (2 The. 2:4). Lakini “mdanganyifu mkuu” hufanya kazi kupitia mawakala wa kibinadamu ili kutimiza makusudi yake. Sifa bainifu katika Danieli na Ufunuo zinaonesha kwamba pembe ndogo ya Danieli 7, mnyama wa Ufunuo 13 na 14, na “mtu wa kuasi” wa 2 Wathesalonike 2 zinawakilisha utawala ule ule. 

The SDA Bible Commentary inasema hivi: “Ulinganishi wa unabii wa Danieli wa mamlaka yenye kukufuru inayoifuata ile ya Rumi ya kipagani. .... , na maneno-picha ya Yohana ya mnyama kama chui. ..... unafunua ufanani mkubwa kati ya maelezo ya aina tatu [_pembe ndogo, mamlaka ya mnyama, na mtu wa kuasi_]. Hili linatupeleka kwenye hitimisho kwamba Danieli, Paulo, na Yohana wanaizungumza ya mamlaka ile ile, .... upapa.”—_Vol 7, uk. 271. _

Ni muhimu sana kukumbuka kwamba unabii wa Biblia unaelezea mfumo wa dini ambao umeacha ukweli wa Neno la Mungu, na kuweka mapokeo ya wanadamu mahali pa injili, na ambao umekengeuka kutoka katika ukweli wa Biblia. Unabii huu umetolewa na Mungu kuhusu upendo wa ajabu ili kuwaandaa watu kwa ajili ya kuja kwa Yesu. Ni kemeo kwa mashirika ya kidini yaliyoasi ambayo yameliacha Neno la Mungu, ingawa si lazima watu walio ndani yake (tazama Ufu. 18:4). Ujumbe wetu unahusu mfumo ambao umewadanganya mamilioni. Ingawa wamedanganywa, watu hawa wanapendwa sana na Kristo. Kwa hiyo, lazima tuwatendee ipasavyo.

`“ ‘Basi yo yote myatakayo mtendewe na watu, nanyi watendeeni vivyo hivyo; maana hiyo ndiyo torati na manabii’ ” (Mt. 7:12). Ni lazima tutumieje kanuni hii katika kushughulika na mada ya mamlaka ya mnyama katika Ufunuo 13 na 14?`