---
title:  Jeraha la Mauti
date:  11/06/2023
---

Kama tulivyokwisha kuchunguza, mamlaka za wanyama wa Ufunuo 13 na 14 zinawakilisha mfumo wa ulimwengu wote wa ibada ya uongo, Lakini kuna zaidi. 

`Soma Ufunuo 13:5; Ufunuo 12: 6, 14; na Danieli 7:25. Mamlaka hii ingetawala mandhari ya kidini kwa muda gani katika karne zilizopita?`

Mnyama huyo angeendelea kwa kipindi fulani maalum cha muda katika historia. Katika unabii wa wakati wa ishara, siku moja ya kiunabii ni sawa na mwaka mmoja halisi. Katika Hesabu 14:34 tunasoma: “_mwaka mmoja kwa kila siku_”—kutumia kanuni ya Biblia ya kuhesabu siku moja kuwakilisha mwaka. Tena, Mungu anasema, “siku moja kwa mwaka mmoja, nimekuagizia”  (Eze. 4:6). Kanuni hii imejidhihirisha mara kwa mara kuwa sahihi katika kutafsiri unabii wa wakati wa kibiblia, kama vile ule wa majuma 70 ya Danieli 9:24—27. Kukokotoa kipindi cha wakati kilichotajwa katika Ufunuo 13:5 ya miezi 42, yenye siku 30 kwa mwezi, tunapata siku 1260 za kiunabii au miaka halisi. Kalenda za zamani kwa kawaida zilikuwa na siku 360 kwa mwaka. 

Katika karne ya nne, Mfalme wa Rumi Konstantino alihalalisha Ukristo katika himaya yote. Alipohamisha mji wake mkuu mnamo 330 B.K kwenda Byzantium ili kuunganisha sehemu za mashariki na magharibi za himaya yake, iliacha ombwe la uongozi huko Rumi. Basi, Papa, alijaza nafasi hii. Akawa si tu kiongozi wa kidini mwenye nguvu bali pia nguvu ya kisiasa itakayohesabiwa katika Ulaya. Mnamo 538 B.K., Justinian, mfalme wa kipagani wa Kirumi, alimpa rasmi askofu wa Rumi jukumu la kuwa mtetezi wa imani. Kanisa la zama za kati lilileta mvuto mkubwa kuanzia mwaka 538 B.K. hadi 1798 B.K., ikiwa ni pamoja mateso ya kutisha yaliyotajwa katika utangulizi wa somo. Jenerali Berthier wa Napoleon alimchukua papa mateka mnamo 1798 B.K., katika utimilifu kamili wa unabii. 

Berthier na jeshi lake walimkamata Papa Pius VI na kumwondoa bila heshima kutoka katika kiti cha enzi cha upapa. Pigo kwa upapa lilikuwa zito, lakini, kwa mujibu wa Ufunuo 13:12, jeraha la mauti lingepona, na ulimwengu ungesikia zaidi kutoka kwa mamlaka hii—mengi zaidi. 

`Fikiria jinsi unabii wa Biblia unavyoshangaza na jinsi unavyotufunulia ujuzi wa Mungu wa matukio yajayo. Ukweli huu unapaswa kutufundisha nini kuhusu kwa nini tunaweza kuzitumaini ahadi za Bwana, hata zile ambazo hatujaona zikitimizwa?`