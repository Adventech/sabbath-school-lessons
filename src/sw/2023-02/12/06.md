---
title:  Jaribu la Sabato
date:  15/06/2023
---

Hata sasa, labda, jukwaa linawekwa tayari kwa ajili ya haya mateso yanayokuja. Mnamo Juni 6, 2012, Papa Benedicto XVI alitoa wito huu wa dharura kwa zaidi ya watu 15,000 waliokusanyika katika Uwanda wa Mtakatifu Petro huko Roma kwamba Jumapili lazima iwe siku ya pumziko kwa kila mtu, ili watu wawe huru kuwa na familia zao na pamoja na Mungu. “Kwa kuitetea Jumapili, mtu anatetea uhuru wa binadamu.” Hili, bila shaka, si sawa na kudai kwamba wengine waitunze siku hii, kinyume na Sabato ya kibiblia, lakini inaonesha kwamba wazo la Jumapili kama “siku ya pumziko,” bila shaka, ni suala halisi. Hatimaye, sheria zitapitishwa, na wale ambao wanalifuata Neno la Mungu kwa uaminifu na kuishika Sabato ya kweli watatambuliwa kama wapinzani wa maslahi bora kabisa ya jamii. 

Katika wakati huu wa zahama, watu wa Mungu waaminifu, kwa neema Yake na kwa uweza Wake, watasimama imara katika usadikisho wao wa kumfuata. Hawatakubali shinikizo. 

Tofauti na alama ya mnyama, watapokea muhuri wa Mungu. Mihuri ilitumiwa nyakati za kale ili kuthibitisha ukweli wa nyaraka rasmi. Basi tungetarajia kupata muhuri wa Mungu ukiwa umewekwa ndani ya sheria yake. Mihuri ya kale ilikuwa alama bainishi kwa watu tofauti tofauti. Nabii Isaya asema, “Ufunge huo ushuhuda, ukaitie muhuri sheria kati ya wanafunzi wangu” (Isa. 8:16). 

`Soma Kutoka 20:8-11. Ni vipengele gani vya muhuri wa kibiblia unaviona katika amri ya Sabato? Amri ya Sabato inatofautianaje na amri zingine zote?`

Amri ya nne ina vipengele vitatu vya muhuri halisi. _Kwanza,_ jina la mwenye muhuri: “BWANA Mungu wako” (Kut. 20:10). _Pili,_ cheo cha mwenye muhuri: Bwana “aliyefanya,” (Kut. 20:11) au Muumbaji. _Na tatu,_ eneo la mwenye muhuri: “mbingu na nchi, na bahari, na vyote vilivyomo” (Kut. 20:11). Kwa mujibu wa Ufunuo 7:1, 2, muhuri wa Mungu unawekwa tu juu ya vipaji vya nyuso zetu, ishara ya akili zetu. Yesu anaheshimu uhuru wetu wa kuchagua. Anatualika tumruhusu atengeneze akili zetu kwa Roho wake Mtakatifu ili tusiweze kutoka kwenye nanga ya imani yetu katika Neno la Mungu (Efe. 4:30). Hivyo, tunaelewa kwamba waaminifu ni wale “wazishikao amri za Mungu, na [kuwa] na imani ya Yesu” (Ufu. 14:12), na amri ya nne inajumuishwa katika amri hizo, amri ambayo ilibadilishwa na mamlaka ya mnyama.

`Ni hali gani unaweza kuona zinazojitokeza kwa sasa zinazoweza kusababisha kuwekewa vizuizi vya uhuru wetu wa dini? Vikwazo vipi vinasalia, vilevile?`