---
title:  Mwanamke Nyikani
date:  29/03/2023
---

`Soma Ufunuo 12:6 na uilinganishe na Ufunuo 12:14-16. Angalia kwa makini kipindi cha wakati, shambulizi la Shetani kwa “mwanamke” (kanisa la Mungu), na upaji wa Mungu kwa waty Wake. Mafungu haya yanazungumzia nini?`

Siku 1,260 katika Ufunuo 12:6 ni sawa na wakati, nyakati, na nusu wakati katika Ufunuo 12:14. Unabii huu huu wa wakati unaoelezea kipindi kile kile unapatikana katika Danieli 7:25, Ufunuo 11:2,3, na Ufunuo 13:5. Kwa sababu hizi ni alama za kiunabii (_mwanamke halisi aliye na mabawa hakwenda nyikani_), tunatumia wakati wa kiunabii, kanuni ya siku kwa mwaka (tazama, kwa mfano, Hesabu 14:34 na Ezekieli 4:4—6) kwa unabii huu. Hii inamaanisha, tu, kuwa siku moja ya kiunabii ni sawa na mwaka mmoja. Ikifasiri kuhusu kipindi hiki hiki cha wakati wa unabii katika Ufunuo 11:2, Andrews University Study Bible inasema, “Kwa hiyo, wafasiri wanaofuata mtazamo wa uhalisi wa matukio, wameelewa kwa ujumla kipindi cha siku 1,260 za kiunabii kumaanisha miaka 1,260 halisi kuanzia 538 hadi 1798 B.K.” (uk. 1,673 ufafanuzi kuhusu Ufunuo 11:2). Kanisa lililopotoka—pamoja na serikali iliyopotoka—walikandamiza, kutesa, na nyakati fulani kuwachinja watu Mungu waaminifu. 

Mateso makali ya kishetani ya Wakristo wanaoiamini Biblia yalikuwa mwendelezo wa pambano kuu kati ya wema na uovu. Wakitoka katika giza la Zama za Kati, wakati wa Matengenezo, wanaume na wanawake walikabiliwa na uchaguzi. Je, wangekuwa waaminifu kwa Neno la Mungu, au wangekubali mafundisho ya makuhani na maaskofu? Kwa mara nyingine tena ukweli ulishinda, na Mungu alikuwa na watu waliokuwa waaminifu kwake mbele ya upinzani mkubwa sana. 

Kuna udhihirisho kadhaa wa kuvutia na kutia moyo sana wa utunzaji wa Mungu katika mafungu haya. Ufunuo 12:6 inatumia kirai, “mahali palipotengenezwa na Mungu.” Ufunuo 12:14 hutangaza kwamba mwanamke huyo ‘alilishwa jangwani, na Ufunuo 12:16 inatangaza, “Nchi ikamsaidia mwanamke.” Nyakati za mateso makali, Mungu alitoa kwa ajili ya kanisa lake. Kama alivyofanya wakati huo, atafanya vivyo hivyo kwa masalio Wake wa wakati wa mwisho.

`Eleza wakati wa majaribu au shida katika maisha yako mwenyewe wakati ambapo ungeweza kukata tamaa kwa urahisi, lakini Mungu alikupatia mahali pa kimbilio na kukulisha katika changamoto zako. Mungu alikupaje msaada ulipouhitaji zaidi?`