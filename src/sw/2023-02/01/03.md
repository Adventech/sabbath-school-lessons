---
title:  Shambulio la Shetani
date:  27/03/2023
---

Tangu mwanzo, Shetani (tazama Ufu. 12:4, 5) alitaka kumwangamiza, Kristo. Hata hivyo, katika kila jaribio, Shetani alishindwa. Wakati wa kuzaliwa kwa Kristo, kwa mfano, malaika alimwonya Yusufu na Mariamu huhusu mipango mibaya ya Herode, nao wakakimbilia Misri. Yesu aliyakabili majaribu yenye ushawishi zaidi ya Shetani jangwani kwa “Imeandikwa,” na hivyo kupatikana ulinzi katika Neno la Mungu. Katika kifo chake msalabani, alifunua ukubwa wa upendo Wake na kutukomboa kutoka katika adhabu ya hukumu ya dhambi. Katika ufufuo wake, kama Kuhani wetu Mkuu aliye hai, anatuokoa na nguvu ya dhambi katika maisha yetu. 

**Soma Ufunuo 12:4—6, 9; Waefeso 5:25—27, 32; na Zaburi 2:7—9 na ufasili alama zifuatazo:**

`Joka` 

`Mwanamke` 

`Mtoto Mwanamume Fimbo ya Chuma` 

Katika Biblia, fimbo ni ishara ya mamlaka au utawala. Fimbo ya chuma ni ishara ya utawala usioweza kuvunjika, wenye nguvu, na usioshindwa. Yesu alikabili kila jaribu tunalolipitia, lakini alitoka akiwa mshindi. Mwovu ni adui aliyeshindwa. Kristo amemshinda katika maisha, kifo na ufufuo Wake. Kwa sababu Yesu tayari amemshinda Shetani katika msalaba wa Kalvari, tunaweza kuwa washindi, pia. Ushindi wa Kristo dhidi ya Shetani ulikamilika, lakini pambano kuu kati ya Kristo na Shetani bado halijamalizika. 

Hata hivyo, tunapokubali kwa imani kile ambacho Kristo ametutendea, deni letu la dhambi limefutwa na dhambi zetu zimesamehewa. Tunasimama tukiwa wakamilifu mbele za Mungu, tukiwa tumefunikwa na haki ya Kristo. Kama vile Paulo anavyoandika kuhusu “kuonekana katika yeye, nisiwe na haki yangu mwenyewe ipatikanayo kwa sheria, bali ile ipatikanayo kwa imani iliyo katika Kristo, haki ile itokayo kwa Mungu, kwa imani” (Flp. 3:9). Ikiwa tumesamehewa, hatuwezi kushtakiwa kwa lolote. Yesu alishinda milele kilicho kibaya zaidi ambacho dhambi na uovu vingemtendea. Aliushambulia uvovu kikamilifu na kuushinda. Tunapomkubali Yesu kwa imani, ushindi wake ni wetu.

`Kwa nini uhakikisho wa wokovu, kwa sababu ya ushindi wa Kristo dhidi ya Shetani, ni muhimu sana kwetu? Kwa vipi kile alichoandika Paulo katika Wafilipi 3:9 kinaweza kuwa uzoefu wetu wenyewe?`