---
title:  Kuukubali Ushindi wa Yesu
date:  28/03/2023
---

Kama ilivyoelezwa katika Biblia, Yesu hajawahi kupoteza pambano na Shetani. Yeye ndiye mshindi mkuu. Mshindi juu ya nguvu za uovu. Ni jambo moja kuamini kwamba Yesu alishinda dhidi ya majaribu ya Shetani; ni jambo tofauti kabisa kuamini kwamba ushindi wa Kristo ni ushindi wetu, pia. 

`Soma Ufunuo 12:10. Unapaswa kupata faraja gani kutokana na ukweli kwamba mshitaki wako “ametupwa chini”?`

Ingawa vita bado vinaendelea duniani, Shetani ameshindwa. Kabisa. Hii ni kweli sio tu kwa ushindi wa mwisho wa Kristo katika kilele cha historia ya mwanadamu, lakini pia ni kweli katika vita vyetu juu ya falme na mamlaka za uovu katika maisha yetu ya binafsi. Wakristo wengine wanaishi katika hali ya kushindwa kunakovunja moyo. Wanatarajia ushindi dhidi ya mtazamo fulani au tabia lakini kamwe hawajafahamu kuhusu ukweli wa ushindi wa Kristo kwa ajili yao katika maisha yao binafsi. 

`Soma Ufunuo 12:11. Ni uhakikisho gani wa ushindi ambao Kristo ametupatia katika kifungu hiki?`

Mara saba katika ujumbe wa Ufunuo kwa yale makanisa saba tunapata kirai, “yeye ashindaye.” Hapa katika Ufunuo 12:11 tunapata dhana hii ya kushinda tena. Neno “_kushinda_” katika lugha ya asili ya andiko hili ni _nikao_. Linaweza kutafsiriwa kwa tafsiri sisisi  “_kushinda, kufaulu, au kufanikiwa kwa ushindi._” Ona jinsi inavyowezekana kwetu kuwa washindi. Ufunuo 12:11 inathibitisha kwamba ni “_kwa damu ya Mwana-Kondoo_” tu. 

Katika Ufunuo 5:6, katika njozi ya kiunabii, Yohana anatazama mbinguni na kumwona “Mwana-Kondoo kana kwamba amechinjwa.” Dhabibu ya Kristo ndiyo kiini cha nadhari ya mbinguni yote, Hakuna kitu adhimu zaidi kinachoonesha upendo wa Mungu usio na ukomo, usiopimika kuliko msalaba. 

Tunapokubali kwa imani kile Kristo alichotutendea, deni letu linafutwa, nasi tunasimama tukiwa wakamilifu machoni pa Mungu. Dhambi zetu zimesamehewa (Kol. 1:14, Efe. 1:7, Kol. 2:14), na “mshitaki wa ndugu zetu .... ametupwa chini” (Ufu. 12:10). Tumekombolewa, tumeshinda, na kuokolewa, si kwa sababu ya wema wetu wenyewe, bali kwa sababu ya ushindi wa Kristo kwa ajili yetu.