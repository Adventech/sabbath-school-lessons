---
title:  Masalio wa Mungu wa Wakati wa Mwisho
date:  30/03/2023
---

Mwovu amekuwa akipigana na Kristo tangu kuasi kwake mbinguni (Ufu. 12:7). Kusudi la Shetani wakati huo na kusudi lake sasa ni kutwaa utawala wa ulimwengu (tazama Isa. 14:12—14). Kiini cha nadhari yake katika siku za mwisho za historia ya dunia ni juu ya watu wa Mungu. Ufunuo 12:17 inatangaza kwa mkazo kwamba joka (_Shetani_) alimghadhabikia (_alimkasirikia_) yule mwanamke (_kanisa_) akaenda kufanya vita juu ya wazao wake waliosalia. Usemi huu, wazao wake waliosalia, pia unatafsiriwa “masalio” katika Biblia toleo la King James Version. Masalio wa Mungu wanabaki kuwa waaminifu kwa Kristo, watii kwa ukweli wake, na waaminifu kwa utume Wake. 

`Soma Ufunuo 12:17. Ni sifa gani za masalio wa Mungu, kanisa Lake la siku za mwisho, zinapatikana katika fungu hili?`

Katika Ufunuo 12:17, Shetani (_joka_) amemkasirikia mwanamke, kanisa la Mungu. Shetani ana hasira na watu wazishikao amri za Mungu, naye atafanya yote awezayo ili kuwaangamiza. 

Hatimaye, anachochea amri ili wasiweze kununua au kuuza nao watafungwa na kukabili kifo (tazama Ufu. 13:14—17). Ikiwa Shetani hawezi kumwangamiza Kristo, atajaribu kuharibu mpokeaji wa upendo wa kina kabisa wa Kristo—Kanisa la Kristo. Vita ya mwisho ya dunia haikujikita Mashariki ya Kati na migogoro mbalimbali ya huko; inalenga katika akili za watu wa Mungu waliotawanyika katika dunia yote. Ni vita kati ya majeshi mawili yanayopingana, ya Kristo na Shetani. Tena, hakuna asiye na upande wowote. 

Swali muhimu katika vita hii ya mwisho ni, “Nani anastahili uaminifu wetu? Utii wetu uko wapi?" Mbingu inawataka waumini wanaovutiwa sana na upendo wa Kristo, waliokombolewa kwa neema yake, waliojitoa kwa kusudi lake, wakitiwa nguvu na Roho Wake, na watiifu sana kwa amri zake kiasi cha kuwa tayari kukabili kifo chenyewe kwa ajili ya kazi Yake. 

Ulimwengu wetu unaelekea kwenye mgogoro mkubwa. Lakini katika Yesu, kwa Yesu, kupitia kwa Yesu, na kwa sababu ya Yesu, ushindi wetu umehakikishwa—kadri tu tunavyoendelea kushikamana Naye, tunachofanya kwa imani, imani inayoongoza kwenye utii. Yote yanategemea uchaguzi wetu wenyewe. 

`Unaonaje uhalisi wa Ufunuo 12:17 katika maisha yako mwenyewe, katika uzoefu wako mwenyewe wa Kikristo? Yaani, ni kwa njia zipi pambano kuu linapiganwa katika maisha yako mwenyewe?`