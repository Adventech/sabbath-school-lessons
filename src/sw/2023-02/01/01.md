---
title:  Yesu Anashinda—Shetani Anashindwa
date:  25/03/2023
---

### Somo la Juma Hili
Ufunuo 12; Efe. 5:25-27, 32; Flp. 3:9; Dan. 7:25, Isa. 14:12—14; Ufu. 13:14—17.

> <p>Fungu la Kukariri</p>
> “Joka akamkasirikia yule mwanamke, akaenda zake afanye vita juu ya wazao wake waliosalia, wazishikao amri za Mungu, na kuwa na ushuhuda wa Yesu; naye akasimama juu ya mchanga wa bahari” (Ufunuo 12:17). 

Katika kitabu kiitwacho _Outnumbered: Incredible Stories of History’s Most Surprising Battlefield Upsets,_ Cormac O'Brien anasimulia visa vya majeshi ambayo, ingawa yalizidiwa sana kwa idadi, bado yalishinda. Kinasimulia kuhusu jeshi la Hannibal la askari 55,000, kutoka Carthage, likilishinda jeshi la Kirumi “lisiloshindika” la askari 80,000 wenye nguvu. Kinasimulia kisa cha kushangaza cha jeshi la Wayunani la Alexander Mkuu likiushinda ufalme wa Uajemi. 

Sisi, pia, tuko katika pambano la kufa na kupona dhidi ya adui mwenye hila. Tumezidiwa kwa idadi, tunapambana dhidi ya mpinzani asiye wa kawaida. Nguvu za uovu zinaonekana kuwa zisizoshindika. Tunaonekana kukabiliwa na upotevu fulani. Kushindwa kunaonekana kutokuepukika. Ushindi hauonekani. Kwa mtazamo wa kibinadamu tu, inaonekana kwamba majeshi ya Shetani yatatushinda kabisa. 

Lakini, ashukuriwe Mungu, ingawa tumezidiwa idadi, ingawa sisi ni wachache, ingawa _(tukizungumza kibinadamu)_ tunaonekana kuwa katika hali ngumu ya kushindwa, ingawa mashambulizi ya Shetani ni makali, kupitia kwa Yesu tutashinda hatimaye. Mada ya kitabu cha mwisho cha Biblia, Ufunuo, ni hii: Yesu Anashinda, Shetani Anashindwa. Kiini cha vita hii kimefanyiwa muhtasari katika Ufunuo 12, lengo la somo letu juma hili. Uchunguzi huu utatoa maandalizi mazuri ya kuelewa Ufunuo 14 na ujumbe wa malaika watatu. 

_Jifunze somo la juma hili kwa maandalizi ya Sabato ya Aprili 1_