---
title:  Taji ya Mshindi
date:  05/04/2023
---

Yohana anamwelezea Yesu kama “Mwana wa Adamu, aliye na taji ya dhahabu kichwani pake, na katika mkono wake mundu mkali” (Ufu. 14:14). Neno la “taji” ni stephanos. Ni taji ya ushindi. Wakati mwanariadha aliposhinda katika shindano muhimu, alipewa _stephanos,_ taji ya heshima, ya utukufu, ya ushindi. 

Wakati fulani Yesu alivaa taji ya miiba, inayowakilisha aibu na kejeli. Kuna wakati alidharauliwa na kukataliwa na watu. Alitukanwa, kudhihakiwa, kutemewa mate, kupigwa, na kuchapwa mijeledi. Lakini sasa anavaa taji ya utukufu na kuja tena lakini sasa kama Mfalme wa wafalme na Bwana wa mabwana. 

`Soma Ufunuo 14:15 na Marko 4:26—29. Unaona ufanani gani kati ya aya hizi? zote zinazungumzia nini?`

Malaika anatoka mbele za Mungu katika utukufu wa a hekalu, Mungu anamtazama malaika na kusema, “Wakati umefika. Mavuno yameiva kabisa.” Malaika anaruka kutoka hekaluni kwenda kwa Yesu na kusema kwa sauti kuu: “Wakati umefika. Mavuno yameiva.” Nenda ukawachukue watoto Wako na kuwaleta nyumbani. 

Yesu anatumia tena na tena mifano ya kilimo katika Agano Jipya. Katika matukio zaidi ya moja anatumia ishara ya mavuno yaliyokomaa ili kuonesha ukuaji wa mbegu ya injili katika maisha ya watu wake. 

“Kuota kwa mbegu kunawakilisha mwanzo wa maisha ya kiroho, na ukuaji wa mmea ni mfano mzuri wa ukuaji wa Kikristo. Kama katika asili, kadhalika katika neema; hakuwezi kuwa na maisha bila ukuaji. Mmea lazima ama ukue au ufe. Kama ukuaji wake ulivyo wa kimya na usiotambulika, lakini unaendelea, ndivyo ulivyo ukuaji wa maisha ya Kikristo. Katika kila hatua ya ukuaji, maisha yetu yanaweza kuwa makamilifu; lakini ikiwa kusudi la Mungu kwetu linatimizwa, kutakuwa na ukuaji endelevu. Utakaso ni kazi ya maisha yote. Kadiri fursa zetu zinavyoongezeka, uzoefu wetu utapanuka, na ujuzi wetu utaongezeka.” _—Ellen G. White, Christ’s Object Lessons, uk 65, 66. _

Kuiva kwa nafaka ya dhahabu kunawakilisha wale wote wanaobadilishwa kwa neema, kuhimizwa na upendo, na kuishi maisha ya utiifu kwa ajili ya utukufu wa jina la Kristo. Mioyo yao ina upatanifu na moyo wa Yesu, na chote watakacho ndicho atakacho.

`Unaelewaje kauli ya Ellen G. White kwamba “katika kila hatua ya ukuaji, maisha yetu yanaweza kuwa makamilifu”? Hilo linamaanisha nini, hasa tunapoweza kuyaona makosa yetu na tabia zetu zenye kasoro sasa?`