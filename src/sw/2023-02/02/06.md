---
title:  Kila Mbegu Hutoa Mavuno
date:  06/04/2023
---

Katika Ufunuo 14 kuna mavuno ya aina mbili. Mavuno ya nafaka ya dhahabu yanawakilisha wenye haki, na mavuno ya zabibu zilizojaa damu yanawakilisha wasio haki au waliopotea. 

Mavuno yote yameiva kabisa. Kila mbegu iliyopandwa imekomaa kabisa. 

`Soma Ufunuo 14:17—20. Kirai “shinikizo hilo kubwa la ghadhabu ya Mungu” kinamaanisha nini? Tazama pia Ufunuo 14:10, Ufunuo 15:1, na Ufunuo 16:1.`

“Malaika mwingine akatoka katika ile madhabahu, yule mwenye mamlaka juu ya moto” (Ufu. 14:18). Huyu ni malaika ambaye anaamuru moto wa hukumu ya Mungu ya mwisho. Mavuno yameiva. Dhambi imefikia kikomo chake. Uasi umevuka mpaka wa huruma ya Mungu. Kadiri mambo yalivyokuwa maovu na mabaya, yatazidi kuwa mabaya zaidi kabla ya kufika mwisho. Mungu mwenye upendo amefanya kila kitu anachoweza kutufanyia, kilichojumuisha kujitoa mwenyewe msalabani kama dhabihu kwa ajili ya dhambi zetu. “Yeye asiyejua dhambi alimfanya kuwa dhambi kwa ajili yetu, ili sisi tupate kuwa haki ya Mungu Katika Yeye” (2 Kor. 5:21, tazama pia Gal. 3:13). 

Mungu angefanya nini zaidi ya msalaba huo? Hakuna zaidi neema inachoweza kufanya ili kuwakomboa wale ambao daima walimkataa Roho Mtakatifu. 

Huu hapa ni ujumbe wa haraka wa kiunabii wa Ufunuo 14. Kila mbegu imevunwa. Nafaka imeiva kabisa, na zabibu zimeiva kabisa. Watu wa Mungu wanadhihirisha sura Yake ya neema, huruma, rehema, na upendo mbele ya ulimwengu. Watoto wa yule mwovu wanadhihirisha uchoyo, tamaa, wivu, na chuki. Tabia ya Yesu inadhihirishwa katika kundi moja na tabia ya Shetani katika lingine. 

Ulimwengu utaona kwa watu wa Mungu ufunuo wa haki ambayo, huenda, hakuna kizazi kabla kimewahi kushuhudia. Tofauti na haki ya Kristo iliyodhihirishwa ndani ya watu wake ulimwengu utaona matokeo kamili ya uasi dhidi ya Mungu. Ufisadi, uovu, dhambi, na uasi wa sheria vitadhihirika kikamilifu mbele ya wanadamu na malaika. Tofauti kati ya wema na uovu, mema na mabaya, utii na uasi, vitadhihirika kwa ulimwengu mzima, kwa wanadamu na malaika pia.

`Unawezaje kutambua vizuri zaidi tofauti kati ya mema na mabaya? Kwa nini ni muhimu tufanye hivyo? (Tazama Ebr. 5:14.)`