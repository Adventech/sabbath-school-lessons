---
title:  Chaguzi za Milele
date:  02/04/2023
---

Ufunuo 14 ni ujumbe wa mwisho wa Yesu wa rehema kwa dunia iliyoanguka na kuasi, ambayo, kwa takriban miaka elfu sita, imezama katika dhambi na uovu. Itakuja siku ambayo kila mwanadamu katika sayari ya Dunia atafanya uamuzi wake wa mwisho, usioweza kubatilishwa, ama kuwa upande wa au kinyume cha Yesu. Ujumbe wa Ufunuo wa haki ya Kristo, inayotukomboa katika hukumu ya dhambi, na pia mvuto wa dhambi katika maisha yetu, utatoa mwangwi na kuurudia duniani kote. 

`Soma Mathayo 24:14 na uilinganishe na Ufunuo 14:6. Ni ahadi gani Yesu aliwapa wanafunzi wake kuhusu kuenea kwa injili ulimwenguni pote kabla tu ya kurudi kwake?`

Ahadi ya Yesu kwamba “ ‘habari njema ya ufalme itapaswa ihubiriwe katika ulimwengu wote,’ ” iliyotolewa katika Mathayo 24:14, inapata utimilifu wake wa mwisho katika ujumbe wa mwisho wa Kristo, katika Ufunuo 14:6, unaosema kwamba injili inatangazwa kwa “kila taifa, na kabila, na lugha, na jamaa.” 

Mara tatu katika Ufunuo 22 Yesu anasema kwamba anakuja upesi (Ufu. 22:7, 12, 20). Katika muktadha wa kurudi kwake upesi, Bwana wetu anaongezea, “ ‘Mwenye kudhulumu na azidi kudhulumu; mwenye uchafu na azidi kuwa mchafu; na mwenye haki azidi kufanya haki; na mtakatifu na azidi kutakaswa’ ” (Ufu. 22:11). Ufunuo inahamia kwenye kilele kimoja adhimu ambapo kila mtu anaongozwa kuamua kuwa upande wa au kinyume cha Kristo. 

Bila shaka, kila siku, kwa chaguzi zetu hata katika kile kinachoitwa “_vitu vidogo,_” tunachagua ama kuwa upande wa au kinyume cha Yesu. Haiwezekani kwamba mtu mara kwa mara anafanya chaguzi zisizo sahihi katika maisha yake sasa, kwa ghafla, katika pambano la mwisho, awe upande wa Yesu, hasa wakati nguvu ya ulimwengu wote mwovu iko kinyume chao. Sasa, leo, na kila siku lazima tuchague kuwa waaminifu kwa Kristo na kwa amri zake. “Kwa maana huku ndiko kumpenda Mungu, kwamba tuzishike amri zake.” (1 Yn. 5:3). Kama Ellen G. White alivyosema: “Yesu habadili tabia wakati wa kuja kwake. Kazi ya mabadiliko lazima ifanyike sasa. Maisha yetu ya kila siku yanaamua hatima yetu.”_—Last Day Events, uk. 295. _

`Mungu anachongaje tabia zetu? Anatumia njia gani ili tuweze kukua katika neema? Tunaweza kufanya nini ili kumruhusu kikamilifu Roho Mtakatifu atubadilishe tuwe zaidi kama Yesu?`