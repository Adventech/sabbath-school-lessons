---
title:  Kutakaswa kwa Patakatifu
date:  30/04/2023
---

Kama tulivyokwisha kuona, lazima kuwepo na hukumu kabla Kristo hajaja. Malaika anatangaza kwa sauti kuu kwamba “saa ya hukumu yake imekuja” (Ufu. 14:7). Kitabu cha Danieli kinatupatia wakati ambapo hukumu hii inaanza. 

`Soma Danieli 8:14. Danieli anatupatia ratiba gani mahususj kuhusu kutakaswa kwa patakatifu?`

Kila Myahudi alielewa dhahiri maana ya kutakaswa kwa patakatifu pa duniani. Kulitokea katika Siku ya Upatanisho, ambayo ilikuwa siku ya hukumu. Ingawa Danieli alielewa dhana ya kutakaswa kwa patakatifu na hukumu, alipata mtanziko kuhusu hizi siku 2300. 

`Soma Danieli 8:27 na Danieli 9:21, 22. Mwitikio wa Danieli ulikuwaje kwa njozi ya siku 2,300, na Mungu alimjibuje?`

Mwisho wa Danieli 8, Danieli alizimia na baadaye akasema, “nami naliyastaajabia yale maono, ila hakuna aliyefahamu” (Dan. 8:27). Yaani, maono ya zile siku 2,300 (_Maono mengine yalikuwa tayari yamefafanuliwa; tazama Danieli 8:19—22_). Sura inayofuata, Danieli 9, inaandika juu ya Malaika Gabrieli kuja kumfafanulia Danieli unabii wa zile siku 2,300. “ ‘Ee Danieli, nimetokea sasa, ili nikupe akili upate kufahamu’ ” (Dan. 9:22). 

Gabrieli amstaajabisha Danieli anapofunua jibu kwa ombi lake kwa upana zaidi kuliko alivyodhani. Malaika Gabrieli alimpitisha Danieli katika mfululizo wa matukio kuanzia yaliyopita mpaka yajayo na kuufunua ukweli kuhusu Masihi ajaye, akitoa vipindi sahihi vya mwanzo wa huduma Yake na kifo chake cha kikatili, matukio yaliyofungamana moja kwa moja na kutakaswa kwa patakatifu, katika Danieli 8. Kwa maneno mengine, kifo cha Kristo na hukumu vina uhusiano usioweza kutenganishwa.

`Kwa nini ni muhimu kwamba kifo cha Yesu, kama kilivyofunuliwa katika Danieli 9:24—27, kinahusiana moja kwa moja na hukumu, katika Danieli 8:14? Ukweli gani mkubwa unafundishwa hapa kwa uhusiano huu?`