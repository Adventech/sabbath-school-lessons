---
title:  Siku 2,300 na Wakati wa Mwisho
date:  01/05/2023
---

`Soma Danieli 8:17, 19, 26. Ni kipindi gani cha wakati ambacho malaika anatangaza kwamba maono ya Danieli 8 na siku 2,300 vinahusika nacho, na kwa nini hilo ni muhimu kulielewa?`

Wengine wanatoa hoja kwamba siku 2300 ni siku halisi. Wanaamini pia kwamba pembe ndogo ya Danieli 8 inamwakilisha kiongozi wa kijeshi wa Seleucid Antiochus Epiphanes (216 K.K.—164 B.K.), ambaye aliivamia Yerusalemu na kulitia unajisi hekalu la Wayahudi, ingawa siku 2,300 hata haziendani na kipindi cha wakati wake. Ufafanuzi huu, hata hivyo, ni kinyume na maelekezo ya wazi ya malaika kwamba maono hayo yanahusu “_wakati wa mwisho._” Antiochus kwa hakika hakuishi katika wakati wa mwisho. 

Katika Danieli 8, Gabrielli anaanza ufafanuzi wake wa unabii wa siku 2,300. Anamtaja kondoo mume kuwakilisha Umedi na Uajemi na beberu akiwakilisha Uyunani (Dan. 8:20, 21). Ingawa haukutajwa, kama zilivyokuwa mamlaka mbili kabla yake, na inayofuata, pembe ndogo, ni Rumi pasipo shaka (Dan. 8:9, 23, 24). Kisha anaelezea awamu ya Rumi ya aina ya kidini na kisiasa, ambayo “ingeiangusha kweli hata chini” (Dan. 8:10—12, 25) na kuingilia huduma ya Kristo ya mbinguni (Dan. 8:10-12). Kutakaswa kwa patakatifu katika Danieli 8:14, kilele cha sura, ni jibu la Mungu kwa changamoto ya mamlaka za kidunia na kidini ambazo zimejaribu kutwaa mamlaka ya Mungu. Ni sehemu ya ufumbuzi wa kiungu wa tatizo la dhambi. 

Gabrieli yuko tayari kueleza mambo yote katika ratiba ya Mungu ya kiunabii. Mwishoni mwa Danieli 8, tunaweza kuona kwa uwazi kwamba Danieli hakuelewa sehemu ya maono hayo kuhusu siku 2300 (Dan. 8:27). Sehemu ya awali kuhusu kondoo mume, beberu, na pembe ndogo yote ilifafanuliwa, hata kwa zile tawala mbili za kwanza zilizotambuliwa moja kwa moja kwa jina (Dan. 8:20, 21). Kutakaswa kwa patakatifu, hata hivyo, kulikuwa hakujaelezewa. 

Malaika Gabrielli, aliyetokea katika Danieli 8, anatokea sasa katika Danieli 9 na kumwambia: “ ‘Mwanzo wa maombi yako ilitolewa amri, nami nimekuja kukupasha habari; maana wewe unapendwa sana; basi itafakari habari hii, na kuyafahamu maono haya’ ” (Dan. 9:23). Maono gani? Kama tutakavyoona kesho, maono ya siku 2,300, sehemu pekee ya maono ya awali, katika Danieli 8, ambayo alikuwa bado hajamfafanulia Danieli. 

`Gabrieli alimwita Danieli “anayependwa sana.” Hili linatuambia nini kuhusu uhusiano wa Karibu kati ya mbingu na dunia?`