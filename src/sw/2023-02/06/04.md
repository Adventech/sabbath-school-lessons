---
title:  Maelekezo ya Malaika kwa Danieli
date:  02/05/2023
---

`Soma Danieli 9:23. Maagizo gani mahususi malaika anampatia Danieli? Kwa nini haya ni muhimu katika kuelewa maana ya kutakaswa kwa patakatifu katika Danieli 8:14?`

Malaika huyo alimwagiza Danieli waziwazi “basi itafakari habari hii, na kuyafahamu maono haya” (Dan. 9:23). Habari gani, na maono gani? Kwa sababu hakuna maono yaliyorekodiwa katika Danieli 9, malaika Gabrieli lazima awe anazungumzia sehemu ya maono katika Danieli 8 ambayo nabii hakuielewa —maono ya siku 2,300 (Dan. 8:27). 

Gabrieli anaendelea katika Danieli 9:24—27. Ni matukio gani katika maisha na huduma ya Yesu hili linazungumzia? 

Sehemu ya kwanza ya unabii huu inahusiana na watu wa Mungu, Wayahudi. “Muda wa majuma sabini umeamriwa juu ya watu wako” —taifa la Wayahudi (Dan. 9:24). Katika unabii wa Biblia, siku moja ya kiunabii ni sawa na mwaka mmoja halisi wa kiunabii (Eze. 4:6, Hes. 14:34). Katika Danieli na Ufunuo unapokuwa na ishara ya mfano, kwa kawaida unakuwa na wakati wa unabii wa kiishara, vilevile. Moja ya njia tunazoweza kuwa na uhakika kwamba kanuni ya unabii ya siku moja kwa mwaka mmoja inatumika hapa ni kwamba tunapoitumia katika unabii wa Danieli, kila tukio katika mfuatano wa matukio linatokea kikamilifu (tazama somo la kesho). Tukiitumia kanuni hii, majuma 70 yanajumuisha siku 490. Kwa kuwa siku moja ya kiunabii ni sawa na mwaka mmoja halisi, siku 490 ni miaka 490 halisi. 

Gabrieli anamwambia Danieli kwamba miaka 490 ‘imekatwa’ (_maana halisi ya neno la Kiebrania chathak, inayotafsiriwa wakati mwingine kama “imeamuriwa’’_). Kukatwa kutoka wapi? Inaweza kuwa ni unabii ule pekee wa wakati unaodokezwa hapa: siku 2,300 za Danieli 8:14. Miaka hii 490, unabii wa wakati, unahusishwa moja kwa moja na unabii wa wakati wa Danieli 8:14, sehemu pekee ya maono iliyoachwa bila kufafanuliwa katika Danieli 8 na unabii wa wakati pekee katika Danieli 8, pia. Hivyo, tunaweza kuona kwamba Gabrieli kwa unabii huu anakuja kusaidia Danieli kuelewa kile ambacho hakuelewa katika sura iliyopita: siku 2,300.