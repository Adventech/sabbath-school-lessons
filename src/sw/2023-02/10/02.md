---
title:  Njia Ionekanayo Kuwa Sawa Machoni pa Mtu
date:  28/05/2023
---

Katika muktadha wa siku za mwisho, Yesu alitamka onyo kali, “ ‘kwa maana wataondoka Makristo wa uongo, na manabii wa uongo, watatoa ishara na maajabu, wapate kuwadanganya, kama yamkini, hata hao wateule’ ” (Marko 13:22). “_Wateule_” ni nani? Baadaye anasema, “ ‘Naye atawatuma malaika zake pamoja na sauti kuu ya parapanda, nao watawakusanya wateule wake toka pepo nne, toka mwisho huu wa mbingu mpaka mwisho huu’ ” (Mt. 24:31). Inatisha kidogo, sivyo, wakati udanganyifu katika siku za mwisho utakuwa mkubwa kiasi kwamba hata waaminifu watakuwa katika hatari ya kudanganywa? 

`Soma Ufunuo 12:9. Ni nani anayedanganywa na Shetani? Tunayaelewaje maneno haya?`

Bila shaka, Mungu atakuwa na watu fulani waaminifu katika siku za mwisho, kama alivyokuwa nao katika nyakati zote. Hata hivyo, maneno hapa yanaonesha jinsi udanganyifu wa Shetani ulivyoenea sana. 

`Soma Mithali 14:12. Ni onyo gani lenye nguvu limewasilishwa hapa?`

Mara nyingi watu huambiwa wafuate dhamiri zao wenyewe ili waamue wenyewe wema au uovu, mema au mabaya, na kisha kuishi ipasavyo. Lakini Maandiko yanasema kwamba sisi sote tu wenye dhambi, sote tumepotoka (Yer. 17:9, Rum. 3:9-18), na hivyo kuyatumaini mawazo yetu wenyewe karibu ni njia ya hakika ambayo, hatimaye, itatukosesha na hata kufanya mabaya. Uovu mwingi umefanywa kwa enzi zote na watu waliosadiki kabisa haki ya mwenendo wao. Yaani walifuata “_njia ionekanayo kuwa sawa_” kwao. 

Badala yake, tunapaswa kuzama katika Neno la Mungu, na kutokana na Neno lake, tunapojisalimisha kwa Roho Mtakatifu, tutajifunza ukweli dhidi ya makosa, wema dhidi ya uovu, mema dhidi ya mabaya. Tukiachwa katika mbinu zetu wenyewe, au hata katika akili zetu wenyewe, tunaweza kuwa mawindo rahisi ya udanganyifu wa Shetani.

`Fikiria mifano ya watu waliotenda kutokana na kile ambacho wao wenyewe waliamini kilikuwa sahihi, au hata kile walichoamini kuwa ni mapenzi ya Mungu, lakini walitenda maovu. Tunaweza kujifunza nini kutokana na matukio haya yenye kuhuzunisha?`