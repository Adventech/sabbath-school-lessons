---
title:  "Babeli: Kitovu cha Ibada ya Jua"
date:  30/05/2023
---

Ibada ya jua ilikuwa maarufu huko Misri, Ashuru, Uajemi, na bila shaka Babeli. Katika kitabu chake _The Worship of Nature,_ James G, Frazer anatoa angalizo hili, “Katika Babeli ya kale jua liliabudiwa tangu zamani za kale sana.”—Vol. 1, uk. 529. Inaweza kuonekana kushangaza, lakini nyakati fulani ibada ya jua ya Babeli iliathiri ibada ya watu wa Mungu katika Agano la Kale. 

`Soma Ezekieli 8:16 na 2 Wafalme 23:5, 11. Manabii waliandika nini kuhusu mvuto wa ibada ya jua katika Israeli na Yuda? (Tazama pia Rum. 1:25).`

Nabii Ezekieli, aliyehudumu katika kipindi kimoja na Danieli, aliona katika maono baadhi ya watu wa Mungu wakiwa wameelekeza migongo yao katika hekalu la Mungu wakiabudu jua kuelekea mashariki. Badala ya kumwabudu Muumbaji wa jua, waliabudu jua. 

Katika Ufunuo 17, Yohana anaelezea wakati ambapo kanuni za Babeli, pamoja na ibada ya jua, zingeingia katika kanisa la Kikristo wakati wa zama za maridhiano. Uongofu ambao haukutegemewa wa Konstantino, katika sehemu ya awali ya karne ya nne, ulisababisha furaha kubwa katika Ufalme wa Kirumi. Konstantino alikuwa na uhusiano thabiti na ibada ya jua. Edward Gibbon, mwanahistoria mashuhuri, anaandika, “Jua lilikuwa linaadhimishwa ulimwenguni kote kama mwongozi asiyeshindwa na mlinzi wa Konstantino.”_—The History of the Decline and Fall of the Roman Empire, sura ya 20._

Mnamo mwaka 321 B.K., Konstantino pia alipitisha “_amri ya Jumapili_” ya kwanza. Amri hii ilisema, “Katika siku ya kuheshimiwa ya Jua hebu Mahakimu na watu wanaokaa mijini wapumzike, na karakana/viwanda vyote vifungwe.”_—Edict of Constantine, 321 B.K._ Hii haikuwa sheria inayolazimisha utunzaji wa Jumapili kwa raia wote wa Konstantino, lakini iliimarisha ushikaji wa Jumapili katika fikra za raia wa Kirumi. 

llikuwa katika miongo iliyofuata ndipo wafalme na mapapa waliendelea kupitia amri za serikali na mabaraza ya kanisa kuthibitisha Jumapili kama siku ya pekee ya ibada, ambayo inabakia kuwa hivyo leo, vilevile, kwa Wakristo walio wengi. Ni mfano wenye nguvu kiasi gani wa ukweli mgumu kwamba kwa sababu tu watu wengi wanaamini katika kitu fulani, au wanakifanya, haifanyi kiwe sahihi. 

`Angalia kote jinsi ibada ya Jumapili ilivyoenea katika makanisa ya Kikristo. Ukweli huu unapaswa kutufundisha nini kuhusu jinsi udanganyifu wa Shetani ulivyoenea? Tena, kama ilivyo kwa hali ya wafu, ulinzi wetu pekee ni upi?`