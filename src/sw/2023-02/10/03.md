---
title:  Uongo wa Kale wa Kutokufa
date:  29/05/2023
---

`Soma Ufunuo 16:13, 14 na Ufunuo 18:2, 23. Ni madokezo gani ya umizimu unayoyapata katika mafungu haya?`

Virai kama vile “_maskani ya mashetani_” au “_roho za mashetani_” na “_uchawi_” vyote vinaonesha shughuli za kishetani. Si ajabu tumeonywa kwamba kati ya madanganyo makubwa mawili katika siku za mwisho, moja litakuwa “_kutokufa kwa roho_” (_tazama Ellen G. White, The Great Controversy, uk. 588_). 

Bila shaka, hilo ni rahisi sana kuona leo. Hata katika ulimwengu wa Kikristo, wazo la nafsi kuwa na hali ya kutokufa ni kipengele muhimu cha fundisho kuu la Kikristo. Wakristo wengi wanaamini kwamba, wakati wa kufa, waliookolewa wanapaa juu mbinguni, na waliopotea wanashuka kuzimuni. Ni mara ngapi, kwa mfano, baada ya mwinjilisti mkuu Billy Graham kufa, tulisikia kwamba “Billy Graham yuko salama sasa mbinguni, katika mikono yenye upendo ya Yesu,” au kitu kama hicho? Kitu kama hiki kinafundishwa kila wakati kutoka mimbarini, madarasani, na, hasa, kwenye mazishi. 

`Soma Mhubiri 9:5; Ayubu 19:25—27; 1 Wathesalonike 4:16, 17; na Ufunuo 14:13. Ni maelekezo gani ya wazi Mungu aliwapa watu wake kuhusu maisha baada ya kifo, na ni wapi tunapata tumaini letu?`

Moja ya nguzo za udanganyifu wa Babeli ni ufahamu usio wa kweli kuhusu kifo, ambao, ukiwa umejengwa juu ya wazo la roho isiyokufa, unaandaa njia kwa ajili ya mvuto wenye udanganyifu wa umizimu. Ukiamini kwamba wafu, katika umbo fulani, wanaendelea kuishi na hata kuweza kuwasiliana nasi, basi, una ulinzi gani dhidi ya udanganyifu wowote kati ya udanganyifu mwingi alionao Shetani? Ikiwa mtu ambaye ulimdhania kuwa mama au mtoto wako aliyekufa, au mtu mwingine mpendwa, kwa ghafla anaweza kuja na kuzungumza na wewe, ingekuwa rahisi kiasi gani kudanganywa na fahamu zako? Hili limetokea wakati uliopita, hutokea sasa, na, kwa hakika, tunapokaribia siku za mwisho kabisa, litatokea tena. Ulinzi wetu pekee ni kusimama imara kwa kukita mizizi katika kile Biblia inachofundisha na kushikilia mafundisho ya Biblia kuhusu kifo kama usingizi mpaka wakati wa kuja kwa Yesu mara ya pili.

`Ni mifano gani ya umizimu wa kisasa iliyopo ndani ya utamaduni wako leo? Kwa nini kushika kwa uthabiti Neno la Mungu ni ulinzi wetu pekee?`