---
title:  Neema kwa Ajili ya Utii
date:  01/06/2023
---

Yule mwanamke aliyevaa nguo ya rangi nyekundu na zambarau, aliyepanda juu ya mnyama mwekundu sana, amepitisha pote kikombe chake cha mvinyo, na ulimwengu umelewa na mafundisho ya uongo ya Babeli. Akizungumzia “_mvinyo wa Babeli,_” Ellen G. White anatoa maoni haya dhahiri: “Mvinyo huo ni nini? Mafundisho yake ya uongo, Ameupatia ulimwengu Sabato ya uongo badala ya Sabato ya amri ya nne, naye amerudia uongo ambao Shetani alimwambia Hawa kwa mara ya kwanza katika Edeni_—hali ya asili ya roho kutokufa.”—Ellen G. White, Review and Herald, Desemba 6, 1892._ Mafundisho haya potofu yamewadanganya mamilioni. Matokeo yake, Mungu anawapatia watu wake, ambao bado wamefungwa katika makosa, wito wa mwisho wa siku za mwisho. 

`Soma Ufunuo 18:4, 5. Wito wa Mungu ni upi kwa umati wa watu ambao bado wapo katika mashirika ya kidini yaliyoanguka?`

Kama tulivyokwisha kuona (_lakini inafaa kurudia_), wengi wa Watu wa Mungu wako katika mashirika ya kidini yaliyofanya maridhiano juu ya mafundisho ya Biblia. Hawaelewi kweli za Maandiko. Wito wa Mungu wa upendo ni wa mara moja: “ ‘Tokeni kwake, enyi watu wangu, msishiriki dhambi zake, wala msipokee mapigo yake” (Ufu. 18:4). 

`Soma 1 Yohana 3:4 na ulinganishe na Warumi 14:23. Biblia inafasilije dhambi? Vifungu hivi vya Biblia vinapatanaje?`

Dhambi ni uasi au uvunjaji wa sheria ya Mungu. Njia pekee ambayo mtu ye yote anaweza kutii sheria ni kupitia imani katika uweza wa Kristo aliye hai. Sisi ni wanadamu wanyonge, wadhaifu, wenye kujikwaa, wenye dhambi. Kwa imani tunapomkubali Kristo, neema yake hupatanisha maisha yetu ya zamani na kuwezesha maisha yetu ya sasa. Anatupa “neema na utume ili mataifa yote wapate kujitiisha” (Rum. 1:5). Wito wa Mbingu kwa watu wake katika makanisa ambayo hawaheshimu na kutii sheria ya Mungu ni kutoka kwa imani. Wito wake kwa Waadventista katika makanisa yanayotunza Sabato ni kuacha majaribio yote ya utii wa kibinafsi, wa kibinadamu na kuishi maisha ya utauwa kwa imani katika neema ya Kristo, inayotuokoa kutoka katika hukumu ya dhambi na utawala wa dhambi. Na kama vile uaminifu wa Israeli kwa sheria (Kum. 4:6) ungekuwa ushuhuda wenye nguvu kwa ulimwengu, uaminifu wetu, pia, unaweza kuwa ushahidi wenye nguvu na kusaidia kuwaongoza watu kutoka Babeli.