---
title:  Kitabu cha Tumaini Kilichojaa Neema
date:  09/04/2023
---

Watu wengi wanapofikiria kuhusu kitabu cha mwisho cha Biblia, Ufunuo, hawafikiri juu ya neema ya Mungu. Wanapofikiria ujumbe wa Mungu wa siku za mwisho, mawazo yao mara nyingi hugeukia mara moja wanyama wa kutisha, alama za mafumbo, na picha za ajabu. Kitabu cha Ufunuo kinawaogofya watu wengi kama kinavyowaondoa shaka watu wengi vilevile, ambayo ni bahati mbaya kwa sababu, kwa hakika, kimejazwa neema na kujawa na tumaini. Yaani, hata katikati ya wanyama wa kutisha na maonyo ya mateso na nyakati ngumu zilizo mbele yetu, Mungu bado anatupatia sababu za kufurahi katika wokovu wake. 

`Soma Ufunuo 1:1—3 na Ufunuo 14:6. Mafungu haya yanatuambiaje kwa pamoja kuhusu sio tu kitabu cha Ufunuo lakini kuhusu “injili ya milele,” vilevile?`

Ufunuo ni juu ya Yesu. Ni ujumbe Wake kwa watu Wake na hasa kinatumika kwa kanisa Lake katika siku za mwisho. Ni ujumbe uliojaa neema wa tumaini la wakati wetu wa mwisho. Katika kitabu chote, Kristo anaelezewa kama Mwana-kondoo aliyechinjwa, na baraka imeahidiwa kwa wale wanaosoma, wanaoshika, na kuishi kulingana na kweli zilizofunuliwa. 

Kwa mujibu wa Ufunuo 1:5, 6, Yesu ndiye “atupendaye na kutuosha dhambi zetu katika damu yake, na kutufanya kuwa ufalme, na makuhani kwa Mungu, naye Baba yake.” Katika Kristo tumesamehewa. Neema inatusamehe yaliyopita, inawezesha wakati wetu wa sasa, na inatoa tumaini kwa wakati wetu ujao. Yaani, katika Kristo tunakombolewa kutoka katika adhabu na nguvu ya dhambi, na siku moja hivi karibuni tutaokolewa kutoka katika uwepo wa dhambi. Huu ndio ujumbe wa kitabu cha mwisho cha Biblia, Ufunuo. 

Na pia ni ujumbe wa haraka, uliowasilishwa kwanza kama malaika akiruka upesi katikati ya mbingu akiwa na “injili ya milele.” 

Injili? Wokovu kwa imani katika Kristo? Kifo cha Kristo cha upatanisho kwa ajili yetu? Ahadi ya uzima wa milele, si kwa sababu ya kile tunachoweza kufanya lakini kwa sababu ya kile Kristo alichofanyika kwa ajili yetu? Yote hii iko katika mwanzo wa ujumbe wa malaika watatu? Kabisa! 

Si ajabu, basi, kwamba ni ujumbe wenye neema uliojaa matumaini na ahadi kwa ajili yetu kama viumbe waliovunjika na kuteseka. 

`Ingawa ni rahisi kujikita kwa wanyama na maonyo ya siku za mwisho, kama inavyoelezewa katika Ufunuo, tunawezaje kujifunza kuweka usawa kati ya haya yote na ujumbe ambao, pasipo shaka, ni muhimu zaidi wa Ufunuo: Kifo cha Kristo cha kujitoa kafara kwa ajili yetu?`