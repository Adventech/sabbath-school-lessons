---
title:  Harakati ya Utume
date:  13/04/2023
---

Kupitia kwa utambuzi, kujifunza Biblia kwa kina Waadventista wa awali walikuwa na uelewa unaokua wa umuhimu wa ujumbe huu. Walihisi kwamba Mungu alikuwa na ujumbe ulioundwa kwa ajili ya kizazi hiki—ujumbe wa haraka wa wakati wa mwisho ambao ni lazima utangazwe kwa kila taifa na kabila, lugha, na jamaa, ili kuandaa ulimwengu kwa ajili ya kurudi kwa Kristo. Ujumbe wa wale malaika watatu umekuwa motisha kwa utume wa Kiadventista tangu kuanza kwake. 

Mnamo 1874, Konferensi Kuu iliwatuma wamisionari wetu wa kwanza kwenda Ulaya. Ellen G. White alimwita John Andrews “mtu hodari katika kundi letu.” Andrews alizungumza angalau lugha saba, angeweza kurudia Agano Jipya kwa kukariri, na alijua sehemu kubwa ya Agano la Kale. Alikuwa msomi mahiri, mwandishi hodari, mhubiri mwenye nguvu, na mwanateolojia mwenye ustadi. 

Kwa nini umtume mtu kama huyo mahali ambapo kulikuwa na waumini wachache sana? Kwa nini umtume “mtu hodari zaidi” uliyekuwa naye sehemu ya utume isiyojulikana? Na kwa nini alikuwa tayari kwenda? Mke wake alikuwa amefariki miaka michache kabla ya hapo. Kwa nini alikuwa tayari kuacha familia na marafiki huko Amerika na kusafiri na watoto wake wawili kwenda katika nchi asiyoijua, akihatarisha yote kwa ajili ya kazi ya Kristo? 

Kuna sababu moja tu. Aliamini kwamba Yesu alikuwa anakuja upesi, kwamba ujumbe wa ukweli wa wakati wa mwisho lazima ufike dunia nzima. 

Katika historia yetu yote, watu wetu wenye akili zaidi na bora wamesafiri hata miisho ya dunia kutangaza ujumbe wa Mungu wa siku za mwisho. Walikuwa walimu, wafanyakazi wa kitabibu, wachungaji, wakulima, makanika, maseremala, na wafanyabiashara wa aina zote. Baadhi walikuwa waajiriwa wa kanisa, lakini wengi hawakuwa. Walikuwa watu wa kawaida walioamini kwamba Yesu anakuja upesi. 

`Soma Ufunuo 14:6, Matendo 1:8, na Mathayo 24:14. Unaona ufanani gani katika mafungu haya?`

Kuhubiriwa kwa injili ya milele kunavuka mipaka ya kijiografia. Kunapenya sehemu za mbali zaidi za dunia. Kunawafikia watu wa kila lugha na tamaduni. Hatimaye, kutaathiri ulimwengu mzima. Inapendeza kiasi gani kujua kwamba ujumbe wetu, hadi sasa, umefikia zaidi ya nchi 210 kati ya 235 za dunia zinazotambuliwa na Umoja wa Mataifa.

`Ungefanya sehemu gani, na ungewezaje kuifanya vizuri zaidi, Katika kusaidia kueneza ujumbe wa malaika watatu kwa kila “taifa, kabila, lugha, na jamaa”?`