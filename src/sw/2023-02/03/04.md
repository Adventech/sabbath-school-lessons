---
title:  Kisa cha Neema
date:  11/04/2023
---

Ujumbe wa malaika watatu ni kisa cha neema. Ni kisa cha upendo wa Mwokozi usio na kipimo—kisa cha Yesu anayetupenda sana kiasi kwamba ni heri apitie uzoefu wa jehanamu yenyewe kuliko mmoja wetu kupotea. Ni kisa cha upendo usio na ukomo, usioelezeka, usioeleweka, usioweza kufa, usio na mwisho. 

Mungu kamwe hashitukizwi bila kutarajia. Yeye hategemei pepo zinazobadilika za chaguzi za wanadamu. Kama tulivyoona tayari, mpango wake wa kutuokoa kutoka katika utawala wa dhambi haukufikiriwa baadaye baada ya dhambi kujitokeza. Mungu hakushtukizwa pasipo kujiandaa na tukio la kutisha la dhambi. 

`Soma Ufunuo 13:8 na 1 Petro 1:18-20. Mafungu haya yanatufundisha nini kuhusu mpango wa wokovu?`

Kirai “injili ya milele” katika Ufunuo 14:6 kinazungumzia wakati uliopita, uliopo, na wakati ujao. Mungu alipowaumba wanadamu na uwezo wa kufanya maamuzi ya kiadili, alitazamia kwamba wangefanya maamuzi yenye makosa. Wakati viumbe wake walipokuwa na uwezo wa kuchagua, walikuwa na uwezo wa kuasi dhidi ya asili yake ya upendo. Njia pekee ya kuepuka ukweli huu ingekuwa kuumba viumbe roboti vinavyodhibitiwa na kuendeshwa na mpango wa kiungu wa ulimwengu wote. Utii wa kulazimishwa ni kinyume na asili ya Mungu. Upendo unahitaji uchaguzi, na mara viumbe wanapopewa uwezo wa kuchagua, upo uwezekano wa kufanya chaguzi zisizo sahihi. Kwa hivyo, mpango wa wokovu ulibuniwa akilini mwa Mungu kabla ya uasi wa wazazi wetu wa kwanza pale Edeni. 

“Mpango wa ukombozi wetu haukuwa wazo lililokuja baadaye, haukuundwa baada ya Adamu kuanguka dhambini. Ulikuwa ‘mafunuo ya siri iliyofichika tangu zama za milele.’ Warumi 16:25. Ilikuwa ni ufunuo wa mambo yaliyofichika kale na kale katika kiti cha enzi cha Mungu.’’_—Ellen G. White, The Desire of Ages, uk. 22._

“Injili ya milele” haizungumzii tu wakati uliopita na sasa—ni msingi wa wakati ujao wenye tumaini. Inazungumzia kuishi milele pamoja na Yule ambaye moyo wake unatamani sana kuwa pamoja nasi milele.

`Soma Waefeso 1:4. Fikiria inachomaanisha kwamba, hata Kabla ya kuwekwa “misingi ya ulimwengu,” “ulichaguliwa” katika Kristo kupata wokovu ndani yake. Kwa nini ukweli huu unapaswa kuwa wa kutia moyo sana kwako?`