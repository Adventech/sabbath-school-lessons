---
title:  Mwana-kondoo, Mwana-kondoo Aliyechinjwa
date:  22/06/2023
---

Kuna alama nyingi katika Ufunuo, alama za kibiblia zilizo muhimu; yaani, joka mbinguni (Ufu. 12:3, 4, 7), malaika wakiruka katikati ya mbingu (Ufu. 14:6), mwanamke aliyepanda juu ya mnyama mwekundu sana (Ufu. 17:3), na kadhalika. Zimo katika Neno la Mungu; Roho Mtakatifu alimvuvia Yohana kuziweka humo, na zina wajibu muhimu katika kufunua ukweli kwa wale wanaosoma maneno ya kitabu hiki na kuyafanya, kwa maana, kama kinavyosema, “Heri asomaye na wao wayasikiao maneno ya unabii huu, na kuyashika yaliyoandikwa humo; kwa maana wakati u karibu” (Ufu. 1:3). 

Hata hivyo, kuna mfano mwingine unaoonekana, tena na tena, pote katika kitabu cha Ufunuo. Mfano huo ni upi, na unawakilisha nini? 

`Soma Ufunuo 5:6, 8, 12; Ufunuo 7:17; Ufunuo 14:1; Ufunuo 15:3; Ufunuo 19:7; Ufunuo 21:22, 23; na Ufunuo 22:1, 3. Nini maana ya mfano wa mwana-kondoo, na kwa nini unaonekana mara nyingi sana katika kitabu cha Ufunuo?`

Bila shaka, kama maneno ya utangulizi wa kitabu yasemavyo, huu ni ufunuo “wa Yesu Kristo.” Na si tu Mwana-kondoo, lakini Mwana-Kondoo “aliyechinjwa” (Ufu. 5:6, 12; Ufu. 13:8). Yaani, Yesu Kristo aliyesulubiwa. Hapa ndipo kiini, si tu cha Biblia yote, bali cha kitabu cha Ufunuo na cha ujumbe wa malaika watatu. Hatuwezi kuwa waaminifu kwa wito wetu, hatuwezi kufanya kazi ambayo Mungu ameliinua hili kanisa kuifanya, tusipokuwa na Mwana-Kondoo, Mwana-Kondoo aliyechinjwa, Yesu aliyesulubiwa, dhabihu kwa ajili ya dhambi zetu, kama kitovu cha ujumbe wetu. 

“Lazima kwa kudhamiria tumweke Mwana-Kondoo aliyechinjwa katika kiini cha mafundisho na utume wetu na katika kiini cha kila hubiri tunalohubiri, kila makala tunayoandika, kila ombi tunalotoa, kila wimbo tunaoimba, kila fundisho la Biblia tunalotoa, na katika kila jambo tunalofanya. Hebu upendo uliofunuliwa na Mwana-kondoo msalabani ubadilishe jinsi tunavyotendeana na kutusukuma/kutuvuta kuujali ulimwengu.”_—Angel Manuel Rodriquez, “The Closing of the Cosmic Conflict: Role of the Three Angels’ Messages,” uk. 70. _

Yaani, katikati ya taswira ya wanyama hatari, joka akifanya vita, tauni, mateso, na alama ya mnyama, Mwana-kondoo anasalia mbele na katikati, Mwana-Kondoo aliyechinjwa. Na Yeye pekee, na kile alichotutendea, anachotutendea sasa, na atakachotutendea kabla yote hayajakwisha—Yeye ndiye, hatimaye, ujumbe wa malaika watatu unamhusu. 

`Kwa nini kumweka Mwana-Kondoo aliyechinjwa katika kiini cha ujumbe wetu muhimu si tu kwa kuwaongoza wengine kuja kwake bali pia kwa ajili ya maisha yako mwenyewe ya kiroho?`