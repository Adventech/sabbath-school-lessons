---
title:  Matengenezo Yanaendelea
date:  20/06/2023
---

Mungu amewainua watu wa siku za mwisho kusimama juu ya mabega ya Wanamatengenezo wakuu wa zamani na Biblia kama imani yao pekee, Kristo pekee kama chanzo chao pekee cha wokovu, Roho Mtakatifu kama chanzo chao pekee cha nguvu, na kurudi kwa Bwana wetu kama kilele cha matumaini yao yote. Kweli zilizofichwa kwa muda mrefu na giza la makosa na mapokeo, ikiwa ni pamoja na Sabato ya kweli ya Biblia, zitahubiriwa kwa ulimwengu kabla tu ya kurudi kwa Bwana wetu. 

Ujumbe wa malaika watatu ulizaa harakati hii ya siku za mwisho ili kukamilisha Matengenezo na kushiriki pamoja na Kristo katika kumaliza kazi yake duniani. Unabii mkuu wa kitabu cha mwisho cha Biblia unafunua harakati ya kiungu ya hatima inayotokana na kukatishwa tamaa kutangaza ujumbe wa Mungu wa mwisho kwa ulimwengu. Ufunuo 14 inaelezea kanisa la kiulimwenguni linalovuka ulimwengu wote na habari njema ya injili ya milele. 

Malaika watatu wa Ufunuo 14 wanaungana na malaika wa nne katika Ufunuo 18. Malaika huyu anatoa uwezo wa kutangaza kwa wale malaika watatu ili “nchi [iangazwe] na utukufu [wa Mungu]” (Ufu. 18:1). Sura ya 18 inaangazia matukio makuu kuelekea kilele cha historia ya binadamu na ushindi wa mwisho kabisa wa injili. 

`Soma Ufunuo 18:1. Ni mambo gani matatu Yohana anatuambia kuhusu malaika huyu? (Tazama pia Hab. 2:14).`

Malaika anayeshuka kutoka katika uwepo wenye utukufu wa Mungu katika chumba cha enzi cha patakatifu aliagizwa kutangaza ujumbe wa Mungu wa mwisho wa rehema na kuwaonya wakaaji wa dunia kuhusu kile kinachoijia sayari Dunia. 

Fungu linasema kwamba malaika anakuja na “mamlaka kuu.”  Neno la Kiyunani la Agano Jipya linalomaanisha “mamlaka” ni exusia. Yesu anatumia neno hili katika Injili ya Mathayo katika kupatana na kuwatuma wanafunzi Wake. Katika Mathayo 10:1, Yesu anawapa wanafunzi wake “mamlaka”’ juu ya falme na mamlaka za uovu. Anawatuma kwa uwezo wa kiungu ili wawe washindi katika vita kati ya wema na uovu. Katika Mathayo 28:18, 19, anawatuma tena waende, lakini wakati huu kwa “mamlaka yote’’ mbinguni na duniani kwenda na “ ‘kuwafanya mataifa yote kuwa wanafunzi.’ ’’

`Hatimaye, masuala katika siku za mwisho (kama inavyokuwa kila siku) yanategemeaje mamlaka? Tunafuata mamlaka ya nani: ya Mungu, yetu wenyewe, ya mnyama, au mtu mwingine? Unafuata mamlaka ya nani sasa?`