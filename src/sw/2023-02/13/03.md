---
title:  Kuifahamu Kweli
date:  19/06/2023
---

`Soma Yohana 8:32, Yohana 7:17, na Yohana 17:17. Ni ahadi zipi Yesu anatoa kuhusu kuifahamu kweli na inapopatikana?`

Wito wa Mungu wa mwisho kwa watu Wake ni kuyakimbia makosa ya Babeli na kutembea katika nuru ya kweli ya milele inayopatikana katika Neno Lake. Ufunguo wa kila kitu ni Biblia. Maadamu watu wanadumu kuwa waaminifu kwa Biblia na kufuata kile inachofundisha, hawatadanganywa katika zahama ya mwisho, hasa kuhusu Sabato. 

Ujumbe wa malaika wa pili unatupatia wito kuikubali kweli badala ya uongo, Maandiko badala ya mapokeo, na mafundisho ya Neno la Mungu badala ya makosa ya mafundisho ya uongo. 

Ujumbe wa malaika wa tatu, unaofuata wale malaika wawili wa kwanza, unatoa onyo dhidi ya alama ya mnyama. Katika unabii wote wa Biblia, mnyama anawakilisha mamlaka ya kisiasa au kidini. Mnyama wa baharini wa Ufunuo 13 na 14 anainuka kutoka Rumi kama mfumo wa ibada wa ulimwengu wote. Hatimaye mamlaka hii ya Kirumi inapanua mvuto wake duniani kote na itaongoza katika harakati za kuunganisha kanisa na serikali. Lengo litakuwa kufikia umoja wa ulimwengu wakati wa misukosuko ya kiuchumi, majanga ya asili, machafuko ya kijamii, mzozo wa kisiasa wa kimataifa na mgogoro wa kimataifa. 

Na, Marekani hatimaye itaongoza katika shirikisho hili la kimataifa. “Kwa njia ya mafundisho mawili ya uongo, kutokufa kwa roho na utakatifu wa Jumapili, Shetani atawaweka watu chini ya madanganyifu yake. Wakati fundisho la kwanza linajenga msingi wa imani ya umizimu, fundisho la pili linajenga mshikamano wa kuikubali Rumi. Waprotestanti wa Marekani watakuwa mstari wa mbele katika kunyosha mikono yao kutoka upande mmoja hadi mwingine wa korongo refu kushikana mikono na umizimu; watavuka shimo kubwa kushikana mikono na mamlaka ya Kirumi; na chini ya mvuto wa muungano wa mamlaka tatu, nchi hii itafuata katika nyayo za Rumi katika kukanyaga haki za dhamiri.”_—Ellen G. White, The Great Controversy, uk. 588. _

Ujumbe huu unahitimishwa kwa wito wa haraka kwa wafuasi waaminifu wa Kristo kushika amri za Mungu kupitia imani hai ya Yesu ikaayo mioyoni mwao (Ufu. 14:12).

`Unaelewaje maneno ya Yesu kwamba “kweli itawaweka huru”? Hiyo ina maana gani? Kweli imekuwekaje huru? Inamaanisha nini kuwa “huru” katika muktadha huu?`