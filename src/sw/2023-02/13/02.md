---
title:  Kujiandaa kwa Ajili ya Zahama ya Mwisho
date:  18/06/2023
---

`Soma 1 Wathesalonike 5:1—6. Mtume Paulo anatupatia onyo gani kuhusu siku za mwisho za historia ya mwanadamu?`

Mtume Paulo aliwahimiza waumini wa Thesalonike “kukesha” na “kuwa na kiasi” katika muktadha wa kuja kwa Kristo mara ya pili. Na kama Paulo aliwaambia hivyo waumini wakati huo, angetuambia nini leo? 

Pia alitamka kwamba walikuwa “wana wa nuru” (1 The. 5:5) na kwamba hawakuwa “gizani, hata siku ile” [kurudi kwa Kristo] (1 Thes. 5:4) iwapate “kama mwivi” (1 Thes. 5:4). Yesu alitumia neno “kesha” kuhusiana na maombi ya kina, ya dhati (Mt. 24:42, Mt. 26:40, 41). Kukesha ni kuwa macho kiroho. Kuwa na kiasi ni kuwa makini kuhusu nyakati tunazoishi na kuzingatia mambo ambayo ni muhimu sana. 

Ellen G. White anaongezea: “Sisi tunaoijua kweli tunapaswa kujiandaa kwa ajili ya kile ambacho kitatokea duniani hivi punde kama shani kubwa.”_—Testimonies for the Church, vol. 8, uk. 28. _

Na wakati ambapo inaweza kuwa shani kwa ulimwengu, haipaswi kuwa shani kwetu. Ingawa hatujui ni lini itatokea, tunaweza kuona kiasi cha kutosha kujua kwamba inakuja, na kwamba sasa, leo, ndiyo siku ya kuwa tayari. 

Pitia Danieli 2, na uone mfuatano wa falme zilizokuja na kupita, kama ilivyotabiriwa hasa. Hili linapaswa kutufundisha nini kuhusu tunavyoweza kutumaini kwamba kile Mungu asemacho kitatokea, kwa hakika kitatokea? 

Kristo ametupatia ujumbe huu wa siku za mwisho ili, tukijua kitakachokuja, tuweze kujiandaa kwacho. Unabii wa Danieli na Ufunuo, pamoja na kipawa cha sasa cha unabii, vinatupatia utambuzi wa kiungu katika kile kinachoujia ulimwengu huu. Neno la kiunabii la Mungu linaeleza kwa muhtasari historia ya wokovu kabla, na Danieli 2 inatoa uthibitisho wenye nguvu na wenye mantiki kwamba tunaweza kumtumaini Mungu. 

`Paulo anasema “*tusilale usingizi*” kama wengine wafanyavyo. Hilo linamaanisha nini, na tunawezaje kujua kama, kwa kweli, umelala na, ikiwa tumelela, itahitaji nini ili kutuamsha?`