---
title:  Washindi wa Ufunuo
date:  20/04/2023
---

“Hao wazishikao amri za Mungu, na imani ya Yesu” (Ufu. 14:12), Haya ni maelezo kuhusu watu wa Mungu waaminifu katika siku za mwisho. Walakini, njia pekee ambayo mtu ye yote anaweza kuzishika amri za Mungu, wakati huo au sasa, ni kwa njia ya imani ya Yesu. Angalia fungu letu halisemi, “imani kwa Yesu,” ingawa hiyo ni muhimu sana, lakini kirai hiki, “imani ya Yesu,” ni jambo lingine zaidi. Ni sifa ya imani iliyomwezesha Kristo kuwa mshindi dhidi ya majaribu makali sana ya Shetani. Imani ni kipawa kilichotolewa kwa kila muumini. Tunapotendea kazi imani ambayo Roho Mtakatifu anaiweka mioyoni mwetu, imani hiyo hukua. Tunashinda, si kwa utashi wetu, bali kwa nguvu ya Kristo aliye hai akitenda kazi kupitia kwetu. Tunashinda si kwa sababu ya jinsi tulivyo bali kwa sababu ya jinsi Yeye alivyo. 

Tunaweza kushinda kwa sababu alishinda. Tunaweza kuwa washindi kwa sababu alikuwa mshindi. Tunaweza kuyashinda majaribu kwa sababu alishinda majaribu. 

`Soma Waebrania 4:14—16 na Waebrania 7:25. Ni kwa nijia ipi tunashinda na kuishi maisha ya “kumcha Mungu’’ na “kumtukuza’’?`

Yesu, Mwana wa kiungu wa Mungu, ameshinda hila za Shetani. Aliyakabili majaribu akizitumainia ahadi za Mungu, akisalimisha mapenzi yake kwa mapenzi ya Baba na kuutegemea uweza wa Baba. Tukimtumaini Yeye, tukimtazama Yeye, tukimwamini, sisi pia, tunaweza kuwa washindi. Yesu ni yote katika yote kwetu, na ujumbe wa malaika watatu wote unamhusu Yeye. Ujumbe wa Ufunuo ni wa ushindi, sio wa kushindwa. Unazungumzia watu ambao kwa neema yake na kwa nguvu Zake wanashinda. 

Neno “shinda” kwa muundo mmoja au mwingine linatumiwa mara 11 katika kitabu cha Ufunuo. Katika njozi ya yale makanisa saba yanayowakilisha kanisa la Kikristo tangu karne ya kwanza hadi wakati wetu, kuna waumini katika kila kizazi ambao, Yohana asema, “walishinda.” Wakati wa mwisho wale “watakaoshinda” wanarithi vitu vyote (Ufu. 21:7). Huu si ushupavu wa sheria. Ni ushindi kwa njia ya Yesu Kristo, ambaye maisha yake makamilifu ya haki kamilifu, na hicho pekee, ndicho kinachowapa ahadi ya uzima wa milele. Ni imani katika matendo. Ni Neema ya kimuujiza, ibadilishayo maisha, katika maisha ya muumini.

`Je, kuna mambo gani katika maisha yako unayotamani kuyashinda? Tunawezaje kubadilisha shauku zetu kuwa matendo? Ni hatua zipi za kivitendo tunaweza kuchukua ili kuwa “washindaji” wa Ufunuo?`