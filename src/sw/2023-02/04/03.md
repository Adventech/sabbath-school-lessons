---
title:  Kumcha na Kumtii Mungu
date:  17/04/2023
---

Biblia inatufundisha nini kingine kuhusu kile kumcha Mungu kunachomaanisha? 

`Soma Kumbukumbu la Torati 6:2; Zaburi 119:73, 74; na Mhubiri 12:13, 14. Mafungu haya yanafunua nini ambacho ni matokeo ya “kumcha Mungu”?`

Vifungu hivi vinafunua uhusiano kati ya kumcha Mungu na kuzishika amri zake. Kumcha Mungu ni mtazamo wa heshima yenye staha inayotuongoza kwenye utii. Wito wa haraka wa mbingu ni kwa wale waliookolewa kwa neema kuwa watii kwa amri za Mungu (Efe. 2:8-10). Neema haituweki huru kutoka katika kutii amri za Mungu. Injili inatuweka huru kutoka katika hukumu ya sheria, si kutoka katika wajibu wetu wa kuitii. 

Neema haituokoi tu kutoka katika hatia ya maisha yetu yaliyopita, bali inatuwezesha kuishi maisha ya kumtii Mungu katika maisha ya sasa. Mtume Paulo ananena kwamba “tulipokea neema na utume ili mataifa yote wapate kujitiisha kwa imani” (Rum. 1:5). 

Kuna baadhi ya watu wenye dhana ya ajabu kwamba wokovu kwa njia ya neema kwa namna fulani unatangua sheria ya Mungu au unapunguza ulazima wa utii. Wanaamini kwamba mazungumzo yoyote kuhusu utii ni ushupavu wa sheria. Wametangaza, Ninachotaka ni Yesu tu. Swali ni kwamba, “Yesu yupi?” Yesu wa kujitengenezea wenyewe, au Yesu wa Maandiko? Kristo wa Maandiko kamwe hatuongozi katika kuidharau sheria yake, ambayo ni nakala ya tabia yake. Kristo wa Maandiko kamwe hatuongozi katika kupunguza mafundisho ya Biblia, ambayo yanamdhihirisha kwa wazi zaidi kuwa Yeye ni nani na mpango Wake kwa ajili ya dunia hii. Kristo wa Maandiko kamwe hatuongozi katika kupunguza mafundisho yake kuwa maelezo ya kawaida ya uchaji Mungu yasiyo muhimu. Kristo ndiye mfano halisi wa ukweli wote wa mafundisho. Yesu ndiye kweli aliyefanyika mwili. Yeye ni fundisho lililodhihirishwa katika maisha. 

Wito wa mwisho wa Ufunuo unatuita kupitia imani katika Yesu kukubali utimilifu wa kila kitu anachotoa. Unatuita “_kumcha Mungu,_” ambako kunadhihirishwa kwa imani katika uwezo Wake wa kukomboa ili kutuwezesha kuishi maisha ya utauwa, ya utii. 

`Maneno ya Yesu hapa—“ ‘Msiwaogope wauuao mwili, wasiweze kuiua na roho; afadhali mwogopeni yule awezaye kuangamiza mwili na roho pia katika jehanamu’ ” (Mt.10:28)—yanatusaidiaje kuelewa kinachomaanisha kumcha Mungu?`