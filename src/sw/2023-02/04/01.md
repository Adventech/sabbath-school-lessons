---
title:  Mcheni Mungu na Kumtukuza
date:  15/04/2023
---

### Somo la Juma Hili
Ufunuo 14; Mwa. 22:12; Mhu. 12:13, 14; Kol. 3:1, 2; Ebr. 12:1, 2; 1 Kor. 3:16, 17.

> <p>Fungu la Kukariri</p>
> Hapa ndipo penye subira ya watakatifu, hao wazishikao amri za Mungu, na imani ya Yesu” (Ufunuo 14:12). 

Mwandishi raia wa Denmark Søren Kierkegaard alisimulia mfano kuhusu wakati wa mwisho. Ilikuwa kama ifuatavyo: 

Moto ulizuka nyuma ya jukwaa katika jumba kubwa la maonesho. Mchekeshaji, aliyekuwa sehemu ya maonesho, alitoka kuja kuwaonya watazamaji: Tokeni nje; sehemu hii inawaka moto! Watazamaji walidhani ni kichekesho kikubwa tu, sehemu ya onesho, hivyo tu, na kushangilia tu. Alirudia onyo: Tokeni nje! Tokeni nje! Lakini kadiri alivyowaonya kwa mkazo zaidi, ndivyo walivyozidi kushangilia. Kwa Kierkegaard, hivyo ndivyo dunia itakavyofika mwisho; yaani, katika makofi ya jumla ya wenye akili wanaoamini kuwa ni kichekesho. 

Mwisho wa dunia, na matukio yanayoutangulia, kama tunavyojua, ni suala zito. Ulimwengu unakabiliwa na mgogoro mbaya zaidi tangu wakati wa Gharika. Kwa kweli, Petro mwenyewe anatumia kisa cha Gharika kama ishara ya mwisho, akionya kwamba kama vile ulimwengu wa kale ulivyoangamia kwa maji, wakati wa mwisho, “mbingu zitatoweka kwa mshindo mkuu, na viumbe vya asili vitaunguzwa, na kufumuliwa, na nchi na kazi zilizomo ndani yake zitateketea” (2 Pet. 3:10). Baada ya kuonywa juu ya kile kinachokuja, tunahitaji kujiandaa kwacho, vilevile. 

_Jifunze somo la juma hili kwa maandalizi ya Sabato ya Aprili 22._