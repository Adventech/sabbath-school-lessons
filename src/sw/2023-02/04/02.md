---
title:  Mcheni Mungu
date:  16/04/2023
---

Kusudi la kitabu cha Ufunuo kwa kizazi chetu ni kuandaa watu kuwa tayari kwa ajili ya marejeo ya Yesu yaliyo karibu na kuungana Naye katika kutoa ujumbe Wake wa siku za mwisho kwa ulimwengu. Ufunuo hufunua mipango ya Mungu na kufichua mipango ya Shetani. Inawasilisha wito wa Mungu wa mwisho, ujumbe wake wa haraka, wa milele, wa ulimwengu wote kwa wanadamu wote. 

`Soma wito wa haraka wa wakati wa mwisho wa mtume Yohana katika Ufunuo 14:7. (Tazama pia Mwa. 22:12; Zab. 89:7; Mit. 2:5; Mhu. 12:13, 14; Efe. 5:21.) Ni maagizo gani hususa anatupatia?`

Neno la Kiyunani la Agano Jipya linalotafsiriwa “mcheni” katika Ufunuo 14:7 ni _phobeo_. Linatumika hapa sio kwa maana ya kumwogopa Mungu lakini kwa maana ya uchaji, kicho, na heshima. Linatoa wazo la utii kamili kwa Mungu na kujisalimisha kikamilifu kwa mapenzi Yake. Ni mtazamo wa akili wa kumfanya Mungu wa kwanza badala ya kutanguliza nafsi. Ni kinyume cha mtazamo wa Lusifa katika Isaya 14:13, 14, aliposema moyoni mwake, “ ‘Nitapanda mpaka mbinguni, Nitakiinua kiti changu juu kuliko nyota za Mungu; Nami nitaketi juu ya mlima wa mkutano, Katika pande za mwisho za kaskazini. Nitapaa kupita vimo vya mawingu, Nitafanana na yeye Aliye juu.’ ” 

Badala yake, ni mtazamo wa Kristo, ambaye, ingawa “alikuwa yuna namna ya Mungu ... alijinyenyekeza akawa mtii hata mauti, naam mauti ya msalaba” (Flp. 2:6, 8). 

Kiini cha pambano kuu kinazunguka kujisalimisha kwa Mungu. Lusifa alikuwa mwenye kutanguliza nafsi. Alikataa kutii mamlaka yoyote isipokuwa yake mwenyewe. Badala ya kujisalimisha kwa Yule aketiye juu ya kiti cha enzi, Lusifa alitaka kutawala kutoka katika kiti cha enzi. Kwa maneno rahisi, kumcha Mungu ni kumtanguliza katika fikra zetu. Ni kukana kujitanguliza kwetu na kiburi na kuishi maisha yaliyotolewa kikamilifu kwa ajili yake. 

Na kwa wazi lazima iwe muhimu kwa sababu ni maneno ya kwanza kutoka katika kinywa cha malaika wa kwanza kati ya watatu. Kwa hiyo, ni lazima tuchukue tahadhari.

`Uzoefu wako mwenyewe wa kumcha Mungu umekuwaje? Unawezaje kumwelezea mtu, kwa njia chanya, kwa nini “kumcha Mungu” ni jambo jema?`