---
title:  Muumbaji Msalabani
date:  11/05/2023
---

Haidhuru ni kiasi gani tuwezavyo na tunavyostaajabu na kumwabudu Bwana kama Muumbaji wetu, kuna mengi zaidi kwacho. Kama ambavyo tumekwishaona, lakini inastahili kutazama tena, ni wazo kwamba Muumbaji wetu pia ni Mkombozi wetu. Mungu aliyetuumba ndiye Mungu yule yule aliyetukomboa. Mungu aliyesema, “Na tufanye mtu kwa mfano wetu, kwa sura yetu” (Mwanzo 1:26), ndiye yule yule ambaye, pale msalabani, alipaza sauti yake, “ ‘Eloi, Eloi, lama sabakthani?’ ” yaani, “ ‘Mungu wangu, Mungu Wangu, mbona umeniacha?’ ” (Mt. 27:46). Hiyo hasa ndiyo sababu ya kumcha Mungu au, hata zaidi sana, kumtukuza na kumwabudu, pia! 

Tunawezaje, kama wanadamu walioanguka, kuitikia vya kutosha ukweli wa kushangaza kama huu? Tunaweza kufanya nini hasa ili kuitikia? Tunaambiwa, katika ujumbe wa malaika wa kwanza, cha kufanya: “ ‘Mcheni Mungu na kumtukuza kwa maana saa ya hukumu yake imekuja; msujudieni yeye aliyezifanya mbingu na nchi, na bahari, na chemchemi za maji’ ” (Ufu. 14:7). 

Soma Yohana 19:16-30, simulizi ya Yohana kuhusu Yesu msalabani. Unapoisoma, fikiria mafungu ya Biblia tuliyoyatazama kuhusu Yesu kama Muumbaji, Yule ambaye kupitia kwake “vitu vyote viliumbwa, vilivyo mbinguni na vilivyo juu ya nchi, vinavyoonekana na visivyoonekana; ikiwa ni viti vya enzi, au usultani, au enzi, au mamlaka; vitu vyote viliumbwa kwa njia yake, na kwa ajili yake” (Kol. 1:16). Tunapaswa kuitikiaje udhihirisho huu wa kushangaza wa upendo wa Mungu? 

Ujumbe wa malaika wa kwanza kumwabudu Muumbaji ulikuja baada ya msalaba, baada ya kujulikana kwa ulimwengu unaotazama kwa wafuasi wa Kristo kwamba Yeye “aliyeziumba mbingu na nchi na bahari na chemchemi za maji” ndiye yule yule, licha ya kuwa Mungu, alitwaa “namna ya mtumwa, akawa ana mfano wa wanadamu; tena, alipoonekana ana umbo kama mwanadamu, alijinyenyekeza akawa mtii hata mauti, naam, mauti ya msalaba” (Flp. 2:7, 8). 

Lilikuwa ni tamasha la kustaajabisha kiasi gani kwa wale waliomjua Yesu kabla hajaja duniani kama mwanadamu. Haishangazi kwamba viumbe wa mbinguni wanamwabudu vilevile. Kwa upande wetu, tuliokombolewa kwa damu yake, tungefanya nini kingine isipokuwa kumwabudu Muumbaji wetu na Mkombozi wetu?

`Kwa nini wazo, kuhusiana na msalaba, la wanadamu walioanguka kuweza kuongeza chochote katika kile Kristo alichofanya juu ya msalaba ni wazo la uasi kabisa? Ipi kati ya kazi zetu inaweza kuongezea kile ambacho Muumbaji ametutendea tayari?`