---
title:  Injili, Hukumu, Uumbaji
date:  10/05/2023
---

Angalia ujumbe wa malaika wa kwanza. Injili ya milele. Saa ya hukumu. Mwabuduni Muumbaji. Tazama jinsi dhana hizi zinavyohusiana kwa karibu. Tunaposimama mbele ya Muumbaji wetu katika hukumu, ni injili pekee itupayo tumaini lolote kabisa. “Sasa, basi, hakuna hukumu ya adhabu juu yao walio katika Kristo Yesu” (Rum. 8:1). Hakuna hukumu ya adhabu sasa—na bila shaka si katika hukumu. 

Ujumbe wa Mungu kama Muumbaji ni muhimu sana kwa ujumbe wa leo, hasa wakati nadharia ya mageuko, hata unapovikwa vazi la “Kikristo,” inatishia kuharibu msingi wote wa imani ya Kikristo. 

Lakini, katikati ya shambulio la wazo la mageuko, Mungu amesimamisha kanisa, watu ambao jina lao lenyewe ni ushahidi dhidi ya nadharia ya mageuko—watu wanaopaswa kutangaza ukweli wa msingi wa Mungu kama Muumbaji na Mkombozi wetu. 

`Soma Waefeso 3:9, Wakolosai 1:13-17, Ufunuo 4:11, na Warumi 5:17-19. Mafungu haya yanafundisha nini kuhusu Yesu kama Muumbaji na Mkombozi?`

Tazama jinsi kulivyo na uhusiano wa karibu kati ya Yesu kama Muumbaji na Yesu kama Mkombozi. Wakati jukumu Lake kama Muumbaji linapopungua, kama nadharia ya mageuko inavyofanya pasipo kuepukika, jukumu Lake kama Mkombozi wetu linakuwa suala la mjadala, vilevile. Yesu anakuja kutukomboa kutoka katika dhambi, kifo, mateso, na kutoka katika ukatili/ujeuri—wakati dhambi, kifo, mateso, na ukatili, kama nadharia ya mageuko inavyofundisha, ndizo njia hasa za uumbaji wenyewe? Mungu anatukomboa kutokana na mchakato uleule aliotumia kutuumba tangu mwanzo? Ni uongo wa hatari. 

Na kinachofanya iwe mbaya zaidi ni kwamba nadharia ya mageuko inadhihaki wazo lenyewe la kifo cha Yesu msalabani. Kwa nini? Paulo (tazama Rum. 5:17—19) pasipo kutenganisha anaunganisha kuanza kwa dhambi, kwa Adamu, hadi kifo cha Yesu. Kuna uhusiano wa moja kwa moja, basi, kati ya Adamu na Yesu. Katika mfano wowote unatokana na nadharia ya mageuko, hata hivyo, hakuna Adamu asiye na dhambi ambaye angeweza kuleta kifo, kwa sababu kifo—mamilioni ya miaka ya kifo—kwa kudhani, ilikuwa nguvu na uwezo vilivyohitajika kumuumba Adamu tangu mwanzo. 

Kwa hiyo, tangu mwanzo nadharia ya mageuko inaharibu msingi wa kibiblia wa msalaba. Kinyume chake, Waadventista wa Sabato, kwa kuuita ulimwengu kumwabudu Muumbaji, wanasimama kama shahidi aliye hai dhidi ya kosa hili.