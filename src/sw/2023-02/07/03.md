---
title:  Mwabuduni Muumbaji
date:  08/05/2023
---

`Soma Ufunuo 14:7. Ujumbe wa malaika wa kwanza unahitimishwaje? Ni wito gani wa mwisho ujumbe huu wa saa ya hukumu unatoa? (Tazama pia Isa. 40:26, Yn. 1:1—3, na Rum. 1:20.)`

Ufunuo 14:7 inafikia mwisho kwa wito wa wazi wa kumwabudu Muumbaji; wito huu ni muhimu hasa sasa, wakati sehemu kubwa ya ulimwengu wa kisayansi na hata wa Kikristo imekubali nadharia ya mageuko, fundisho linaloshambulia kiini hasa cha mambo yote ya kibiblia na ya Kikristo. Ikiwa nadharia ya mageuko ingekuwa kweli, imani yetu, kwa kweli, ingekuwa ya uongo. Hivyo ndivyo masuala yalivyo magumu. 

Wito wa mwisho wa Ufunuo, basi, unatokana na Kitabu cha kwanza cha Biblia, Mwanzo. Hatutaelewa kikamilifu masuala katika vita hii ya kiulimwengu kuhusu ibada kama tusipoelewa umuhimu wa Uumbaji. ‘‘Hapo mwanzo Mungu aliziumba mbingu na nchi” ? (Mwanzo 1:1). Fungu hili ndilo msingi wa Maandiko yote. “Hapo mwanzo Mungu aliumba.” Neno la Kiebrania la “kuumba” katika kifungu hiki ni bara, kitenzi kinachotumika tu na Mungu Mwenyewe kama mtendaji. 

Ili kupata wazo dogo tu la jinsi uweza wa Mungu usivyo na ukomo, hebu tuchunguze kitu kimoja tu cha uumbaji Wake—jua. Jua linatoa nishati nyingi zaidi kwa sekunde moja kuliko wanadamu walivyozalisha kwa mafuta, gesi, makaa ya mawe, au moto tangu mwanzo wa wakati. 

Jua lina kipenyo cha takriban maili 865,000 na linaweza kushikilia sayari milioni moja zenye ukubwa wa dunia. Lakini Jua ni moja tu ya angalau nyota bilioni 100 katika galaksi yetu, Kilimia. Nyota moja iitwayo Pistol inatoa zaidi ya mara milioni kumi ya nishati inayozalishwa na jua letu. Nyota milioni moja za ukubwa wa jua letu zinaweza kuenea kwa urahisi katika mduara wa Nyota ya Pistol. Tunawezaje hata kuanza kuelewa kuhusu uumbaji? 

Uumbaji humfunua Mungu mwenye nguvu za kutisha na mwenye uweza usio na ukomo. Uweza Wake wa uumbaji haukuleta tu mbingu na dunia Katika uwepo, lakini umetenda kazi kwa niaba ya watu wake kwa karne nyingi. Yeye ndiye Mungu aliyeuanzisha ulimwengu huu, ambaye yupo daima katika ulimwengu huu, na ambaye hatawaacha watu Wake katika ulimwengu huu.

`Haidhuru tu wadogo kiasi gani ukilinganisha na uumbaji wote, Kristo alikufa kwa ajili yetu. Je! Ni kwa vipi ukubwa wa kutisha wa Uumbaji huzidisha tu ukweli wa upendo wa Mungu?`