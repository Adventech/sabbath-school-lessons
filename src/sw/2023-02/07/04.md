---
title:  Mungu Aliye Karibu
date:  09/05/2023
---

Mungu wa Uumbaji, aliyeleta jua, mwezi, na nyota katika uwepo, ambaye uweza Wake wa kutisha uliumba sayari hii na kuijaza kwa viumbe hai, pia ni Mungu ambaye anampenda kila mmoja wetu. Yeye ni Mungu aliyewaokoa watu wake kutoka katika utumwa wa Misri, ambaye aliwaongoza katika kutangatanga kwao jangwani, aliyewanyeshea mana kutoka mbinguni, aliyeziangusha kuta za Yeriko, na aliyewashinda maadui wa Israeli. Mungu yule yule aliyeachilia nguvu Zake zisizo na ukomo kuumba ulimwengu anaachilia uweza huo usio na ukomo kuzishinda nguvu za uovu zinazopigana vita kwa ajili ya roho zetu. 

`Soma 2 Wakorintho 5:17, Zaburi 139:15—18, Matendo 17:27; na Wakolosai 1:17. Mafungu haya yanatufundisha nini kuhusu ukaribu wa Mungu?`

Wanateolojia wanazungumza kuhusu uweza juu wa Mungu upitao ote. Hili ni wazo kwamba Mungu yuko juu kuliko Uumbaji wote. Lakini pia wanazungumza juu ya uwepo wa Mungu daima kila mahali. Hili ni wazo kwamba Mungu pia, kwa namna fulani, yuko ndani ya ulimwengu wetu na, kama historia ya Biblia inavyoonesha, anajihusisha kwa namna ya ajabu na kwa ukaribu zaidi ndani yake. Ingawa Bwana anakaa “mahali palipoinuka na patakatifu,” pia yu “pamoja na yeye aliye na roho iliyotubu na kunyenyekea” (Isa. 57:15). Kama Yesu mwenyewe alivyosema, akiwazungumzia wafuasi Wake waaminifu: “ ‘Mimi ndani yao, nawe ndani yangu, ili wawe wamekamilika katika umoja; ili ulimwengu ujue ya kuwa ndiwe uliyenituma, ukawapenda wao kama ulivyonipenda mimi’ ”  (Yohana 17:23). 

Hauwezi kuwa uhusiano wa ndani zaidi na wa karibu zaidi ya huo. Habari njema kuhusu Mungu wetu ni kwamba ukuu na uweza Wake ni mkubwa sana kiasi kwamba uko ulimwenguni kote na katika maisha ya kila mmoja wetu. Anaahidi kutufanya upya, kutufinyanga, kutubadilisha tufanane na sura Yake. Fikiria kuhusu hilo linachomaanisha. Mungu aliyeumba na anayetegemeza mabilioni ya galaksi ndiye Mungu yule yule si tu ambaye ndani yake “ ‘tunaishi, tunakwenda, na kuwa na uhai wetu’ ” (Matendo 17:28), lakini pia anatenda kazi mioyoni mwetu, kutupatia mioyo mipya, kusafisha dhambi zetu, na kutufanya kuwa viumbe vipya katika Kristo. Ni wazo linalofariji kwa nguvu kiasi gani kumtambua kwamba Mungu wetu, Mungu wa uweza huo, anatupenda na kutujali. 

`Tunawezaje kujifunza kupata tumaini na faraja kutokana na kuelewa uwepo daima wa Mungu kila mahali? Au inakutisha, kwa sababu anajua siri zako zilizojificha zaidi? Ni kwa vipi injili inapaswa kukupa amani katika muktadha huo?`