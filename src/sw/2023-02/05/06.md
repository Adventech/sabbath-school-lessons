---
title:  Yesu Anastahili
date:  27/04/2023
---

Katika Ufunuo 5:1-3, kwa mara nyingine tena tunaona kiti cha enzi. Kitabu kinaletwa kikiwa kimeandikwa pande zote. Kimetiwa muhuri kwa muhuri wa kiungu, na hakuna mtu mbinguni au duniani awezaye kukifungua kitabu. Viumbe wa mbinguni wanatetemeka. Suala ni zito. Hakuna malaika anayeweza kuwawakilisha wanadamu katika hukumu ya mwisho ya dunia. Yohana analia kwa sababu hakuna awezaye kukifungua kitabu. Kisha mmoja wa wale wazee, mmoja wa wale waliokombolewa kutoka duniani, anasema maneno ya kutia moyo kwa Yohana. Yesu, Mwana-Kondoo wa Mungu, anastahili kukifungua kitabu. 

Yohana anaona jibu la mwisho kwa tatizo la dhambi katika Ufunuo 5:5. Hapa nabii mzee anaona njia pekee mtu yeyote anaweza kushinda katika hukumu ya mwisho katika kiti cha enzi cha Mungu. “Lakini mmoja wa wale wazee akaniambia, ‘Usilie, tazama, Simba aliye wa kabila la Yuda, Shina la Daudi, yeye ameshinda apate kukifungua kile kitabu.’ .... Nikaona, ..... Mwana-Kondoo alikuwa kana kwamba amechinjwa” (Ufu. 5:5, 6). 

`Soma Ufunuo 5:8-12. Mbingu yote inaitikiaje tangazo kwamba Yesu anastahili kukifungua kitabu cha hukumu na kutukomboa?`

Yesu, Mwanakondoo wa Mungu ambaye ameyatoa kafara maisha yake kwa ajili ya wokovu wa wanadamu wote, anakichukua kitabu cha hukumu na kukifungua. Mbingu yote inalipuka kwa sifa kuu. Ushindi wake dhidi ya majaribu ya Shetani, kifo chake juu ya msalaba wa Kalvari, ufufuo Wake, Huduma Yake ya Ukuhani Mkuu, inaleta wokovu kwa wote wanaochagua kwa imani kuitikia neema yake. Hukumu ni habari njema sana kwa watu wa Mungu. Inazungumzia mwisho wa utawala wa dhambi na ukombozi wa watu wa Mungu 

Je, kuna jambo lolote linaloweza kutia moyo zaidi? Yesu anasimama kwa ajili yetu katika hukumu. Maisha yake makamilifu ya haki yanatufunika. Haki Yake inatenda kazi ndani yetu ili kutufanya wapya. Neema yake inatusamehe, inatubadilisha, na kutuwezesha kuishi maisha ya utauwa. 

Hatupaswi kuogopa. Yesu anasimama kwa ajili yetu katika hukumu, na nguvu za uovu zimeshindwa. Hukumu inatolewa kwa “_kukubaliwa_” kwa watu wa Mungu (Dan. 7:22). Kusudi la hukumu si kutafuta jinsi tulivyo wabaya bali kudhihirisha jinsi Mungu alivyo mwema. 

`Tena, tafakari juu ya tumaini kuu tulilo nalo katika hukumu: Yesu kama mbadala wetu. Kwa nini hilo ndilo tumaini letu pekee?`