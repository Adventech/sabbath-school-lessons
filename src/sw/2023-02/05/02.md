---
title:  Umuhimu wa Saa ya Hukumu
date:  23/04/2023
---

Kitabu cha mwisho cha Biblia, Ufunuo, kinajikita katika kilele cha pambano la muda mrefu kati ya wema na uovu. Lusifa, malaika mwasi, alipinga haki, uadilifu, na hekima ya Mungu. Alidai kwamba Mungu hakuwa wa haki na alikuwa dhalimu kwa jinsi alivyoutawala ulimwengu. Hukumu ya mwisho ya Ufunuo ndiyo kiini kabisa cha pambano hili dhidi ya tabia ya Mungu. 

Ufunuo 14:7, inasomeka: “Mcheni Mungu na kumtukuza, kwa maana saa ya hukumu yake imekuja. Msujudieni yeye aliyezifanya mbingu na nchi, na bahari na chemchemi za maji.” Kwa nini ni muhimu kwamba mara tu baada ya sisi kuambiwa kuhusu “_injili ya milele,_” ujumbe wa malaika wa kwanza unazungumzia hukumu ya Mungu? “Injili ya milele” inahusianaje na hukumu ya Mungu? 

Injili na hukumu, sehemu zote mbili za ujumbe wa malaika wa kwanza, vimeunganishwa bila kutenganishwa. Kama isingekuwa “Injili ya milele,” tusingekuwa na tumaini katika hukumu. Kwa kweli, kama tutakavyoona, “injili ya milele” kwa hakika, ndilo tumaini letu pekee katika hukumu. Hakuna swali kwamba sehemu ya maudhui ya injili ni tangazo la hukumu. 

Wakati wa hukumu hii, malimwengu yasioanguka yataona kwamba Mungu amefanya kila awezalo kumwokoa kila mwanadamu. Hukumu hii inadhihirisha haki na rehema za Mungu. Inasema kitu kuhusu upendo na sheria Yake. Inazungumzia neema Yake kuokoa na uweza wake kukomboa. 

Hukumu ni sehemu ya suluhisho la mwisho la Mungu kwa tatizo la dhambi. Katika pambano kuu kati ya wema na uovu katika ulimwengu, Mungu alijibu mashtaka ya Shetani msalabani, lakini katika hukumu anadhihirisha kwamba amefanya kila kitu kinachowezekana kutuokoa na kutuongoza kwenda msalabani. 

Kumbukumbu za mbinguni za kina, zisizo na ukomo, halisi, sahihi, zitafunguliwa (tazama Dan. 7:10). Sisi ni wa thamani sana kwa Mungu kiasi kwamba ulimwengu wote unasimama kidogo ili kuangalia chaguzi tulizofanya kuhusiana na kusihi kwa Roho Mtakatifu na ukombozi uliotolewa bure na Kristo katika msalaba wa Kalvari.

`Soma kwa makini Zaburi 51:1—4, hasa fungu la 4. Mafungu haya yanatusaidiaje kuelezea maana na kusudi la hukumu?`