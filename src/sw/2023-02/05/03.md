---
title:  Rehema za Mungu na Hukumu
date:  24/04/2023
---

Msalaba na hukumu vyote vinadhihirisha kwamba Mungu ni wa haki na mwenye rehema. Sheria iliyovunjwa inadai kifo cha mwenye dhambi. Haki inatangaza, “_Mshahara wa dhambi ni mauti._” Rehema inajibu, “_Karama ya Mungu ni uzima wa milele katika Kristo Yesu Bwana wetu_” (Rum. 6:23). Ikiwa sheria ya Mungu inaweza kubadilishwa au kutanguliwa, isingekuwa lazima kabisa kwa Yesu kufa. Kifo cha Kristo kinathibitisha asili ya milele ya sheria, na sheria ndiyo msingi wa hukumu. 

`Soma Ufunuo 20:12. Tunahukumiwaje? Matendo yetu mema yana uhusiano gani na wokovu wetu?`

Matendo yetu yanadhihirisha uchaguzi wetu na uaminifu wetu kwa Mungu. Kwa mujibu wa Waefeso 2:8, 9, “mmeokolewa kwa neema kwa njia ya imani ..... wala si kwa matendo, mtu awaye yote asije akajisifu.” Lakini Kristo anapotuokoa, anatubadilisha. “Kwa maana tu kazi yake, tuliumbwa katika Kristo Yesu tutende matendo mema” (Efe. 2:10). 

Matendo yetu mema, yakiwezeshwa na Roho Mtakatifu, hayatuokoi, lakini yanashuhudia kwamba imani yetu ni ya kweli. Hukumu ya Mungu ya mwisho inaondoa kujifanya/kujisingizia kote, unafiki wote, uongo wote, na kupenya ndani kabisa ya utu wetu. Katika kuelezea nafasi yetu mbele za Mungu katika hukumu, Ellen G. White anatoa utambuzi huu wenye nguvu wa jinsi injili na hukumu zinavyokwenda pamoja. 

“Ukweli kwamba watu waliokubaliwa na Mungu wanawakilishwa kama waliosimama mbele za Bwana wakiwa wamevaa mavazi machafu unapaswa kuleta unyenyekevu na kuchunguza moyo kwa kina kwa wale wote wanaolikiri Jina Lake. Wale ambao kweli wanazitakasa nafsi zao kwa kuitii Kweli watakuwa na sifa ya unyenyekevu zaidi juu yao. Kadiri wanavyozidi kutazama tabia isiyo na mawaa ya Kristo, ndivyo shauku yao ya kufanana na sura Yake itakavyokuwa na nguvu, na ndivyo ambavyo hawataona usafi au utakatifu ndani yao wenyewe. Lakini wakati tunapopaswa kutambua hali yetu ya dhambi, tunapaswa kumtegemea Kristo kama haki yetu, utakaso wetu, na ukombozi wetu. Hatuwezi kujibu mashtaka ya Shetani dhidi yetu. Kristo pekee Ndiye awezaye kufanya maombi yanayofaa kwa niaba yetu. Ana uwezo wa kumnyamazisha mshtaki wetu kwa hoja ambazo hazijatokana na ustahili wetu, bali ustahili wake Mwenyewe.”_—Testimonies for the Church, vol. 5, uk. 471, 472. _

`Unaonaje, katika maneno yake, hali ya kutoweza kutenganishwa kati ya injili na hukumuni? Ni matumaini gani unaweza kuchukua kutokana na uhusiano huu kati ya injili na hukumu kwa ajili yako?`