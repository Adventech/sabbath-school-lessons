---
title:  Kuona Mbingu Kidogo tu
date:  26/04/2023
---

Katika Ufunuo 4, Yohana anaona mlango uliofunguliwa mbinguni na kupokea mwaliko wa “ ‘panda huku, nami nitakuonyesha mambo ambayo hayana budi kuwako baada ya hayo’ ” (Ufu. 4:1). Yesu alimwalika mtume aone kupita mlango ulio wazi katika patakatifu pa mbinguni kutazama matukio ya milele katika pambano kuu kati ya wema na uovu. Sisi pia, tunaweza kutazama kupitia mlango ule uliofunguliwa pamoja na Yohana na kuona kwa mtupo wa jicho mpango wa milele wa wokovu. Sisi ni mashahidi wa masuala yanayoamuliwa katika mahakama ya mbinguni, Masuala ya msingi katika pambano kuu kati ya wema na uovu yanatokea mbele ya macho yetu. 

`Soma Ufunuo 4:2—4. Unaweza kuona ufanani gani hapa na tukio la hukumu katika Danieli 7?`

Hii kwa wazi ni mandhari ya chumba cha kiti cha enzi. Mungu Baba anaketi juu ya kiti cha enzi kilichozungukwa na viumbe wa mbinguni. Kuna ngurumo na umeme zikiashiria hukumu za Mungu. Pia tunaona katika Ufunuo 4:4 kwamba wazee 24 wameketi kukizunguka kiti cha enzi cha Mungu. 

Hawa wazee 24 ni akina nani? Katika Israeli ya kale kulikuwa migawanyiko 24 katika ukuhani wa Walawi. Makuhani hawa waliwawakilisha watu mbele za Mungu. Katika 1 Petro 2:9, mtume anatangaza kwamba waumini wa Agano Jipya ni “_mzao mteule,_” “_ukuhani wa kifalme._” Hawa wazee 24’ huenda, wanaweza kuwakilisha wote waliokombolewa ambao siku moja watafurahi kukizunguka kiti cha enzi cha Mungu; au, labda, wanawakilisha watu waliofufuliwa wakati wa ufufuo wa Kristo na ambao walipaa mbinguni pamoja Naye (Mt. 27:52, Efe. 4:7, 8). 

Vyo vyote vile, hii ni habari njema. Kuna baadhi ya watu waliokombolewa kutoka duniani wanakizunguka kiti cha enzi cha Mungu. Waliyakabili majaribu kama sisi tunavyoyakabili. Kwa njia ya neema ya Kristo na nguvu za Roho Mtakatifu, walishinda. Wamevikwa “_mavazi meupe_” kuonesha haki ya Kristo inayofunika na kusafisha dhambi zao. Wana taji ya dhahabu juu ya vichwa vyao inayoashiria wao ni washindi katika vita dhidi ya uovu na ni sehemu ya nasaba ya kifalme ya mbinguni ya waumini waliojawa imani. 

Tunaona kiti cha enzi kimewekwa mbinguni na Mungu akiwa ameketi juu yake. Kuna viumbe wa mbinguni kukizunguka kiti cha enzi, na punde mbingu yote inaanza kuimba, na kilele cha sifa hufika juu zaidi na zaidi zaidi: “ ‘Umestahili wewe, Bwana wetu na Mungu wetu, kuupokea utukufu na heshima na uweza; kwa kuwa wewe ndiwe uliyeviumba vitu vyote, na kwa sababu ya mapenzi yako vilikuwako, navyo vikaumbwa’ ” (Ufu. 4:11).