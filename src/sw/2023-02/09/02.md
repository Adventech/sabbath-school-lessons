---
title:  Mifumo Miwili Inayotofautiana
date:  21/05/2023
---

`Soma Ufunuo 12:17 na Ufunuo 17:14. Kanisa la Mungu linaelezewaje, na Shetani anaonesha mwitikio gani?`

Katika karne zote, Mungu amekuwa na watu ambao wamekuwa waaminifu Kwake. Ufunuo 12:17 inaeleza uaminifu wao kama wale “wazishikao amri za Mungu,” na pia ambao wanaelezewa mahali pengine kama “ ‘walioitwa, na wateule, na waaminifu’ ” (Ufu. 17:14). 

`Soma Ufunuo 14:8 na Ufunuo 17:1, 2. Malaika anatoa tangazo gani zito, na Babeli ilifanya nini kuthibitisha tangazo kama hilo?`

Yohana aliandika kitabu cha Ufunuo mwishoni mwa karne ya kwanza. Kufikia wakati huo, jiji la kale la Babeli lilikuwa rundo la vumbi. Yohana alipoandika ujumbe katika kitabu cha Ufunuo, mji halisi wa Babeli ulikuwa umeharibiwa kwa zaidi ya karne kadhaa. 

Katika Ufunuo mji wa kale wa Babeli unachukuliwa kama mfano, au ishara, ya Babeli ya wakati wa mwisho. Katika unabii wa Ufunuo, Babeli inawakilisha mfumo wa kidini wa uongo ambayo itakuwa na sifa zinazofanana na Babeli ya Agano la Kale. Kanuni zilizoiongoza Babeli ya kale zitakuwa muundo imara wa Babeli ya kisasa, ya kiroho. 

Katika Ufunuo 17:1—6, mwanamke aliyevikwa nguo ya rangi ya zambarau na nyekundu anavuka mandhari ya wakati. Mwanamke huyu amepanda juu ya mnyama mwekundu sana. Biblia inamwita kahaba. Amemwacha mpenzi wake wa kweli, Yesu Kristo. Hapa mtume Yohana anatupatia picha ya wazi ya mfumo ulioasi wa dini ambao una mvuto wenye nguvu sana ulimwenguni. Angalia maneno: mamlaka hii ilikuwa “ ‘ambaye wafalme wa nchi wamezini naye, nao wakaao katika nchi wamelevywa kwa mvinyo ya uasherati wake’ ” (Ufu. 17:2). Kulewa? Daima ni jambo hasi katika Biblia. Na uasherati? Ishara ya mafundisho ya uongo, imani ya uongo, na desturi.

`Viongozi na watu wa kawaida pia wamepata mvuto hasi kutokana na utawala huu. Ulinzi wetu pekee ni upi? (Soma Efe. 6:10—18).`