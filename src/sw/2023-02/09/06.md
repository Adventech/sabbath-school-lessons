---
title:  "Babeli: Kitovu cha Ibada ya Sanamu"
date:  25/05/2023
---

Hapa kuna kidokezo kingine katika kuitambua kwa wazi “_Siri ya Babeli Mkuu._” Ibada ya sanamu ilikuwa kiini cha ibada ya Babeli. 

`Soma Yeremia 50:33—38 na Yeremia 51:17, 47. Unagundua nini katika mafungu haya kuhusu ibada ya sanamu katika Babeli ya kale na mwitikio wa Mungu kwayo?`

Yeremia 50 na 51 zinatabiri kuangamizwa kwa Babeli na Wamedi na Waajemi. Moja ya sababu za uangamivu wa Babeli ilikuwa ibada yao ya sanamu. Wababeli waliamini kwamba sanamu hizi ziliwakilisha miungu yao. Katika dini ya Babeli, utunzaji wa kikaida na ibada ya sanamu za miungu zilichukuliwa kama takatifu; miungu iliishi wakati huo huo katika sanamu zao ndani ya mahekalu na katika nguvu za asili walizochukua maumbo yake. Utekaji au uharibifu wa sanamu ulichukuliwa kuwa ni upotevu wa ulezi wa kiungu; wakati wa kipindi cha Babeli Mpya, mkuu wa Wakaldayo Marduk-apla-iddina II alikimbilia kwenye mabwawa ya kusini mwa Mesopotamia na sanamu za miungu ya Babeli ili kuiokoa dhidi ya majeshi ya Senakeribu wa Ashuru. (_Jane R. McIntosh, Ancient Mesopotamia: New Perspectives, ABC-CLIO, Inc., [Santa Barbara, CA, 2005] uk. 35-43_). 

Manabii wa Biblia walitofautisha ibada ya sanamu hizi zisizo na uhai na Mungu Muumbaji, ambaye alikuwa hai na kutoa uhai pia (Yer. 51:15, 16, 19). 

`Soma Kutoka 20:4—6 na Zaburi 115:4—8. Yanafundisha nini kuhusu ibada ya sanamu?`

Ingawa masuala ya ibada ya sanamu ya Babeli ya kiroho ni ya kina zaidi kuliko kusujudu tu mbele ya sanamu za miti na mawe, Babeli ya kiroho inafanana na Babeli ya kale kwa sanamu zilizoletwa katika ibada yake. Matumizi ya sanamu kama vitu vya kuabudiwa, au kinachojulikana kama “heshima,” ni ukiukaji wa amri ya pili kwa sababu inawekea mipaka uwezo wa Roho Mtakatifu kuweka mvuto katika akili zetu wa mambo ya umilele na kupunguza ukuu wa Mungu kuwa sanamu isiyo na uhai. Sanamu hizi ziliingizwa katika Ukristo katika karne ya nne ili kuufanya Ukristo ukubalike zaidi kwa umma wa kipagani. Kwa bahati mbaya, sanamu hizi mara nyingi zinapewa utakatifu na heshima ambayo ni ya Mungu peke yake, inayofanya suala zima kuvunja heshima kiroho.