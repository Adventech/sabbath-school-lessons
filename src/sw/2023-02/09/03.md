---
title:  Mvinyo wa Ghadhabu
date:  22/05/2023
---

`Soma Ufunuo 17:1, 2, 15 na Ufunuo 18:1—4. Mvuto wa Babeli ni mkubwa kiasi gani?`

Mfumo wa kanisa ulioanguka una mvuto wa kimataifa ukiwavuta watu kote ulimwenguni kwa udanganyifu wake. Shetani amekasirika kwamba injili itahubiriwa kwa kila “taifa, kabila, lugha, na jamaa” tena “ ‘habari njema ya ufalme itahubiriwa katika ulimwengu wote,’ ” kwa hiyo anatumia kila udanganyifu unaowezekana kuvuta fikra za “ ‘wakaao juu ya nchi’ ” (Ufu. 14:6, Mt. 24:14, Ufu. 17:2). 

Ufunuo 17:2 inaendeleza maelezo yake ya siri ya Babeli mkuu kwa kutangaza kwamba “_amezini_” na wafalme wa dunia. Uasherati ni nini? Ni muungano haramu. Katika mfumo wa kanisa ulioanguka, ukiungana na serikali. Katika mfumo wa kweli wa kanisa, kanisa linaungana na Yesu Kristo. Kanisa lililoanguka linawatazamia viongozi wa kisiasa wa dunia kwa ajili ya utawala na mamlaka. Linatafuta serikali kutekeleza amri zake. Badala ya kupata nguvu zake kutoka kwa Yesu kama kiongozi wake mkuu, linategemea serikali kwa ajili ya msaada. 

Ufunuo 17:2 inaendelea na taswira yake ya kushangaza: “ ‘nao wakaao katika nchi wamelevywa kwa mvinyo ya uasherati wake.’ ” Ishara ya sharubati safi ya zabibu hutumiwa katika Agano Jipya kuwakilisha damu safi ya Kristo isiyo na waa iliyomwagwa kwa ajili ya wokovu wetu msalabani (Mt. 26:27—29). Katika Luka 22:20 Yesu anasema, “ ‘Kikombe hiki ni agano jipya katika damu yangu.’ ” Divai mpya, safi ya injili inapopotoshwa, na mafundisho ya Neno la Mungu yanapobadilishwa kwa mafundisho ya viongozi wa kidini wa kibinadamu, inakuwa “mvinyo wa Babeli.” (Tazama Mt. 15:9). 

Ona, pia, kwamba Mungu anawaita watu wake watoke Babeli. Kwa maneno mengine, haidhuru mfumo ni mpotovu na mwovu kiasi gani, ueneaji wake ni mpana sana kiasi kwamba unajumuisha, angalau kwa wakati fulani, waaminifu Wake, au “watu wangu,” (Ufu. 18:4) kama anavyowaita. Hata hivyo, wakati unakuja ambapo Mungu atawaita watoke katika mfumo huo mwovu, unaokaribia kuanguka kwa sababu ya asili yake potovu na mbaya, “_maskani ya mashetani_” na “_ngome ya kila ndege mchafu mwenye kuchukiza_” (Ufu. 18:2).

`Wale wanaotangaza ujumbe wa malaika watatu wana jukumu gani katika kutumiwa na Mungu kuwaita “*watu wangu,*” watu Wake, kutoka Babeli?`