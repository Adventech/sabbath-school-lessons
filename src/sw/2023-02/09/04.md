---
title:  Siri, Babeli Mkuu
date:  23/05/2023
---

`Soma Ufunuo 17:4—6. Mafungu haya yanatufundisha nini kuhusu asili ya mfumo huu mwovu?`

Kama tulivyoona, Ufunuo 17 inaelezea mfumo wa kidini ulioasi unaoingiza katika Ukristo mengi ya mafundisho ya Babeli ya Agano la Kale. 

“Ili kutafuta ufahamu wa asili ya Babeli, tunahitaji kurudi kwenye rejea yake ya kwanza katika taarifa iliyoandikwa ya Biblia, katika Mwanzo. Ilianzia katika uwanda wa nchi ya Shinari, eneo lililo upande wa kusini mwa Mesopotamia, leo Iraki kusini, inaitwa Babeli. Ni hapo ndipo Mnara wa Babeli ulipojengwa, mfano wa kujitosheleza nafsi kwa mwanadamu, kujitunza nafsi, na kutokumtegemea Mungu (Mwa. 11:1-4).”_—Angel Manuel Rodriguez, makala inayoitwa “The Closing of the Cosmic Conflict: Role of the Three Angels’ Messages,” uk. 43. _

Mnara wa Babeli, mahali palipokuwa Babeli ya kale, ulijengwa kwa ukaidi wa moja kwa moja kwa Neno la Mungu. Wajenzi wa Babeli walijenga mnara huu kwa utukufu wao wenyewe, naye Mungu akachafua lugha zao. Simulizi ya Mwanzo inasema hivi, “Kwa sababu hiyo jina lake likaitwa Babeli; maana hapo ndipo Bwana alipoichafua lugha ya dunia yote; na kutoka huko Bwana akawatawanya waende usoni pa nchi yote” (Mwa. 11:9). 

Mfumo huu ni mwovu sana kiasi kwamba unaelezewa kama ambaye “amelewa kwa damu ya watakatifu; na kwa damu ya mashahidi wa Yesu” (Ufu. 17:6) —mifano ya kutisha ya jinsi Babeli ilivyopotoka (tazama pia Isa. 49:26). 

Kimsingi, Babeli ya kiroho inawakilisha dini iliyojengwa juu ya mafundisho ya wanadamu, iliyoanzishwa juu ya mawazo ya kibinadamu, na inayoungwa mkono na mapokeo ya wanadamu. Ni aina ya dini iliyoanzishwa na mwanadamu iliyojengwa na, pengine, viongozi wa kibinadamu wenye akili sana, lakini inasimama kinyume na mamlaka ya injili na kanisa ambalo Yesu alilijenga, kanisa lililojengwa juu ya upendo, si vurugu. 

Kitabu cha Ufunuo kinaeleza mifumo hii miwili ya dini. Wa kwanza unadhihirisha imani kamili katika Yesu na kulitegemea Neno lake. Wa pili unadhihirisha tumaini kwa mamlaka ya mwanadamu na kuwategemea walimu wa kidini wa kibinadamu. Moja ni imani inayojengwa kwa Kristo na kutegemea kabisa neema ya Kristo, dhabihu, na upatanisho kwa ajili ya wokovu. Mfumo mwingine ni njia ya kibinadamu ya imani unaobadilisha utegemezi kamili kwa Kristo kwa ajili ya wokovu na utegemezi kwa mapokeo ya kanisa.

`Tunawezaje kujilinda dhidi ya mvuto wenye hila wa Babeli, kama vile mwelekeo, rahisi kama ulivyo, wa kujitegemea wenyewe na si kumtegemea Mungu kabisa?`