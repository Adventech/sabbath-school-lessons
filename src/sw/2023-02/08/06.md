---
title:  Sabato na Raha ya Milele
date:  18/05/2023
---

Sabato ni mahali pa kimbilio katika ulimwengu uliochoka. Kila juma tunaacha masumbuko ya ulimwengu huu na kuingia katika kituo cha Mungu cha raha—Sabato. Mwandishi maarufu wa Kiyahudi, Abraham Heschel, anaiita Sabato “_mahali katika wakati._” Kila siku ya saba, kasri la Mungu la mbinguni linashuka kutoka mbinguni kuja duniani, na Bwana anatualika katika utukufu wa uwepo wake kwa kipindi hiki cha saa 24 kutumia muda wa ushirika wa karibu zaidi pamoja Naye. 

Katika kitabu chake kinachohusu uzuri na uzito wa Sabato, Heschel anaandika juu ya umuhimu wa Sabato kwa maneno haya: “Sabato ni sitiari ya paradiso na ushuhuda wa uwepo wa Mungu; katika maombi yetu, tunatazamia enzi ya kimasihi ambayo itakuwa Sabato, na kila Sabato inatuandaa kwa ajili ya uzoefu huo: Mtu asipojifunza jinsi ya kufurahia mwonjo wa Sabato. .... mtu huyo hataweza kufurahia mwonjo wa umilele katika ulimwengu ujao.” 

Wakati wa Uumbaji, Yesu alijenga makao ya pekee kwa ajili yetu. Tunaweza kupata kimbilio hapo. Tunaweza kuwa salama hapo. Kazi yake imekamilika. Imekwisha. Tunapopumzika siku ya Sabato, tunapumzika katika utunzaji wake wa upendo. Tunapumzika katika matarajio ya pumziko letu la milele katika mbingu mpya na nchi mpya ambayo inakuja hivi karibuni. 

`Soma Isaya 65:17, Isaya 66:22, 2 Petro 3:13, na Ufunuo 21:1. Ni kwa vipi utunzaji wa Sabato unatuelekeza mbele katika umilele?`

Mungu yuleyule aliyeiumba dunia mara ya kwanza ataiumba tena, na Sabato inadumu kuwa ishara Yake ya milele kama Muumbaji (tazama Isa. 66:23). Kwa kweli, Wayahudi waliiona Sabato kama ishara, mwonjo wa kabla ya kile kilichoitwa kwa Kiebrania olam haba, ulimwengu ujao. 

Ujumbe wa malaika watatu wanaoruka katikati ya mbingu wakitutolea wito tumwabudu Muumbaji ni jibu la mbingu kwa kukata tamaa kusiko na tumaini kwa wengi katika karne ya ishirini na moja. Unatuelekeza kwa Muumbaji wetu, yeye ambaye kwanza aliumba vitu vyote, na kwa Mkombozi wetu, yeye ambaye, baada ya hukumu, baada ya dhambi kuondolewa, atafanya mambo yote kuwa mapya. “Na yeye aketiye juu ya kile kiti cha enzi akasema, ‘Tazama, nayafanya yote kuwa mapya.’ Akaniambia, Andika ya kwamba maneno hayo ni amini na kweli.’ ” (Ufu. 21:5). 

`Unawezaje wewe binafsi kuifanya Sabato kuwa mwonjo wa kabla wa mbingu katika maisha yako mwenyewe na familia yako?`