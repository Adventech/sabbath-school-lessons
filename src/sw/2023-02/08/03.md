---
title:  Sabato na Uumbaji
date:  15/05/2023
---

Ni kwa sababu ulimwengu wetu unahitaji sana ujumbe wa uhakikisho wa Uumbaji kwamba Mungu alitupatia Sabato. Katikati ya miaka ya 1800 wakati nadharia tete ya mageuko ilipokuwa inaenea ulimwenguni kwa haraka, Mungu alituma ujumbe wa tumaini lisilokuwa la kawaida. Tumekuwa tukihifunza ujumbe huu, unaopatikana katika Ufunuo 14:6, 7.

Shetani amefanya kila jaribio la kupotosha wazo la Uumbaji kwa sababu anamchukia Yesu na hataki Apokee ibada Anayostahili kama Muumbaji na Mkombozi wetu. Sabato iko kwenye kiini cha pambano kuu kuhusu Kristo kupokea ibada kama Muumbaji wetu. Ujumbe wa Mungu wa siku za mwisho ni ule unaowaita wanadamu wote warudi kumwabudu Kristo kama Muumbaji wa mbingu na nchi. Msingi wa ibada zote ni ukweli kwamba Yeye ndiye aliyetuumba. 

`Soma Mwanzo 2:1—3, Kutoka 20:8—11, na Kumbukumbu la Torati. 5:12—15 katika muktadha wa Ufunuo 14:6, 7. Tunaonaje katika amri ya Sabato uhusiano kati ya Uumbaji na Ukombozi, pia?`

Sabato ni ishara ya milele ya pumziko letu ndani Yake. Ni ishara ya pekee ya uaminifu kwa Muumbaji (Eze. 20:12, 20). Badala ya matakwa ya kisheria yasiyo na mantiki, inafunua kwamba pumziko la kweli kutoka katika haki kwa matendo linapatikana Kwake. Sabato inamzungumzia Mungu ambaye ametufanikishia kile ambacho tusingeweza kujitendea wenyewe. 

Maandiko yanatutaka kupumzika katika upendo Wake na utunzaji kila Sabato. Sabato ni ishara ya pumziko, si matendo; ya neema, si ushupavu wa sheria; ya uthibitisho, si hukumu; ya kumtegemea Yeye, si kujitegemea wenyewe. Kila Sabato tunafurahi katika wema Wake, na kumsifu kwa wokovu ambao unaweza kupatikana katika Kristo tu. 

Sabato pia ni kiungo cha milele kati ya ukamilifu wa Edeni katika wakati uliopita na utukufu wa mbingu mpya na nchi mpya katika wakati ujao (Isa. 65:17, Ufu. 21:1). 

Sabato inatuita turudi kwenye chimbuko letu. Ni kiungo kwa familia yetu ya asili. Sabato imeshikwa siku zote tangu wakati ulipoanza. Ni muunganiko usiokatika toka wakati wa kuumbwa kwetu. Inatudumisha katika kukaza fikra katika ukweli adhimu kwamba sisi ni watoto wa Mungu. Inatuita katika uhusiano wa kina, wa karibu Naye. 

`Amri ya Sabato inadokezwaje katika Ufunuo 14:6, 7, na kwa nini ni muhimu kwa ujumbe wetu wa wakati wa mwisho? (Tazama Kut. 20:8-11).`