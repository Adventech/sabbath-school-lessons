---
title:  Hukumu, Uumbaji, na Uwajibikaji
date:  14/05/2023
---

Ikiwa sisi ni mkusanyiko tu wa seli zilizoundwa kwa kubahatisha, ni matokeo tu ya nasibu na sokwe wa Afrika aliyeendelea, hakuna zaidi, basi maisha hayana maana. Ikiwa tu mmoja kati ya watu wanaokadiriwa kuwa bilioni nane wanaopiga makucha kwa ajili ya nafasi ya kuishi katika sayari inayoitwa dunia, maisha yanapoteza kusudi lake, zaidi ya kuishi tu. Kinyume chake, Uumbaji wa kibiblia unatoa sababu ya kuishi na maadili ya lazima kwa ajili ya maisha. Tumeumbwa na Mungu na tunawajibika kwake kwa matendo yetu. Yeye aliyetuumba anatuwajibisha. Ameweka kanuni zote zinazojitegemea, hata katika ulimwengu unaodai kwamba “maamuzi ya kimaadili ni kweli au si kweli kutokana na msimamo wa mtu binafsi.” 

`Soma Ufunuo 14:7, Warumi 14:10, na Yakobo 2:8—13. Hukumu ina maana gani kuhusu masuala kama vile uwajibikaji na wajibu? Hukumu, amri za Mungu, na ibada vinahusianaje?`

Ujumbe wa malaika watatu wakiruka katikati ya mbingu katika Ufunuo 14 unatangaza kwamba “saa ya hukumu yake imekuja” (Ufu. 14:7). Kwa kuwa tuliumbwa na Mungu tukiwa na uwezo wa kufanya maamuzi ya kimaadili, tunawajibika kwa maamuzi tunayofanya. Ikiwa tungekuwa tu mkusanyiko wa kubahatisha wa seli, matokeo ya urithi wetu na mazingira pekee, matendo yetu yangeamuliwa kwa kiasi kikubwa na nguvu ambazo hatukuwa na uwezo wa kuzitawala. 

Lakini hukumu inamaanisha wajibu wa kimaadili. Katika saa hii ya zahama ya historia ya dunia, saa ya hukumu, Mungu anatuita kufanya maamuzi kuhusu umilele. Wito wa dhati wa malaika wa kwanza “ ‘msujudieni yeye aliyezifanya mbingu na nchi, bahari na chemchemi za maji” (Ufu. 14:7) unathibitisha kwamba msingi wa ibada zote ni ukweli kwamba tuliumbwa na Mungu. 

Wakati huo huo, kushika kwetu Sabato ya siku ya saba kunadhihirisha imani yetu kwamba Yesu anastahili kuabudiwa kama Muumba wetu. Kunadhihirisha kukubali kwetu sheria Yake ya Amri Kumi kama kanuni zilizovuviwa na Mungu kwa ajili ya kuishi maisha kwa ukamilifu. Kwa sababu sheria ndiyo msingi wa serikali ya Mungu na ufunuo wa tabia Yake, inakuwa kipimo cha hukumu. Uaminifu wetu kwa amri ya Sabato ni uthibitisho wa kujitoa kwetu kuishi maisha ya utii.

`Uelewa wetu wa Uumbaji unaathirije tabia yetu? Urithi na mazingira vina uhusiano gani na maamuzi tunayoyafanya kila siku? Tunawezaje, kwa neema ya Mungu, kushinda kasoro za tabia ambazo hatukuchagua kuwa nazo tangu mwanzo?`