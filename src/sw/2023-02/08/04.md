---
title:  Udanganyifu Usio wa Hila Sana
date:  16/05/2023
---

Katika jaribio la kuharibu upekee wa uumbaji wetu, Shetani ameanzisha uumbaji bandia usio na hila sana. Bandia, inayokubaliwa na hata baadhi miongoni mwetu, ni kama ifuatavyo. Mungu ndiye chanzo kikuu cha uumbaji, lakini alitumia muda mrefu kuleta viumbe hai katika uwepo. Mageuko ndio mchakato aliotumia. Mbinu hii inajaribu kupatanisha “data za kisayansi” na simulizi ya Mwanzo. Inadai kwamba siku za uumbaji ni nyingi, vipindi vya wakati visivyo na ukomo na kwamba uhai duniani una umri wa mabilioni ya miaka. 

`Soma Zaburi 33:6, 9 na Waebrania 11:3. Vifungu hivi vya Biblia vilivyo wazi vinatuambia nini kuhusu jinsi Mungu alivyoumba dunia?`

Simulizi ya Biblia iko wazi. Mungu “alisema, ikawa; Na Yeye aliamuru, ikasimama” (Zab. 33:9). “Kwa imani twafahamu ya kuwa ulimwengu uliumbwa kwa neno la Mungu, hata vitu vinavyoonekana havikufanywa kwa vitu vilivyo dhahiri” (Ebr. 11:3). Sura ya kwanza ya Mwanzo inathibitisha kwamba Mungu aliumba dunia katika siku sita halisi za saa 24 na kupumzika siku ya saba. Muundo wa kiisimu wa Mwanzo 1 na 2 hauruhusu kitu kingine chochote. Hata wanazuoni ambao hawaamini katika Uumbaji wa siku sita halisi wanakubali kwamba nia ya mwandishi ilikuwa kufundisha Uumbaji wa siku sita. 

Neno la Kiebrania linalotafsiriwa “_siku_” katika Mwanzo 1 ni “_yom._” Katika Biblia yote, kila mara nambari inapovumisha neno “yom” kama kivumishi (_siku ya tatu, siku ya kwanza, vyovyote_), inaweka ukomo wa muda kuwa saa 24. Hakuna hata moja mfano katika Biblia ambapo nambari inayovumisha nomino “yom” inaonesha kipindi kisichojulikana. Bila kuwa na jambo lisilo la kawaida, daima ni kipindi cha saa 24. 

Pia, na kwa hoja ya karibu sana, ikiwa Mungu hakuumba ulimwengu kwa siku sita halisi, Sabato ya siku ya saba ina umuhimu gani? Kwa nini Mungu aiamuru? Isingekuwa na maana kabisa kuiacha Sabato kama urithi wa milele wa juma la Uumbaji wa siku sita ikiwa juma la Uumbaji wa siku sita halikuwepo tangu mwanzo. Kukubali zama nyingi za uumbaji ni kupinga hitaji hasa la Sabato ya siku ya saba. Pia inaibua maswali mazito kuhusu msimamo/ukamilifu wa Maandiko. 

`Kwa kuishambulia Sabato, Shetani anapinga kiini hasa cha mamlaka ya Mungu, na nini kinaweza kuwa chenye ufanisi zaidi katika kuharibu ukumbusho wa Uumbaji wa siku sita kuliko kukataa ukweli wa Uumbaji wa siku sita? Haishangazi kuwa watu wengi, wakiwemo Wakristo, wanapuuza Sabato ya siku ya saba. Ni mpango ulioje kwa ajili ya udanganyifu wa mwisho.`