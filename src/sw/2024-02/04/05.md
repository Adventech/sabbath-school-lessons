---
title:  Nyota ya Asubuhi ya Matengenezo
date:  24/04/2024
---

`Soma: Zaburi 19:7-11, Zaburi 119:140, Zaburi 119:162, na Yeremia 15:16. Je, ni mitazamo gani inayofanana ambayo Daudi na Yeremia walikuwa nayo kuelekea Neno la Mungu ambayo kwa kweli ilikuwa msingi wa Matengenezo?`

Kila mmoja wa wanamatengenezo “alishangilia” Neno la Mungu. ‘Walifurahia’ kufanya mapenzi ya Mungu. “Waliipenda” sheria Yake. Mojawapo ya kweli za msingi zenye maana zaidi za Matengenezo ilikuwa furaha iliyotokana na kujifunza Maandiko. Kujifunza Biblia haikuwa kazi ngumu. Halikuwa zoezi la kishupavu. Haikuwa hitaji gumu, bali furaha. Walipojifunza Maandiko, walibadilishwa kwa nguvu za Roho Mtakatifu.

“Tabia ya Wycliffe ni ushuhuda wa nguvu inayoelimisha, na kubadilisha ya Maandiko Matakatifu. Biblia ndiyo ilimfanya awe vile alivyokuwa. Juhudi ya kuzishika kweli kuu za ufunuo wa neno la Mungu hutoa upya na nguvu kwa talanta zingine zote. Inapanua akili, hunoa uwezo wa ufahamu, na hukomaza maamuzi. Kujifunza Biblia kunawezesha kila wazo, hisia, na matumaini zaidi kuliko vyanzo vingine vyote vya mafunzo vinavyoweza kufanya. Inatoa uimara wa nia, uvumilivu, ujasiri, na ustahimilivu; inalainisha tabia na kutakasa roho. Mafundisho ya dhati, yenye kicho, ya Maandiko, hukutanisha akili ya mwanafunzi na akili isiyokuwa na mipaka, inaweza kuupatia ulimwengu watu wenye nguvu zaidi za kiakili na za kiutendaji, hali kadhalika inatoa kanuni za juu zaidi, kuliko zile zinazotolewa na falsafa ya kibinadamu.” _— Pambano Kuu, uk. 73-74._

`Soma: 2 Timotheo 2:1-3. Mtume Paulo alimpa Timotheo ushauri gani kuhusu kushiriki Neno la Mungu?`

Ukweli wa Neno la Mungu na furaha ya wokovu katika Kristo vilijaza sana mioyo ya Wanamatengenezo kiasi kwamba iliwabidi kuushiriki na watu wengine. John Wycliffe alitumia maisha yake kutafsiri Neno la Mungu kwenda kwa lugha ya Kiingereza kwa sababu mbili pekee, Kristo aliye hai alimbadilisha kupitia Neno, na upendo wa Kristo ulibidisha kushiriki na wengine yale aliyokuwa amejifunza.

Kabla ya Wycliffe, ni sehemu ndogo sana ya Biblia ilikuwa katika Kiingereza. Ingawa alikufa kabla ya Rumi kumkamata, bila kukata tamaa, Upapa ulichimbua mabaki yake, wakayachoma moto, na kuyatupa majivu yake mtoni. Lakini kama vile majivu yale yalivyotawanywa na maji, vivyo hivyo Neno la Mungu, maji ya uzima, lilienea mbali zaidi kama matokeo ya kazi Yake. Ndivyo Mungu alivyomtumia _—“Nyota ya Asubuhi ya Matengenezo ya Kidini.”_