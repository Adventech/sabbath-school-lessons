---
title:  Kusimama kwa Ajili ya Ukweli
date:  20/04/2024
---

### Somo la Juma Hili
Dan. 7:23-25; Ufu. 12:6, 14; Yuda 3, 4; Ufu. 2:10; Mdo. 5:28-32; Zab. 19:7-11; 1 Yohana 5:11-13.

> <p>Fungu la Kukariri</p>
> “Na kama vile Musa alivyomwinua yule nyoka Jangwani, vivyo hivyo Mwana wa Adamu hana budi kuinuliwa, ili kila mtu aaminiye awe na uzima wa milele katika yeye” (Yohana 3:14, 15).

Mji wa kisasa wa pwani ya Kituruki wa Izmir ndio zamani ulikuwa mji wa kibiblia wa Smirna unaotajwa katika kitabu cha Ufunuo. Mji huu wa kale wenye wakazi takriban 100,000 ulistawi mwishoni mwa karne ya kwanza na ya pili. Ulikuwa ni mji wenye mafanikio, na wenye utiifu hasa kwa Rumi.

Mara moja kwa mwaka raia wote wa Smirna waliamriwa kufukiza uvumba kwa miungu ya Kirumi. Ni bayana kwamba katika karne ya pili Smirna ilikuwa na jumuiya ya Kikristo yenye kukua kwa kasi na wengi wasingekubaliana na uamuzi huo. Polycarp, kiongozi wa kanisa la awali, aliuawa kwa ajili ya Imani yake katika uwanja wa umma wa Smirna, akachomwa moto kwenye mti kwa kukataa kumsaliti Bwana wake kwa kufukiza uvumba kwa miungu ya Kirumi. Alipoulizwa kwa mara ya mwisho kumkana Kristo, mzee huyo alijibu, “Miaka themanini na sita nimemtumikia na Yeye hajanikosea. Nitawezaje kumsema vibaya Mfalme wangu aliyeniokoa?”

Katika karne zote wanaume na wanawake wamekuwa tayari kuuawa kwa ajili ya imani yao badala ya kuacha imani yao katika Kristo. Kuuawa kwao huhuisha ujasiri wetu. Kisa cha kujitoa kwao kwa Kristo hufanya upya kujitoa kwetu. Juma hili tutaangalia baadhi ya kanuni za kibiblia ambazo ziliwatia shime Wawaldensia na wanamatengenezo wa baadaye, kama vile Huss na Jerome, kudumu waaminifu kwa Bwana haidhuru iweje—hata katika tishio la kifo kutoka kwa mamlaka ile ile iliyomwua Polycarp: Rumi, lakini sasa ni awamu ya upapa.

_Jifunze somo la juma hili ili kujiandaa kwa ajili ya Sabato ya Aprili 27, ambalo msingi wake ni Pambano Kuu, sura ya 4-6._