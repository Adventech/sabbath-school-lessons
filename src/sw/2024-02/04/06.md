---
title:  Kubidishwa na Tumaini
date:  25/04/2024
---

`Soma: Waebrania 2:14, 15. Waumini wa Zama za Kati walipataje uzoefu wa uhalisi wa pambano kuu?`

Ni nini kilichowachangamsha Wawaldensia waaminifu wakati wa mateso ya kutisha waliyokumbana nayo? Ni nini kilichowapa Huss na Jerome, Tyndale, Latimer, na wafia-dini wa Zama za Kati ujasiri wa kukabiliana na miali ya moto na upanga? Imani katika ahadi za Mungu. Waliamini ahadi ya Kristo, “Kwa sababu mimi ni hai, ninyi nanyi mtakuwa hai” (Yohana 14:19). Waligundua kuwa nguvu Zake zinatosha kuhimili majaribu makuu ya maisha. Hata walipata furaha kupitia ushirika na Kristo katika mateso Yake. Na uaminifu wao ulikuwa ushuhuda wenye nguvu kwa ulimwengu.

Waliangalia ng'ambo zaidi ya kile kilichokuwepo hadi kwa kile kitakachokuwa. Walijua, kupitia ufufuo wa Kristo, kifo kilikuwa adui aliyeshindwa. Kwa wanaume na wanawake hawa wenye ujasiri msongo wa kifo ulivunjwa. Walishikilia ahadi za Neno la Mungu na wakatoka wakiwa washindi.

`Soma: Yohana 5:24, Yohana 11:25, 26, na 1 Yohana 5:11-13. Ahadi hizi zinakupa uhakikisho gani wewe binafsi? Je, zinatusaidiaje katika majaribu ya maisha?`

John Huss hakuyumba mbele za kifungo, ukosefu wa haki, na kifo chenyewe. Aliteseka gerezani kwa miezi kadhaa. Hali ya baridi na unyevunyevu ilileta homa iliyokaribia kukomesha maisha yake. Hata hivyo, “Neema ya Mungu ilimshikilia. Katika majuma ya mateso yaliyopita kabla ya hukumu yake ya mwisho, amani ya mbinguni ilijaza moyo wake. “Ninaandika barua hii, “alimwambia rafiki yake, “katika gereza langu, na mkono wangu wenye pingu, nikitarajia hukumu yangu ya kifo kesho.... Wakati, kwa msaada wa Yesu Kristo, tutakapoonana tena katika amani tamu ya maisha yajayo, utaelewa jinsi Mungu alivyojionesha kuwa mwenye rehema kwangu, jinsi alivyonisaidia kati kati ya majaribu na mitihani.”_ —Bonnechose, vol. 2, uk. 67._ Katika giza la gereza lake, aliona ushindi wa imani ya kweli.” _— Ellen G. White, Pambano Kuu, uk. 84._

Mausia ya mtume Paulo yanazungumza nasi kwa umuhimu mkubwa zaidi leo. “Na tulishike sana ungamo la tumaini letu, lisigeuke, maana yeye aliyeahidi ni mwaminifu” (Ebr. 10:23). Kama vile ahadi za Mungu zilivyowategemeza watu Wake katika zama zilizopita, ndivyo hututegemeza sisi leo.

`Je, inaweza kumaanisha nini kupoteza kila kitu kwa ajili ya Kristo? Ni nini, hasa, utakuwa umepoteza? (Tazama Marko 8:36.) Ni masomo gani tunayoweza kujifunza kutoka kwa Wawaldensia na wanamatengenezo ambayo yanaweza kututegemeza katika pambano la mwisho Ia dunia?`