---
title:  Ujasiri wa Kusimama
date:  23/04/2024
---

`Linganisha: Matendo 5:28-32, Waefeso 6:10-12, na Ufunuo 3:11. Ni kanuni gani ya msingi inayopatikana katika maandiko haya?`

Mojawapo ya sifa bainifu za Wawaldensia, na kila mmoja wa Wanamatengenezo, ilikuwa utii wao kamili kwa Mungu, utii wao kwa mamlaka ya Maandiko, na kujitoa kwao kwa ukuu wa Kristo, sio Upapa. Mawazo yao yalijaa visa vya Agano Jipya vya imani na ujasiri.

Pamoja na Petro na mitume waliweza kusema, “Imetupasa kumtii Mungu kuliko wanadamu” (Matendo 5:29,). Walishika mawaidha ya Paulo, “mzidi kuwa hodari katika Bwana na katika uweza wa nguvu Zake” (Efe. 6:10). Walichukulia kwa uzito ushauri wa Yesu, “Shika sana ulicho nacho, asije mtu akaitwaa taji yako” (Ufu. 3:11). Badala ya kutii mapokeo ya kanisa la Rumi, wanaume na wanawake hao wa imani wenye nguvu walikuwa na ujasiri wa kusimama kwa ajili ya kweli za Neno la Mungu.

Wawaldensia walikuwa mojawapo ya vikundi vya kwanza kupata Biblia katika lugha yao wenyewe. Simulizi ya kusisimua ya jinsi walivyonakili Biblia kwa mkono iliyoandikwa na Jean Leger, Mwaldensia mnakili Biblia, ina taarifa walizotoa wao wenyewe juu ya kazi yao zikijumuisha michoro. Wawaldensia walinakili Maandiko kwa siri katika jumuiya zao za milimani za Kaskazini mwa Italia na Kusini mwa Ufaransa. Vijana wakiwa na umri mdogo walifundishwa na wazazi wao kukariri sehemu kubwa za Maandiko. Vikundi vya wanakili Biblia vilifanya kazi pamoja ili kunakili Biblia kwa bidii. Wengi wa vijana hawa Wawaldensia walisafiri kote Ulaya kama wafanyabiashara wakisambaza ukweli wa Maandiko kimya kimya. Wengine walijiandikisha katika vyuo vikuu na, nafasi ilipotokea, walishiriki sehemu za Maandiko pamoja na wanafunzi wenzao. Wakiongozwa na Roho Mtakatifu, kwa wakati ufaao walipohisi utayari wa kupokea kwa upande wa mtafutaji mwaminifu, sehemu zilizochaguliwa za vifungu vya thamani vya Maandiko zilikabidhiwa kwao. Wengi waligharimika uhai wao kwa ajili ya uaminifu na kujitoa kwao. Ingawa Wawaldensia hawakuwa wameelewa kila fundisho la Biblia waziwazi, walihifadhi kweli ya Neno la Mungu kwa karne nyingi kwa kuishiriki na wengine.

“Bali njia ya wenye haki ni kama nuru ing’aayo, ikizidi kung’aa hata mchana mkamilifu” (Mithali 4:18). Sulemani analinganisha njia ambayo kwayo Mungu huwaongoza watoto Wake kama jua linalochomoza juu na juu zaidi. Ikiwa Mungu angetupa tu swichi ya ulimwengu na jua kuangaza mara moja katika mwangaza wake wote, lingetupofusha. Baada ya giza kuufunika ulimwengu kwa karne nyingi, Mungu aliwainua wanaume na wanawake, waliojitoa katika Neno Lake, ambao waliendelea kutafuta kujua zaidi.

`Je, tunawezaje, tukiakisi nuru ya Kristo, kuangaza katika jumuiya yetu? Je, tunaangaza?`