---
title:  Mnyama Kutoka Katika Nchi
date:  13/06/2024
---

`Ufunuo 13:11-18 Je, huyu mnyama wa pili anatofautianaje na yule mnyama wa kwanza wa Ufunuo 13?`

Mnyama wa kwanza alitoka katika bahari, mnyama wa pili anapanda “kutoka katika nchi” (Ufu. 13:11). Bahari inawakilisha “jamaa, makutano, na lugha, na mataifa” (Ufu. 17:15) Kwa hiyo, nchi inawakilisha eneo la dunia lenye watu wachache. Huyu mnyama wa pili anatokea karibu na mwisho wa kipindi cha unabii ambacho mnyama wa kwanza amekuwa na mamlaka (Ufu. 13:5). Yaani, anaibuka kuwa maarufu yapata mwaka 1798 B.K

Marekani inaendana kikamilifu na maelezo haya. Ilitangaza uhuru wake mnamo mwaka 1776 B.K, ikapitisha katiba yake mnamo mwaka 1789 B.K, na ikatambuliwa kama serikali yenye nguvu kabisa ulimwenguni mwishoni mwa karne ya 19. Yohana anaendelea, “ Yeye alikuwa na pembe mbili mfano wa mwana-kondoo, akanena kama joka” (Ufu. 13:11). Pembe katika unabii wa Biblia zinawakilisha mamlaka. Tofauti na mnyama wa kwanza, mnyama huyu hana taji kwenye pembe zake, zikionesha kuwa sio utawala wa kifalme. Pembe hizo mbili zinawakilisha kanuni mbili kuu za utawala ambazo ni chanzo cha nguvu na mafanikio ya Marekani—uhuru wa kisiasa na kidini.

`Soma Ufunuo 13:11, 12. Unaona mabadiliko gani katika mnyama huyu, naye anazungumza kwa jinsi gani?`

Taifa hili lenye upole kama mwana-kondoo hatimaye linanena kama joka. Anatumia “uwezo wote wa mnyama yule wa kwanza” (Ufu. 13:12) na kuacha kanuni zake za uhuru wa kidini, na kusababisha “dunia na wote wakaao ndani yake wamsujudie mnyama wa kwanza” (Ufu. 13:12). Marekani itaongoza katika kumtaka kila mtu duniani kumwabudu mnyama wa kwanza kwa kutambua mamlaka ya upapa ya kiroho na ya kilimwengu. Kulingana na unabii huu, Marekani inaunda sanamu ya mnyama—muungano wa kanisa na serikali—na itamtaka kila mtu kuiabudu sanamu hii.

Kinachostaajabisha ni kwamba wakati ilipotambuliwa kwa mara ya kwanza kama mamlaka hii ya mnyama, Marekani haikuwa karibu na kuwa na jeshi wala kuwa taifa lenye uchumi mkubwa kama ambavyo kwa sasa limekuwa na kudumu hivyo.

`Fikiria Juu ya ukosefu wa utulivu wa kisiasa huko Marekani leo. Hali hiyo inawezaje siku moja kusababisha utimizo wa unabii huu?`