---
title:  "Kumtambua Mnyama: Sehemu ya 2"
date:  12/06/2024
---

Badala ya kumwabudu mnyama, watu wa Mungu hupata shangwe yao kuu na kufurahia mno katika kumwabudu Mungu. Utii Wao hutoka katika moyo wao wa upendo. Wamejitoa Kwake kwa sababu wanajua jinsi alivyojitoa kwao.

`Soma Ufunuo 13:5. Andika sifa hii ya utambulisho kwenye mstari ulio hapa chini`

Kumbuka kutoka Somo la 4 kwamba Mungu anatupatia ufunguo wa kuelewa wakati wa kinabii —siku moja ya kinabii ni sawa na mwaka mmoja halisi (Hes. 14:34, Eze. 4:6). Kukokotoa kipindi cha wakati cha miezi 42 inayotajwa katika Ufunuo 13:5 kwa kutumia mwezi wa Kiebrania wa siku 30 ni sawa na siku 1,260 za kinabii au miaka halisi.

Upapa ulikuwa na ushawishi mkubwa kuanzia mwaka 538 B.K. hadi 1798. Lakini jenerali wa Napoleon, Berthier, alipomchukua papa mateka mwaka 1798, kipindi cha kinabii cha ukuu wa upapa kiliisha, na unabii wa Ufunuo ulitimizwa: “Mtu akichukua mateka, atachukuliwa mateka” (Ufu. 13:10). Pigo kwa upapa lilikuwa kubwa sana lakini sio la kumwangamiza kabisa. Kulingana na Ufunuo 13:12, jeraha la mauti lingepona. Ushawishi wa upapa ungeonekana tena ulimwenguni kote.

Leo viongozi wa ulimwengu wanamkaribisha papa kama balozi wa kanisa la Rumi na kumtembelea mara kwa mara huko Vatikani. Katika ulimwengu usio na uthabiti unaoweza kutabirika, mandhari inatayarishwa kwa papa wa Kirumi kuwa kiongozi wa ulimwengu mwenye maadili anayeweza kuwaunganisha watu. Wakati wa hotuba yake tarehe 6 Juni, 2012, kwa zaidi ya watu elfu kumi na tano waliokusanyika kwenye Uwanja wa Mtakatifu Petro huko Roma, Papa Benedict wa kumi na sita alisema, “Jumapili ni siku ya Bwana na ya wanaume na wanawake, siku ambayo kila mtu anapaswa kuwa huru, huru kwa familia na huru kwa Mungu. Katika kutetea Jumapili tunatetea uhuru wa binadamu.” _—https:/ /www.vatican.va/content/benedict-xvi/en/ audiences/2012/documents/hf_ben-xvi_aud 20120 606.html._

Pambano Kuu linafunua waziwazi ambapo harakati hizi hatimaye siku moja zitafikia: “Wale wanaoheshimu Sabato ya Biblia watashutumiwa kama maadui wa sheria na utaratibu, kama watu wanaovunja vizuizi vya maadili, vya jamii, wakisababisha uasi na ufisadi, na hivyo kuiletea dunia hukumu za Mungu. ... Watashitakiwa kwa kukosa uzalendo kwa serikali. Wachungaji wanaokataa jukumu la sheria ya Mungu watahubiri kutoka madhabahuni wajibu wa kutii mamlaka za kidunia kama ulioamriwa na Mungu. Katika majengo ya kutunga sheria na mahakama za kutoa haki, watunza amri watashutumiwa kwa uongo na kuhukumiwa.” _— Ellen G. White, Pambano Kuu, uk. 488._

`Ijapokuwa ni vigumu sana kuona kitu kama hiki kikitokea, angalia jinsi ulimwengu wetu unavyoweza kubadilika haraka. Je, mabadiliko haya yanapaswa kutuambia nini kuhusu jinsi matukio ya wakati wa mwisho yanavyoweza kutujia kwa haraka?`