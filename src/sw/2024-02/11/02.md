---
title:  Pambano la Mwisho la Ufunuo
date:  09/06/2024
---

Ujumbe wa Ufunuo ni zaidi ya ishara za siri, wanyama wa ajabu, na Picha zisizo za kawaida. Zinazungumzia ukweli wa milele uliotolewa na Mungu mwenye upendo kwa kizazi cha nyakati za mwisho. Pambano kati ya Kristo na Shetani lilianza mbinguni juu ya ibada. Litafikia kilele chake juu ya ibada.

`Linganisha ufunuo 14:7, 9 na Ufunuo 4:11. Ni nini mada kuu ya Ufunuo katika pambano hili la ulimwengu kati ya wema na uovu?`

Kote katika Ufunuo. ibada na uumbaji vimehusianishwa kwa namna isiyoweza kutenganishwa. Ufunuo 14:7 inatuita tumwabudu Bwana wa viumbe vyote. Kinyume na nadharia ya mageuko kutoka sahili kuwa tata, ambayo imeenea ulimwenguni kwa kasi sana katika karne mbili zilizopita, Sabato ni ukumbusho wa milele wa utambulisho wetu. Inasisitiza daima kwamba sisi ni viumbe vilivyoumbwa na Muumba wetu anastahili utii na ibada yetu. Hii ndiyo sababu ya shetani kuichukia sana Sabato.

`Soma Ufunuo 12:17 na Ufunuo 14:12. Je, kumwabudu Muumba  kunapataje udhihirisho wake wa mwisho?`

Kumwabudu Muumba kwa kushika amri za Mungu kunasimama kinyume na kumwabudu mnyama. Mungu atakuwa na watu wa wakati wa mwisho ambao ni waaminifu Kwake licha ya upinzani mkubwa na mateso makali kupata kutokea katika historia.

“Wakati ambapo utunzaji wa sabato ya uongo katika kutii sheria ya nchi, kinyume na amri ya nne, utakuwa uthibitisho wa kuitii mamlaka inayompinga Mungu, utunzaji wa Sabato ya kweli, katika kuitii sheria ya Mungu, ni ushahidi wa utii kwa Muumbaji.” _—Ellen G. White, Pambano Kuu, uk. 605._

Ufunuo 14:12 inasema kwamba wafuasi hao waliojitoa kwa Mwokozi watakuwa na “_imani ya Yesu._” Imani ya Yesu ni imani yenye kina sana ambayo inaamini wakati ambapo haiwezi kuona. Inavumilia wakati ambapo haiwezi kuelewa. Ni zawadi kutoka kwa Yesu ambayo tunaipokea kwa imani na itatuvusha katika pambano linalokaribia.

`Sabato ya siku ya saba ni ishara ya msingi sana ya Mungu kiasi kwamba inarejea Edeni kwenyewe. Hivyo, kutaka kuinyakua, kama Rumi ilivyofanya (angalia Dan. 7:25), ni kutaka kunyakua mamlaka ya Mungu katika ngazi ya msingi kabisa iwezekanavyo, Je ukweli huu unatusaidiaje kuona kwa nini itakuwa jambo la kubishaniwa (kushindaniwa) katika siku za mwisho?`