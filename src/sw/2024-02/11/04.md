---
title:  "Kumtambua Mnyama: Sehemu ya 1"
date:  11/06/2024
---

`Ufunuo 13:1, 2 Mnyama huyo anatokea wapi, na ni nani anayempa mamlaka?`

Kitabu cha Ufunuo kinamtambulisha joka huyo hasa kuwa Shetani. Ufunuo 12:3-5 inasema joka alijaribu kumwangamiza, “mara alipozaliwa,” “Mtoto wa kiume,” ambaye baadaye “alinyakuliwa hata kwa Mungu na kwa kiti chake cha enzi”. Ilikuwa ni ibilisi, akifanya kazi kupitia Rumi ya kipagani, ambaye alijaribu kumwangamiza Kristo (tazama Mt. 2:16-18). Adui mkuu wa Mungu na mwanadamu hufanya kazi kupitia taasisi za kisiasa na kidini ili kutimiza makusudi yake.

Kuhusu mnyama huyu mwenye mamlaka tunaambiwa, “Joka akampa nguvu zake, na kiti chake cha enzi, na uwezo mwingi” (Ufu. 13:2). Unabii huu ulitimizwa kwa usahihi mamia ya miaka baadaye, wakati Maliki Mrumi Konstantino alipohamisha hadhi ya mji mkuu wake kutoka Rumi hadi Constantinople, katika Uturuki ya sasa. Hii iliacha ombwe la mamlaka kwenye kiti cha enzi cha zamani au kiti cha Kaisari, jiji la kifalme la Rumi. Hivyo, Rumi ya kipagani ikampa mnyama huyo kiti chake au mji kuu.

Isaac Backus alisema, “Kwa kuondoa makao ya milki hadi Constantinople, ... Konstantino alitoa nafasi kwa askofu wa Rumi kujiinua juu ya wanadamu wote duniani, na juu ya Mungu wa mbinguni.” _—The Infinite Importance of the Obedience of Faith, and of Separation from the World, uk. 16 (imenukuliwa katika Le Roy Edwin Froom, The Prophetic Faith of Our Fathers, gombo la 3, uk. 213)._ Kulingana na Thomas Hobbes, “Upapa, si kingine ila mzimu wa milki ya Rumi iliyokufa, iliyovaa taji na kuketi juu ya kaburi lake.”_—Leviathan (New York: Osford University Press, 1996), uk. 386._ Uchambuzi makini unaonyesha kwamba mnyama wa baharini wa Ufunuo 13 ni mamlaka ya kidini iliyoasi inayoinuka kutoka Rumi na kuwa mfumo wa ibada wa ulimwengu mzima (Ufu. 13:3, 4). Mnyama huyu si mtu; ni shirika la kidini ambalo limeweka maagizo ya wanadamu mahali pa kweli ya Neno la Mungu.

`Soma Ufunuo 13:1, 6. Ni neno gani kuu linalotumiwa kubainisha  mnyama huyu mwenye mamlaka?`

Biblia inafasili kufuru katika Yohana 10:33 na Luka 5:21 kwa mifano miwili: _(1)_ mtu anayejifanya kuwa au kudai kuwa Mungu, na _(2)_ mtu anayedai kuwa na uwezo wa kusamehe dhambi. Shutuma hizi hazikuwa za haki kwa sababu Yesu ni Mungu kweli na kwa hiyo, ana haki ya kusamehe dhambi. Upapa wa Kirumi una mafundisho mawili tofauti ambayo Biblia inayaita kufuru: madai yake kwamba makuhani wake wana uwezo wa kusamehe dhambi na kwamba Papa ana haki inayomstahili Mungu pekee duniani.