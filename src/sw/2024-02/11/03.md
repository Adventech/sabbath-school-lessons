---
title:  Zahama Ijayo
date:  10/06/2024
---

Unabii wa alama ya mnyama katika Ufunuo 13 inatuambia kuhusu hatua kali sana na mbaya zaidi ya vita vya Shetani dhidi ya Mungu. Tangu Yesu alipokufa msalabani, adui amejua kwamba alishindwa, lakini amedhamiria kuwaangusha wengi iwezekanavyo pamoja naye. Mkakati wake wa kwanza katika kampeni hii ni udanganyifu. Wakati ambapo udanganyifu haufanyi kazi, anaamua kutumia nguvu. Hatimaye yeye ndiye atayesababisha amri kwamba yeyote ambaye atakataa kumwabudu mnyama au kupokea chapa yake atauawa.

Mateso ya kidini, bila shaka, si jambo geni. Yamekuwapo tangu Kaini alipomuua Habili kwa kutii amri ya Mungu. Yesu alisema yangetokea hata miongoni mwa waumini.

`Soma Yohana 16:2, Mathayo 10:22, 2 Timotheo 3:12, na 1 Petro 4:12. Je! Kanisa la Agano Jipya lilipata uzoefu gani na hilo linalihusuje kanisa la Kristo la wakati wa mwisho?`

Kote katika historia ya Kikristo, mateso yalikuwa kawaida. Yalitokea katika Rumi ya kipagani lakini yalikuwa dhahiri hasa katika mateso makali ya Wakristo walioamini Biblia yaliyofanywa na kanisa la zama za kati. Alama ya mnyama ni kiungo cha mwisho katika mnyororo huu wa kuzimu. Kama mateso ya wakati uliopita, imekusudiwa kumlazimisha kila mtu kukubaliana na imani fulani na mfumo wa ibada ulioidhinishwa.

Unabii unaonesha kwamba mateso yataanza na vikwazo vya kiuchumi: hakuna mtu atakayeweza kununua au kuuza isipokuwa ana alama. Yeyote anayekataa pokea alama hiyo hatimaye atawekwa chini ya amri ya kifo (Ufu. 13:15, 17).

Ibilisi tayari anawatayarisha wale wanaodai kuwa Wakristo kupokea chapa ya Mnyama wakati wa jaribu la mwisho litakapokuja kwa kuwatia moyo kufanya maridhiano na dunia katika maisha yao. Inapoonekana kwamba ulimwengu wote unamfuata mnyama huyo kwa mshangao wa kustaajabisha (Ufu. 13:3), kwa ghafla tukio linabadilika, na kamera ya unabii inawamulika watu wa Mungu. Ufunuo 14:12 inatupa picha hii. “Hao wazishikao amri za Mungu na imani ya Yesu”. Watu wa Mungu wanaishi maisha ya utii wa utauwa. Kwa neema Yake, wanasimama kidete wakati vitu vyote vinavyowazunguka vikitikisika. Wakati ulimwengu unamfuata wao “ndio wamfuatao MwanaKondoo kila aendako” (Ufu. 14:4), Kwa uweza wa Kristo, wanazishinda nguvu za kuzimu zilizojipanga dhidi yao.

Kama tulivyoona katika somo la 9, pambano kuu kati ya wema na uovu ni juu ya ibada. Mnyama hutumia udanganyifu na wakati huo unaposhindwa, hutumia nguvu na kulazimisha.

`Je, ni kwa haraka kiasi gani sasa unaruhusu, kama ikitokea mazingatio ya kiuchumi kufanya maridhiano na utunzaji wako wa Sabato?`