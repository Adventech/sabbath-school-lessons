---
title:  William Miller na Biblia
date:  14/05/2024
---

Kama vile Mungu alivyowatumia Wanamatengenezo wa Kiprotestanti kugundua tena ukweli kuhusu kuhesabiwa haki kwa imani katika Kristo pekee, alimtumia pia William Miller kugundua tena ukweli kuhusu namna ya kuja kwa Kristo mara ya pili. Miller alipojifunza Maandiko, alipata ufahamu mpya juu ya Kristo ambaye alimpenda kuliko vile ambavyo angeweza kufikiria. Akiwa na Biblia yake, kalamu na daftari, alianza kusoma kitabu cha Mwanzo na hakusoma kwa haraka kuliko alivyoweza kuelewa kifungu alichokuwa akijifunza. Kwa kulinganisha Maandiko na Maandiko, aliruhusu Biblia ijieleze yenyewe.

`Soma: Isaya 28:9, 10; Mithali 8:8, 9; Yohana 16:13; na 2 Petro 1:19-21 . Ni kanuni gani za ufasiri wa Biblia unazogundua katika vifungu hivi?`

William Miller alipolinganisha Maandiko na Maandiko, siri za Biblia zilifunguliwa kwake. Alitafuta kama mtu anayetafuta hazina iliyositirika na akapata thawabu. Roho Mtakatifu alifungua Neno la Mungu katika ufahamu wake. Aliuendea unabii kwa bidii ya kujifunza Biblia sawa na vifungu vingine vya Biblia alivyokuwa akijifunza.

`Soma: Danieli 1:17; Danieli 2:45; 1 Petro 1:10, 11; na Ufunuo 1:1-3. Je, vifungu hivi vinatufundisha nini kuhusu kuelewa unabii wa Biblia?`

Lugha za ishara katika vitabu vya unabii hazijafungwa kwa siri. Mungu mwenye upendo ametupa Neno Lake la kinabii ili kututayarisha kwa ajili ya matukio makuu yatakayotokea hivi karibuni katika ulimwengu huu. William Miller alielewa wazi kwamba mfafanuzi bora kabisa wa unabii ulikuwa ni unabii wenyewe. Ishara za unabii zinawekwa wazi na Biblia yenyewe. Wanyama wanawakilisha wafalme au falme (Dan. 7:17, 23). Upepo unawakilisha uharibifu (Yer. 49:36). Maji yanawakilisha watu au mataifa (Ufu. 17:15). Mwanamke anawakilisha kanisa (Yer. 6:2, Efe. 5:22-32). Unabii wa wakati wa Danieli na Ufunuo pia umetolewa kwa lugha ya mfano, na siku moja ya kinabii inawakilisha mwaka mmoja halisi (Hes. 14:34, Eze. 4:6). William Miller alipotumia kanuni hizi za ufasiri wa Biblia, alishangazwa na kile alichogundua kuhusu kile alichoamini kuwa ni wakati wa kurudi kwa Kristo.

`Kwa nini ufahamu sahihi wa ishara za kiunabii ni muhimu sana kwa imani yetu?`