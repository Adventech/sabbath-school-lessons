---
title:  Kutazamia Wakati
date:  13/05/2024
---

Ingawa Wanamatengenezo wa Kiprotestanti waliamini katika kurudi halisi, kunakoonekana kusikika, na kwa utukufu kwa Kristo, hatua kwa hatua uelewa wa ukweli huu wa Biblia ulibadilika. Wahubiri maarufu wa karne ya 19 walifundisha kwamba Kristo angekuja kusimika ufalme Wake duniani na kuleta miaka 1,000 ya amani. Hili lilisababisha ulegevu wa kiroho na kutojali kuzingatia maadili ya kiroho.

Vivyo hivyo, wanafunzi wa Kristo hawakuelewa asili ya kuja kwa Masihi. Walifikiri kwamba angekuja kama jenerali mshindi ambaye angevunja nira ya utumwa wa Kirumi, si Yule ambaye angewakomboa kutoka katika hukumu na pingu za dhambi. Hivyo, walishindwa kuelewa namna ya kuja Kwake.

`Soma Matendo 1:9-11; Ufunuo 1:7; na Mathayo 24:27, 30, 31. Aya hizi zinatufundisha nini kuhusu namna ya kurudi kwa Bwana wetu?`

Kristo alipokuja kwa mara ya kwanza kama mtoto mchanga katika hori ya Bethlehemu, ni watu wachache sana waliotambua kuja Kwake. Lakini atakapokuja mara ya pili, “kila jicho” litamwona akija. Kila sikio litasikia sauti ya parapanda ya kurudi Kwake. Kila mwanadamu duniani atauona utukufu Wake. Hatupaswi kudanganywa. Maandiko yameweka wazi kabisa matukio yanayohusiana na kurudi Kwake.

“Moja ya kweli zilizofunuliwa katika Biblia ambazo ni za muhimu sana na zenye utukufu mwingi, ni zile zinazohusu ujio wa pili wa Kristo anapokuja kumalizia kazi kubwa ya ukombozi. Kwa wasafiri watu wa Mungu, waliokwisha kuondoka muda mrefu uliopita wakaenda katika “nchi na uvuli wa mauti,” tumaini lenye baraka, linaloleta furaha limetolewa tena katika ahadi ya kutokea Kwake, Yeye aliye “ufufuo na uzima,” “kuwarudisha nyumbani watu Wake waliofukuzwa.” Fundisho la ujio wa pili wa Kristo ni Mada Kuu ya Maandiko Matakatifu. Tangu siku ile ambayo wanandoa wa kwanza walipogeuza hatua zao za huzuni na kuondoka kutoka katika Bustani ya Edeni, watoto wa imani wameendelea kusubiri ujio wa Yeye Aliyeahidiwa: kuvunja nguvu ya mharibifu na kuwarudisha tena katika Paradiso iliyopotea.” _— Ellen G. White, Pambano Kuu, uk. 247._

Kiongozi wa awali wa Waadventista, Luther Warren, alizoea kuwaambia vijana, “Njia pekee ya kuwa tayari kwa ajili ya kuja kwa Kristo ni kujitayarisha na kukaa tayari.” Ujumbe wa kurudi kwa Kristo upesi ni wito wa dharura kwa kila mmoja wetu kuchunguza mioyo yetu na kutathmini maisha yetu ya kiroho. Ni wito kwa maisha ya kiroho. Hakuwezi kuwa na upande wa katikati katika nuru ya ajabu ya utukufu wa kurudi kwa Kristo.

`Soma 1 Wathesalonike 5:2-5 na Waebrania 9:28. Je, vifungu hivi vinatupa faraja gani kuhusu namna ya kuja kwa Kristo?`