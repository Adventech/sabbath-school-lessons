---
title:  Ahadi ya Kurudi Kwake
date:  12/05/2024
---

Wanamatengenezo wa Kiprotestanti na mahujaji walioondoka Uholanzi kwenda kwenye ulimwengu mpya walikuwa na shauku sana ya kuja kwa Yesu. Kwao ujio wa pili wa Kristo ulikuwa tukio la furaha ambalo walilitarajia kwa hamu. John Wycliff alitazamia kuja kwa Kristo kama tumaini la kanisa. Calvin alizungumza kwa niaba ya Wanamatengenezo wote alipozungumza juu ya kurudi kwa utukufu kwa Kristo kuwa “tukio lenye heri kuliko matukio yote.” Kwa wanaume na wanawake waaminifu wa Mungu, ujio wa pili wa Kristo ulikuwa jambo lililopokelewa kwa furaha kubwa, na wala si jambo la kuogopwa.

`Soma Yohana 14:1-3, 1 Wathesalonike 4:13-18, na Tito 2:11-14. Kwa nini mafungu hayo ya Biblia yaliwapa Wakristo tumaini la jinsi hiyo kwa karne nyingi?`

Ni rahisi kuelewa kwa nini imani katika ujio wa pili wa Kristo umeleta tumaini na furaha kama hii kwa Wakristo wanaoamini Biblia. Inaelekeza mbele kwenye mwisho wa magonjwa, mateso, na kifo. Inakaribisha mwisho wa umaskini, ukosefu wa haki, na uonevu. Inaonesha mwisho wa ugomvi, migogoro, na vita. Inatabiri juu ya ulimwengu ujao wa amani, furaha, na ushirika wa kudumu na Kristo na waliokombolewa kwa enzi zote milele.

“Ujio wa Bwana umekuwa katika zama zote tumaini la wafuasi Wake wa kweli. Ahadi ya Mwokozi wakati akiwaaga kwenye Mlima wa Mizeituni, kuwa atakuja tena, ilitoa mwangaza kwa mustakabali wa wanafunzi Wake, ukijaza mioyo yao furaha na tumaini ambalo huzuni isingeweza kulizima wala majaribu yasingeweza kulihafifisha. Katikati ya mateso na majaribu, "kutokea kwa Mungu wetu mkuu na Mwokozi wetu Yesu Kristo" lilikuwa "tumaini lenye baraka."

Wakristo wa Thesalonike walipojawa na huzuni kwa kuwazika wapendwa wao, waliokuwa wametumaini kuishi na kushuhudia ujio wa Bwana, Paulo mwalimu wao, aliwaeleza juu ya ufufuo, utakaotokea wakati wa ujio wa pili wa Mwokozi. Ndipo waliokufa katika Kristo watafufuka kwanza, na pamoja na walio hai tutanyakuliwa kumlaki Bwana hewani. ‘Na hivyo,’ alisema, ‘tutakuwa pamoja na Bwana milele. Basi, farijianeni kwa maneno hayo’ (1 Wathesalonike 4:16-18).” _—Ellen G. White, Pambano Kuu, uk. 249._

`Kwa nini Ujio wa Pili ni muhimu sana kwa imani yetu? Hasa kwa sababu tunajua kwamba wafu hulala (angalia somo Ia 10), kwa nini fundisho hili ni la muhimu kiasi hicho? Bila hilo, kwa nini tungekuwa, kama Paulo alivyosema, katika hali isiyo na matumaini kabisa (Tazama 1 Kor. 15:15-18)?`