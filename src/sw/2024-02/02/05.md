---
title:  Kuijali Jamii
date:  10/04/2024
---

Kanisa la awali la Kikristo lilikua sio tu kwa sababu washiriki wake walihubiri injili bali kwa sababu waliiishi injili. Waumini waliiga huduma ya Kristo Ambaye “alizunguka Galilaya yote, akifundisha katika masinagogi yao, akihubiri Injili ya ufalme, na kuponya magonjwa yote na udhaifu wa kila namna katika watu” (Mt. 4:23), Yesu alijali, aliwajali sana watu, na vivyo hivyo kanisa la Agano Jipya. Ulikuwa ni upendo huu usio na ubinafsi na kujitolea kukidhi mahitaji ya binadamu pamoja na kushiriki habari njema ya injili kwa uwezo wa Roho Mtakatifu ambavyo vilileta matokeo kama hayo kwa ulimwengu katika karne za awali za kanisa la Kikristo.

Soma Mdo. 2:44-47, Mdo. 3:6-9, na Mdo. 6:1-7. Ingawa mazingira yanatofautiana, ni kanuni gani tunaweza kujifunza kutokana na vifungu hivi kuhusu Ukristo wa kweli?

Waumini hawa wa Agano Jipya walifuata kielelezo cha Kristo, ambaye kama Petro alivyoeleza “ ‘alitiwa mafuta ….. kwa Roho Mtakatifu na kwa nguvu, ambaye alizunguka huko na huko akitenda mema na kuponya wote walioonewa na Ibilisi, kwa maana Mungu alikuwa pamoja naye’ ” (Mdo. 10:38). Kanisa la Kristo lilikuwa mwili wake duniani, nalo, pia. katika karne hizi za awali lilionesha upendo wa kujinyima wa Kristo na kuwajali wanaoteseka, jamii ya wanadamu iliyovunjika. Waumini hawa walikuwa mifano hai ya huruma ya Kristo.

Katika pambano kuu linaloendelea katika ulimwengu, Ibilisi anataka kuharibu sura ya Mungu katika jamii ya wanadamu. Kusudi la injili ni kurejesha sura ya Mungu kwa jamii ya wanadamu. Urejesho huu unajumuisha uponyaji wa kimwili, kiakili, kihisia, na kiroho.

Katika Yohana 10:10, Yesu anafunua mpango Wake kwa kila mmoja wetu.

“Mwivi haji ila aibe na kuchinja na kuharibu. Mimi nalikuja ili wawe na uzima, na wawe nao tele” Anatamani tuwe na afya nzuri ya kimwili, tuwe macho kiakili, imara kihisia, na wakamilifu kiroho.

Hii ni kweli hasa ukizingatia marejeo Yake yaliyoahidiwa. Ulimwengu huu unakabiliwa na zahama kubwa sana. Utabiri wa Yesu mwenyewe katika Mathayo 24 na Luka 21 unatabiri hali ya machafuko makubwa duniani kabla ya kurudi Kwake. Kristo anapotugusa kwa neema Yake ya uponyaji, tunatamani kuwagusa wengine kwa mguso wa Kristo ili waweze kuponywa. Yesu anatutuma katika ulimwengu uliovunjika kama mabalozi wa Kristo ili kuwagusa wengine kwa upendo Wake. Wakristo wa Agano Jipya walikuwa na sifa ya Wakristo kupendana wao kwa wao na kuzipenda jamii zao.

`Jadili: Kanisa lina nafasi gani katika kushirikiana na Kristo katika kuthibitisha mashtaka ya Shetani kuwa si ya kweli?`