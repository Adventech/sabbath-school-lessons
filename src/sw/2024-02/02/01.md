---
title:  "Suala Kuu: Upendo Au Ubinafsi?"
date:  06/04/2024
---

### Somo la Juma Hili
Luka 19:41-44; Mt. 23:37, 38; Ebr. 11:35-38; Ufu. 2:10, Matendo ya Mitume 2:44-47, Yohana 13:35.

> <p>Fungu la Kukariri</p>
> “Usiogope, kwa maana mimi ni pamoja nawe; usifadhaike, kwa maana mimi ni Mungu wako. Nitakutia nguvu, naam, nitakusaidia, naam, nitakushika kwa mkono wa kuume wa haki yangu” (Isaya 41:10).

Chukulia kwamba wewe ni mchungaji wa mifugo, unachunga mbuzi wako katika Mlima wa Mizeituni unaoelekea mji wa Yerusalemu. Unasikia sauti. Mara moja unaitambua sauti ya Yesu. Jua la machweo linapoakisiwa kutoka kwenye hekalu na kuangaza kwa weupe wa theluji kutoka kwenye kuta zake zenye kupendeza za marumaru, Yesu asema kwa mkazo “Amin, nawaambieni, halitasalia hapa jiwe juu ya jiwe, ambalo halitabomoshwa” (Mt. 24:2).

Wanafunzi wamechanganyikiwa, na wewe pia. Yesu anaweza kumaanisha nini kwa maneno haya? Yanahusianaje na mwisho wa ulimwengu ambao wanafunzi wa Yesu waliuliza juu yake? Unasikiliza kwa uangalifu mkubwa Yesu anapochanganya kwa ustadi matukio ambayo yangeongoza kwenye uharibifu wa Yerusalemu na yale ambayo yatatukia kabla tu ya kurudi Kwake.

Katika uharibifu wa Yerusalemu, tunagundua kielelezo cha mbinu ya Shetani ya kuwadanganya na kuwaangamiza watu wa Mungu wakati wa mwisho. Maagizo ya Yesu katika Mathayo 24 yanaonesha waziwazi matukio ya siku za mwisho katika muktadha wa anguko la Yerusalemu.

Tutajifunza mkakati wa Shetani wenye pande mbili za kudanganya na kuangamiza watu wa Mungu. Kile ambacho yule mwovu anashindwa kutimiza kwa njia ya mateso, anatumaini kukipata kupitia maridhiano. Mambo haya hayatokei pasi na Mungu kutarajia, na hata katika nyakati zenye changamoto kubwa kabisa Yeye Huwahifadhi watu Wake.

_Jifunze somo la juma hili, lililojengwa katika kitabu cha Pambano Kuu, sura ya 1-2, kujiandaa kwa ajili ya Sabato ya Aprili 13._