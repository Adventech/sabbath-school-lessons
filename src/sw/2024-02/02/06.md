---
title:  Urithi wa Upendo
date:  11/04/2024
---

Soma Yohana 13:35 na 1 Yohana 4:21. Je, vifungu hivi vinafunua nini kwa kuzingatia changamoto ya Shetani dhidi ya serikali ya Mungu katika pambano kuu? Vinatuambia nini kuhusu kiini cha Ukristo wa kweli?

Upendo ulikuwa kawaida ya jumuiya za Kikristo katika karne chache za kwanza. Tertullian alidai hivi: “Yalikuwa hasa matendo ya upendo wa hali ya juu yaliyosababisha watu wengi kutupatia chapa. Tazama, wanasema, jinsi wanavyopendana.” _(Angalia Terullian’s Apology 39 jinsi ilivyotafsiriwa na S. Thelwall katika https://www.logoslibrary. org/tertullian/apology/39.html)_

Mojawapo ya udhihirisho mkuu zaidi wa upendo wa Mungu ulioneshwa wakati magonjwa tandavu mawili yalipokumba karne za awali katika miaka ya 160 B.K na 265 B.K. Wakristo walijitokeza na kuhudumia wagonjwa na wanaokufa. Mapigo haya yaliua makumi ya maelfu na kuacha vijiji na miji mizima ikiwa na wakazi wachache mno. Huduma ya Wakristo isiyo na ubinafsi, ya kujinyima, yenye kujali, na yenye upendo ilileta matokeo makubwa kwa watu. Baada ya muda maelfu, na hatimaye mamia ya maelfu, na kisha mamilioni katika Milki ya Kirumi wakawa waumini katika Yesu wakati wa majanga haya mawili ya milipuko. Upendo, jitihada za kuwahangaikia, na utunzaji uliopangwa, usio na ubinafsi kwa wagonjwa na wanaokufa vililenga hali ya kuwahusudu na kuwapenda waumini hawa na Kristo waliyemwakilisha.

Rodney Stark’s The Rise of Christianity ni simulizi ya kisasa ya kihistoria inayoonesha matukio haya ya kihistoria katika mwanga mpya na ulioboreshwa. Ndani yake anaeleza jinsi ambavyo wakati wa janga la pili (260 B.K) jumuiya yote ya Kikristo, ambayo bado llikuwa ya Wayahudi Wakristo, ilikuwa jeshi la kweli la wauguzi, kutoa mahitaji ya kimsingi kwa jamii inayoteseka ili ipate kuishi.

“Katika kilele cha janga la pili, mnamo 260 B.K,... Dionysius aliandika shukrani ndefu kwa juhudi za uuguzi za kishujaa za Wakristo wa mahali hapo, ambao wengi wao walipoteza maisha yao wakati wakiwahudumia wengine.

“Wengi wa ndugu zetu Wakristo walionesha upendo usio na mipaka na uaminifu, bila kujizuia na kufikiria tu juu ya wao kwa wao. Pasipo kujali hatari, walichukua jukumu la kuwahudumia wagonjwa, wakihudumia kila hitaji lao na kuwahudumia katika Kristo, na pamoja nao wakaondoka katika maisha haya wakiwa na furaha tele; kwa kuwa waliambukizwa na wengine ugonjwa huo, wakichukua juu yao wenyewe ugonjwa wa majirani zao na kukubali kwa furaha maumivu yao.” _—Rodney Stark, The Rise of Christianity (Princeton, New Jersey: Princeton University Press, 1996), uk. 82._

`Je, ni ujumbe gani ulio wazi kwetu hapa? Je, tunajifunzaje kufa kwa nafsi ili sisi pia, tuweze kudhihirisha roho hii isiyo na ubinafsi? Si jambo rahisi, sivyo?`