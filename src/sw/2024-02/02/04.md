---
title:  Waaminifu Katikati Ya Mateso
date:  09/04/2024
---

Katika karne zote za awali za Ukristo, kanisa la Kikristo lilikua kwa kasi sana, licha ya kufungwa gerezani, kuteswa, na maumivu makali. Waumini waaminifu, waliojitoa kikamilifu kwa Kristo, wakiwa wamejazwa na Roho Mtakatifu, walitangaza Neno Lake kwa nguvu; maisha yalibadilishwa, na makumi ya maelfu wakaongoka.

Soma Matendo 2:41; Matendo 4:4, 31; Matendo 5:42; na Matendo 8:1-8. Je, aya hizi zinatufundisha nini kuhusu changamoto ambazo kanisa la Agano Jipya lilikabiliana nazo na pia kwa nini lilikua kwa kasi sana?

Wanafunzi walikabiliwa na vitisho (Mdo. 4:17), kufungwa gerezani (Mdo. 5:17, 18), mateso (Mdo. 8:1), na kifo chenyewe (Mdo. 7:59, Mdo. 12:2), lakini kwa uwezo wa Roho Mtakatifu walimtangaza kwa ujasiri Kristo aliyefufuka, na makanisa yakaongezeka katika Uyahudi, Galilaya na Samaria (Mdo. 9:31).

Ngome za kuzimu zilitikisika. Pingu za Shetani zilikatika. Ushirikina wa kipagani ulibomoka mbele za nguvu za Kristo aliyefufuka. Injili ilishinda katikati ya upinzani wa kutisha. Wanafunzi hawakuogopa tena kama ilivyokuwa katika chumba cha juu. Hofu ilitoweka kama kivuli kinachofifia.

Badala yake, imani ilijaza mioyo ya wanafunzi. Kumwona mara moja tu Bwana wao aliyefufuka kulibadilisha maisha yao. Yesu aliwapa sababu mpya ya kuishi. Bwana wetu hakuwa amewapa tu Agizo Kuu (Marko 16:15), bali alikuwa amewapa ahadi kuu, “Lakini mtapokea nguvu, akiisha kuwajilia juu yenu Roho Mtakatifu; nanyi mtakuwa mashahidi wangu katika Yerusalemu, na katika Uyahudi wote, na Samaria, na hata mwisho wa nchi’ ” (Mdo. 1:8).

Injili ilipenya katika pembe za mbali zaidi za dunia (Kol. 1:23). Ingawa mwanafunzi wa mwisho, Yohana. alikufa mwishoni mwa karne ya kwanza. Wengine walichukua mwenge wa ukweli na kumtangaza Kristo aliye hai. Pliny Mdogo, gavana wa jimbo la Kirumi Ia Bithinia kwenye pwani ya kaskazini ya Uturuki ya kisasa, alimwandikia Mfalme Trajan yapata mwaka 110 B.K. Kauli ya Pliny ni muhimu kwa sababu ilikuwa karibu miaka themanini baada ya kusulubiwa kwa Kristo. Pliny alieleza majaribu rasmi aliyokuwa akiendesha ili kutafuta na kuwaua Wakristo. Alisema, “kwa maana watu wengi wa kila umri, na tabaka na jinsia zote mbili wanawekwa hatarini kwa kushtakiwa, na hili litaendelea. Uenezaji wa ushirikina huu [Ukristo] umepanuka si katika majiji tu, bali katika vijiji na wilaya za mashambani pia.” _—Henry Bettenson, Documents of the Christian Church (New York: Oxford University Press, 2011), uk. 4._

Licha ya mashambulizi mabaya zaidi ya shetani, kanisa la Kikristo lilikua kwa kasi kubwa.

`Tunaweza kujifunza nini kutoka kwa kanisa la awali ambacho kitaweza kutusaidia sisi, kanisa la wakati wa mwisho?`