---
title:  Wakristo Wahifadhiwa Kwa Majaaliwa
date:  08/04/2024
---

Rehema za Mungu, neema Yake, majaaliwa na uweza Wake wa kujua mambo kabla hayajatukia vinadhihirishwa wazi katika matukio yaliyotangulia kuharibiwa kwa Yerusalemu. Cestius Gallus na majeshi ya Kirumi walizunguka jiji hilo. Katika hali isiyotarajiwa, shambulio lao lilipoonekana kukaribia, walijiondoa. Majeshi ya Wayahudi yaliwafuatilia na kupata ushindi mkubwa.

Huku Warumi wakikimbia na Wayahudi wakiwafuatilia, Wakristo katika Yerusalemu walikimbilia Pela katika Perea, ng’ambo ya Mto Yordani. “Ishara iliyoahidiwa ilikuwa imetolewa kwa Wakristo waliokuwa wakisubiri na sasa fursa ilitolewa kwa wote ambao wangependa, watii onyo la Mwokozi. Matukio yalidhibitiwa ili kwamba Wayahudi wala Warumi wasizuie Wakristo kukimbia.” _— Ellen G. White, Pambano Kuu, uk. 22._

`Soma Zaburi 46:1 na Isaya 41:10. Je, vifungu hivi vinatuambia nini kuhusu uangalizi wa majaaliwa ya Mungu?`

Mungu ni mkuu na hutawala matukio duniani kwa ajili ya utimilifu wa mwisho wa makusudi Yake ya kiungu. Ingawa nyakati fulani Mungu hubadilisha mipango Yake ya asili kulingana na uchaguzi wetu wa kibinadamu, mpango Wake mkuu kwa sayari hii utatimizwa. Kutakuwa na nyakati ambapo watu wa Mungu watapata taabu, mateso, vifungo, na kifo chenyewe kwa ajili ya Kristo. Lakini hata katika nyakati zenye changamoto nyingi za mashambulizi makali zaidi ya Shetani, Mungu analitegemeza na kulihifadhi kanisa Lake.

`Soma Waebrania11:35-38 na Ufunuo 2:10. Je, maandiko haya yanafunua ukweli gani kuhusu vita vyetu na nguvu za uovu? je, vifungu hivi vinapatana vipi na wazo la ulinzi wa Mungu katika swali lililotangulia? Je, kuna ukinzani katika wazo la ulinzi wa Mungu na kuruhusu kwa Mungu baadhi ya watu kukabili mateso yenye uchungu na hata kifo cha mfia-dini kwa ajili ya Kristo?`

“Ilikuwa juhudi za bure kwa Shetani kujaribu kuliharibu kanisa la Kristo kwa nguvu. Pambano kuu ambamo wanafunzi wa Yesu walisalimisha maisha yao halikwisha wakati hawa wabeba bendera waaminifu walipofia kwenye lindo lao. Kwa kushindwa kwao walishinda. Watenda kazi wa Mungu walichinjwa, lakini kazi Yake ilisonga mbele daima.” _— Ellen G. White, Pambano Kuu, uk. 31._

`Inapaswa kumaanisha nini kwetu kwamba waandishi wa Biblia, ambao kwa hakika walijua maumivu na kuteseka, waliweza hata hivyo, tena na tena, kuandika juu ya uhalisi wa upendo wa Mungu? Je, tunawezaje kupata uzoefu wa upendo huo huo kwetu sisi wenyewe?`