---
title:  Sabato na Sheria
date:  28/05/2024
---

`Soma Ufunuo 14:6, 7; Ufunuo 4:11; Mwanzo 2:1-3; na Kutoka 20:8-11. Je, kuna uhusiano gani kati ya Uumbaji, Sabato, na sheria ya Mungu?`

Uumbaji unaonesha dhahiri thamani yetu machoni pa Mungu, Hatuko peke yetu katika ulimwengu—chembe fulani ya vumbi la anga—wala sisi si ajali ya chembe za urithi (vinasaba). Kwa maneno mengine, hali ya kawaida ya kisayansi ya asili ya maisha, ambayo imechukuliwa na vyombo vya habari na utamaduni maarufu, inatoa maoni ya asili yetu ambayo kwa kila njia haipatani na simulizi ya Biblia

Tuko hapa kwa sababu Yesu alituumba. Na anastahili kuabudiwa nasi, sio tu kwa sababu alituumba bali pia kwa sababu alitukomboa. Uumbaji na Ukombozi ni kiini cha ibada yote ya kweli. Kwa hivyo, Sabato ni muhimu katika kuelewa mpango wa wokovu. Sabato inadhihirisha utunzaji wa Muumba na upendo wa Mkombozi.

Katika kuhitimisha juma la Uumbaji, Mungu, alipumzika katika uzuri na ukuu wa ulimwengu alioufanya. Pia alipumzika kama kielelezo kwetu. Sabato ni pauzi (pumziko/kituo) ya kila juma ili kumsifu Yeye aliyetuumba. Tunapoabudu siku ya Sabato, tunafungua mioyo yetu ili kupokea baraka maalum Aliyoiweka katka siku hiyo na haikuwekwa katika siku nyingine yoyote.

Sabato inatuelekeza kwa Muumba ambaye alitupenda mno kiasi kwamba alishindwa kututelekeza tulipokengeuka kutoka kwa kusudi Lake kwa ajili yetu. Sabato ni ishara ya milele ya pumziko letu ndani Yake. Ni ishara maalum ya uaminifu kwa Muumba (Eze. 20:12, 20). Ni ishara ya pumziko , si la matendo; la neema, si la ushupavu wa sheria; la uhakikisho, si la hukumu; bali la kumtegemea Mungu kwa wokovu na wala si kwa kujitegemea wenyewe. Pumziko la kweli la Sabato ni pumziko la neema katika mikono ya upendo ya Yeye aliyetuumba, Yeye aliyetukomboa, na Yule anayekuja tena kwa ajili yetu

Ujumbe wa Ufunuo 14, ujumbe wa Mungu wa wakati wa mwisho kwa ulimwengu, unawataka watu kupumzika katika upendo na uangalizi Wake kila Sabato. Inatuita kumkumbuka Aliyetuumba na kumpa utukufu. Kuitunza Sabato pia ni kiungo kinachounganisha kati ya ukamilifu wa Edeni na utukufu wa mbingu mpya na dunia mpya inayokuja. Inatukumbusha kwamba siku moja fahari za Edeni zitarudishwa.

`Waadventista wengi wa Sabato wamekabiliwa na shtaka la kuwa washupavu wa sheria, na shtaka hilo kwa kawaida linahusishwa na kushika kwetu Sabato. Jadili Sabato kama ishara ya Ukombozi na haki kwa imani. Kwa nini kutii amri ya Mungu ya kupumzika kunaweza kuwafanya watu wafikiri kwamba tunajaribu kutengeneza njia yetu ya kwenda mbinguni?`