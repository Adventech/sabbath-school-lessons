---
title:  Patakatifu na Sheria
date:  26/05/2024
---

`Soma Ufunuo 11:19, Kutoka 25:16, Kutoka 31:18, na Ufunuo 12:17. Je, vifungu hivi vinaonesha nini kilichokuwa ndani ya Sanduku la Agano katika Patakatifu pa Patakatifu pa hekalu?`

Siku ya Upatanisho ilikuwa siku ya hukumu. Israeli wote waliamriwa kushiriki katika tukio hili kwa toba, kujichunguza nafsi na kujiepusha na kazi zote (tazama Law. 23:29-31). Ni katika siku hii ambapo kuhani mkuu aliingia Patakatifu pa Patakatifu kufanya upatanisho kwa ajili ya dhambi. Pale, katika chumba cha ndani kabisa cha patakatifu, Palikuwa na Sanduku la Agano. Ndani ya sanduku kulikuwa na sheria ya Amri Kumi za Mungu, zilizoandikwa kwenye bamba za mawe. Kifuniko cha dhahabu cha sanduku kiliitwa kiti cha rehema, ambapo damu ilinyunyizwa ili kutakasa patakatifu kutokana na dhambi. Uwepo wa Mungu ulionekana katika utukufu wa Shekina juu ya kiti cha rehema. Kila dhabihu iliyotolewa ilifunua rehema ya Mungu kwa wanadamu wenye dhambi, lakini Siku ya Upatanisho inaonesha kwamba dhambi inakumbukwa hadi siku ya hukumu (Ebr. 10:3) na kwamba inaweza hasa kuondolewa tu kwa imani katika damu ya Kristo ili kutakasa kutoka katika dhambi (1 Pet. 1:18, 19). Huko, mbele za Mungu, rehema na haki vinaungana kwa uzuri.

Akitazama ndani ya patakatifu pa mbinguni, mtume Yohana aliona “hekalu la Mungu... likafunguliwa.” na “sanduku la agano Lake” likaonekana (Uf. 11:19). Pambano Kuu inaongeza maelezo haya: “Ndani ya patakatifu pa patakatifu, katika hekalu la mbinguni sheria ya Mungu imehifadhiwa katika hali ya utakatifu—sheria iliyotangazwa na Mungu Mwenyewe katikati ya radi za Sinai na kuandikwa kwa kidole chake mwenyewe kwenye mbao za mawe. Sheria ya Mungu katika hekalu la mbinguni ndiyo nakala halisi ya sheria ya Mungu, ambayo kanuni zilizoandikwa juu ya mbao za mawe na kuandikwa na Musa katika Torati ilikuwa hati isiyokosea. Wale waliofikia uelewa wa jambo hili muhimu waliongozwa hivyo kuona tabia takatifu, isiyobadilika ya sheria ya Mungu.” _—Ellen G. White, Pambano Kuu, uk359._

Waumini wa Kiadventista wa awali walipojifunza juu ya kile Biblia inachofundisha juu ya patakatifu, walitambua umuhimu wa sheria ya Mungu na sabato katika kiini cha sheria ya Mungu. Walitoa hoja kwamba ikiwa sheria ya Mungu ilionekana kwenye Sanduku la Agano katika patakatifu pa mbinguni, kwa hakika haingekuwa imeondolewa pale msalabani.

`Fikiria juu ya Sabato, ambayo, kwa maili elfu moja kwa saa, inakuja kwetu kila wiki, na bila kukwamishwa na chochote. Je, hilo linapaswa kutuambia nini kuhusu umuhimu wa fundisho la uumbaji? Ni fundisho gani lingine ambalo lina ukumbusho Wenye nguvu na unaojirudia?`