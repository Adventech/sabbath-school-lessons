---
title:  Ujumbe wa Malaika Watatu
date:  30/05/2024
---

Katika Ufunuo 14:7, malaika wa kwanza anasema kwa sauti kuu,” “Mcheni Mungu, na kumtukuza, kwa maana saa ya hukumu Yake imekuja; msujudieni Yeye aliyezifanya mbingu na nchi, na bahari na chemchemi za maji”. Ombi la Mbingu ni kwamba tutoe utii wetu wa hali ya juu na ibada ya moyoni kwa Muumba kwa kuzingatia hukumu inayokuja.

Malaika wa pili anatangaza, “Umeanguka, umeanguka Babeli, mji ule ulio mkubwa, maana ndio uliowanywesha mataifa yote mvinyo ya ghadhabu ya uasherati wake" (Ufu. 14:8). Babeli inawakilisha mfumo wa kidini ulioasi ambao umekataa ujumbe wa malaika wa kwanza na kupendelea mfumo wa ibada ya uongo. Ndio sababu Ufunuo 14:9-11 inaonya dhidi ya kumwabudu “mnyama na sanamu yake.” Chaguzi mbili zinazopingana zimeoneshwa hapa—kumwabudu Muumba au kumwabudu mnyama. Kila mtu kwenye sayari ya Dunia atafanya uamuzi wake wa mwisho, usiobatilika juu ya nani anayempa utii kamili — Yesu au Shetani.

`Soma Ufunuo 14:12. Ni zipi sifa mbili zinazowatambulisha wale wanaokataa kumwabudu mnyama? Kwa nini zote mbili ni muhimu sana?`

Mungu atakuwa na watu wa wakati wa mwisho ambao ni waaminifu Kwake mbele ya upinzani mkubwa na mateso makali zaidi kupata kuwepo katika historia ya ulimwengu. Kupitia zawadi ya haki ya Kristo, wataishi maisha yaliyojaa neema na utii. Kumwabudu Muumba kunasimama kinyume na kumwabudu mnyama na kunaoneshwa katika kuzishika amri za Mungu. Mgogoro huu wa mwisho juu ya utii kwa Kristo au utii kwa mamlaka ya mnyama unajikita katika ibada, na kiini cha pambano hili kuu kati ya wema na uovu ni Sabato.

Wafuasi hawa wa Mwokozi waliojitoa hawatakuwa na imani “_katika_” Yesu tu, lakini pia watakuwa na imani “_ya_” Yesu. Imani ya Yesu ni imani yenye kina kirefu sana, yenye kutumainia, yenye kujitoa sana, kiasi kwamba mapepo yote kuzimu na majaribu yote duniani hayawezi kuitikisa. Ni imani inayotumaini wakati ambapo haiwezi kuona, inaamini wakati ambapo hakuna mantiki na kutumaini wakati ambapo haiwezi kuelewa. Hii “imani ya Yesu” yenyewe ni zawadi tunayopokea kwa imani. Itatuvusha katika zahama iliyo mbele yetu. Zahama ya mwisho inapotokea na tunakabiliana na mgomo wa kiuchumi, mateso, kufungwa gerezani, na kifo chenyewe, imani ya Yesu itatubeba katika saa za mwisho za dunia hadi Yesu atakaporudi.

`Je, Mungu anatayarishaje imani yako leo kwa yale yajayo?`