---
title:  Mbwa Mwitu Wakali
date:  15/04/2024
---

`Soma Matendo 20:27-32. Ni maonyo gani mahususi ambayo mtume Paulo aliwapa viongozi wa kanisa kutoka Efeso kuhusu ukengeufu unaokuja?`

Kusudi la ushauri wa Paulo lilikuwa kuandaa kanisa kwa kile ambacho kilikuwa kinakuja. Katika vifungu hivi anaeleza mambo makuu mawili.

Kinachomsikitisha ni kwamba “mbwa-mwitu wakali wataingia kwenu, wasilihurumie kundi” (Mdo. 20:29). Kwa maneno mengine, waumini wangekabiliwa na mateso makali, lakini kutokea ndani ya kanisa.

Mtume alionesha masikitiko yake aliposema, “tena katika ninyi wenyewe watainuka watu, wakisema mapotovu, wawavute hao wanafunzi wawaandamie wao” (Mdo. 20:30). Uzushi ungeingia kanisani. Mafundisho ya uongo yangewekwa mahali pa kweli za Mungu. Mazoea ya kipagani yangetawala. Katika karne ya nne na ya tano maridhiano yaliingia kwa hila ndani ya kanisa la Kikristo, na kusonga mbele kwa utume kukionekana kuwa sababu ya uhalalishaji wake. Lakini matokeo mabaya yalikuwa ni kuacha kweli za Neno la Mungu.

`Soma 2 Wathesalonike 2:7-12. Mtume Paulo anaelezaje ukengeufu unaokuja? Je, wanapaswa kutarajia sifa gani?`

Maelezo ya Paulo, “ile siri ya kuasi hivi sasa inatenda kazi” ni yenye maana. Hata katika siku za Paulo kulikuwa na kuondoka taratibu kutoka kwa ukweli wa neno la Mungu kuhusiana na utii kwa sheria ya Mungu. Kuondoka huku kungeimarika katika karne za baadaye.

Kinyume na amri ya pili, sanamu ziliingizwa katika ibada ya Kikristo. Kwa milenia sanamu zilikuwa mstari wa mbele katika dini zote za kipagani. Ili kufanya Ukristo ukubalike zaidi kwa wapagani wanaokuja katika Kanisa la Kikristo, miungu ya kipagani ilibadilishwa na kuitwa majina ya wale walioitwa watakatifu. Jumapili, siku ya ibada ya mungu jua, ilipitishwa hatua kwa hatua kuwa siku ya ibada ya Kikristo kwa heshima ya ufufuo. Siku hii ya uongo, ambayo haijaidhinishwa na Maandiko, inaendelea kushikwa hata sasa.

`Ni aina gani ya maridhiano tunayoyaona yakiingia kanisani leo? Muhimu zaidi, ni maridhiano gani unaweza kuwa unayafanya? Je, wakati mwingine ni kwa kuchanganya ukweli na makosa?`