---
title:  Kulindwa na Neno
date:  16/04/2024
---

`Linganisha  Yohana 17:15-17 na Mdo. 20:32. Yesu na mtume Paulo wanatupa uamzi gani kuhusu ulinzi dhidi ya udanganyifu wa Shetani?`

Biblia ni ufunuo usiokosea wa mapenzi ya Mungu. Inaonesha mpango wa mbingu kwa ajili ya wokovu wa wanadamu. Kwa kuwa “kila andiko, lenye pumzi ya Mungu,” lafaa kwa mafundisho, na kwa kuwaonya watu makosa yao, na kwa kuwaongoza, na kwa kuwaadibisha katika haki (2 Tim. 3:16). Yaani, “kila Andiko” limevuviwa na Mungu; si baadhi ya sehemu, au sehemu fulani zaidi ya zingine. Biblia nzima lazima ikubaliwe kama Neno la Mungu. Vinginevyo, mlango uko wazi kwa udanganyifu.

Biblia inafunua waziwazi upendo wa Mungu usio kifani kwa kuzingatia pambano kuu. Pia inafichua ghiliba za Shetani na kufichua udanganyifu wake. Ibilisi analichukia Neno la Mungu na amefanya kila liwezekanalo katika karne zote ili kuharibu ushawishi wake.

`Hata hivyo, tungejua nini kuhusu mpango wa wokovu bila Biblia? Je, tungeelewa kiasi gani kuhusu kuzaliwa, maisha, mafundisho na huduma ya Yesu? Bila Maandiko, hivi kweli tungeanza hata kufahamu kina cha kafara ya Kristo, utukufu wa ufufuo Wake, uweza wa maombezi Yake, na utukufu wa kurudi Kwake?`

Kweli hizi zote muhimu zimefunuliwa, kufundishwa, na kusisitizwa katika Neno la Mungu. Na ni Biblia peke yake, inayopaswa kuwa kiwango cha msingi na cha mwisho cha kuelewa ukweli wote mtakatifu.

Kwa hiyo, ni lazima tupambane dhidi ya majaribio yoyote na yote ya kudhoofisha mamlaka au uvuvio wake, hata wale ambao huku wakidai kwamba wanaipenda sana Biblia, wanaleta shaka juu yake, tena kwa hila. Cha kusikitisha, hasa hasa kutokana na kuenea kwa mitazamo ya kisasa, wanateolojia na Wakristo wengi huzingatia sana upande wa kibinadamu wa Maandiko kiasi kwamba Biblia inakuwa neno la mwanadamu badala ya Neno la Mungu. Wanatoa hoja kwamba, Biblia ni maandishi ya wafalme, wachungaji, wavuvi, makuhani, washairi, na wengine ambao walishiriki ufahamu wao na dhana zao juu ya Mungu, juu ya asili, na ukweli bora zaidi ambao wao, katika wakati na mahali pao, waliuelewa.

Kweli, sasa? Ikiwa hii ingekuwa kweli, kwa nini sisi, tunaoishi leo, katika karne ya 21, tujali sana kile ambacho watu hawa walifikiri, na hata kufanya kile walichofikiri kuwa msingi wa tumaini letu la umilele? Hatupaswi kufanya hivyo.

`Soma Zaburi 119:105, 116, 130, 133, na Zaburi 160. Ni uamzi gani anatupa mtunga-zaburi kuhusu umuhimu wa Neno la Mungu katika mpango wa wokovu?`