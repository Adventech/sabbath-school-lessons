---
title:  Vita kwa Ajili ya Akili
date:  18/04/2024
---

`Soma 2 Wakorintho 4:3-6. Inamaanisha nini, “ambao mungu wa dunia hii amepofusha fikra zao, wasioamini” (2 Kor. 4:4)? Macho yao yamepofushwa vipi? Macho yanafunguliwaje?`

Neno la Kiyunani limaanishalo “akili” katika kifungu hiki ni noema. Inamaanisha kihalisi utambuzi wetu au uwezo wa kiakili. Ufafanuzi wa Biblia wa SDA (The SDA Bible Commentary) unatoa taarifa ya kuelimisha kuhusu mstari huu. “Vita kati ya Kristo na Shetani ni vita kwa ajili ya akili za wanadamu. (Rum. 7:23, 25; Rum. 12:2; 2 Kor. 3:14, 11:3; Flp. 2:5, Flp. 4:7, 8). Kazi kuu ya Shetani ni kupofusha au kuzitia giza akili za watu. Anafanya hivyo kwa kuwazuia kujifunza Neno la Mungu, kwa kuvuruga nguvu za akili kupitia kujiachia kwa mwili na roho, kwa kushughulika kabisa na akili kupitia mambo ya maisha haya, na kwa kuleta ushawishi wa kiburi na kujiinua.” _—Gombo la 6, uk. 854._

Ukosefu wa maarifa kwa upande wa wanaopotea si kwa sababu hawakuweza kujua. Ni kwa sababu hawakutaka kujua. Wengi wamepata kila fursa ya kujua ukweli, lakini walichagua kutoamini, na Shetani akawapofusha macho. Ufalme wa Shetani ni ufalme wa giza. Kama vile The SDA Bible Commentary inavyoongeza, “Injili ndiyo njia pekee ambayo kwayo mbinu na madanganyo ya Shetani yaweza kufichuliwa na ambayo kwayo watu wanaweza kuona njia kutoka gizani hadi kwenye nuru.” _—Gombo 6, uk. 854._ Kiini cha ujumbe wa Agano Jipya ni maisha, kifo na ufufuo wa Yesu. Yesu ndiye kiini cha injili na ndiye kitovu cha Maandiko. Maandiko yote yanamshuhudia (Yohana 5:39).

`Soma Yohana 1:4, 5, 9 na Yohana 1:14. Vifungu hivi vinamwelezeaje Yesu? Angalia hasa Yohana 1:14.`

Wakati wa karne za awali za kanisa la Kikristo, waumini wa Agano Jipya walijitoa kabisa kwa Kristo kama Yule ambaye alikuwa nuru katika giza lao. Walikombolewa na neema Yake, kubadilishwa kwa nguvu Zake, na kubidishwa na upendo Wake. Hata kifo hakingeweza kuvunja kifungo chao cha uaminifu kwa Kristo. Walitambua udanganyifu wa Ibilisi katika nuru tukufu ya injili. Kristo daima amekuwa na wanaume na wanawake ambao kwa neema Yake wamesimama kwa ujasiri kwa ajili ya ukweli Wake. Katika karne hizi za awali, nuru ya upendo, neema na ukweli wa Kristo iliangaza gizani.