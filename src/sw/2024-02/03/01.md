---
title:  Nuru Inang'aa Gizani
date:  13/04/2024
---

### Somo la Juma Hili
Yohana 8:44; Mit. 23:23; Mdo. 20:27-32; 2 The. 2:7-12; Zab. 119:105, 116, 130, 133, 160; Mit. 16:25; 2 Kor. 4:3-6.

> <p>Fungu la Kukariri</p>
> “Basi Yesu akawaambia, ‘Nuru ingaliko pamoja nanyi muda kidogo. Enendeni maadamu mnayo nuru hiyo, giza lisije likawaweza; maana aendaye gizani hajui aendako' " (Yohana 12:35).

Katika kitabu cha mwisho cha Biblia, Ufunuo. Ibilisi anaoneshwa kama joka na nyoka (Ufu. 12:9). Yeye ni joka kwa sababu anatamani kuwaangamiza watu wa Mungu, na nyoka kwa sababu anatumia uongo wake wote wa ujanja kuwadanganya. Katika miaka iliyofuata baada ya kifo cha Kristo, maelfu ya watu waliteswa, kutupwa kwa simba, na kuchomwa moto kwenye mti na dola ya Kirumi kwa sababu ya kukataa kuabudu “miungu” yao. Hata hivyo katikati ya adhabu hii ya kikatili, wengi walibaki waaminifu, injili iliendelea kuenea, na kanisa likakua.

Matokeo yake, Shetani alibadili mbinu zake. Wapagani wengi walibatizwa lakini bila kufundishwa kikamili kweli ya Biblia. Makosa yaliingia kanisani kwa vile viongozi waliunganisha kweli za Maandiko na desturi zinazopendwa. Karne ya nne na ya tano ilikuwa enzi za maridhiano wakati makasisi wa kanisa walipochanganya mazoea ya kipagani na mafundisho ya Kikristo.

Lakini hata katika nyakati hizi ngumu sana za maisha, Mungu alikuwa na watu Wake daima. Yesu kwao alikuwa, “njia, na kweli, na uzima” na, kupitia kwa nguvu za Roho Mtakatifu, walisimama imara, hata chini ya shinikizo kubwa ili kuachilia masadikisho ya dhamiri zao. Waliendelea kuwa waaminifu kwa mapenzi ya Mungu yaliyofunuliwa, katika Maandiko, na bila kuyumbayumba wakasimama kwa ajili ya ukweli wa Neno Lake, bila kujali shinikizo lililowekwa juu yao, ama kwa uwazi au kwa hila.

_Jifunze somo la juma hili ili kujiandaa kwa ajili ya Sabato ya Aprili 20, ambayo msingi wake ni Pambano Kuu, sura ya 3._