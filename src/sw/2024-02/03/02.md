---
title:  "Maridhiano: Mkakati wa Kierevu wa Shetani"
date:  14/04/2024
---

`Linganisha  Yohana 14:6 na Yohana 8:44. Ni tofauti gani kati ya tabia ya Yesu na ya Shetani inayoonekana katika vifungu hivi viwili?`

Anachosema Yesu ni kweli kwa sababu Yeye ndiye mwanzilishi wa ukweli. Ukweli hutoka katika moyo wa Mungu mwenye hekima yote, upendo wote, na ujuzi wote. Yeye ndiye msingi wa uhalisi na ukweli wote.

Kinyume chake, Shetani ni mwongo na baba wa uongo. Yuko tayari kutumia uongo, udanganyifu, habari zisizo sahihi, na upotoshaji wa ukweli ili kuwapotosha watu wa Mungu. Alimdanganya Hawa kule Edeni kwa kupotosha ukweli, kumjengea mashaka, na kukana waziwazi kile ambacho Mungu alisema. Kauli ya Shetani, “hakika hamtakufa,” katika muktadha wa kula tunda, ilikuwa ukinzani wa wazi wa yale ambayo Mungu alikuwa amesema. Katika karne zote Shetani ametumia mkakati huo huo. Anadhoofisha imani katika Neno la Mungu, anapingana na mapenzi ya Mungu yaliyofunuliwa, anapotosha Maandiko, na nyakati fulani ananukuu vibaya Biblia ikiwa ni kwa faida Yake.

`Soma Mithali 23:23, Yohana 17:17, na Yohana 8:32. Unaona ulinganifu gani katika vifungu hivi vya Biblia kuhusu ukweli wa Neno la Mungu? Ujumbe wake mkuu ni upi?`

“Shetani alijua vizuri kuwa Maandiko Matakatifu yangewawezesha watu kutambua udanganyifu na kupinga nguvu zake. Ilikuwa ni kwa njia ya neno hata Mwokozi wa ulimwengu aliweza kuyapinga mashambulizi yake. Kwa kila shambulizi, Kristo alijikinga kwa ngao ya ukweli wa milele, akisema, “Imeandikwa.” Kwa kila pendekezo la adui, aliweka pingamizi la hekima na nguvu ya neno. Ili Shetani adumishe utawala wake juu ya wanadamu, na kustawisha mamlaka ya kipapa, alilazimika kuwafanya watu wasiyajue Maandiko. Biblia inamwinua Mungu na inawaweka wanadamu wenye ukomo katika nafasi zao stahiki; kwa hiyo kweli Zake takatifu ilipaswa zifichwe na kukandamizwa. Mantiki hii iliigwa na Kanisa la Kirumi. Kwa mamia ya miaka usambazaji wa Biblia ulipigwa marufuku. Watu walikatazwa kuisoma au kuwa nayo katika nyumba zao, na mapadri na maaskofu wasiozingatia kanuni walitafsiri mafundisho yake kuunga mkono mitazamo yao. Kwa njia hiyo papa akatokea kukubaliwa duniani kote kama mwakilishi wa Mungu duniani, aliyepewa mamlaka juu ya kanisa na dola.” _— Ellen G. White, Pambano Kuu, uk. 38, 39._

`Jadili njia anazotumia Shetani kujaribu kupotosha au kutafsiri vibaya Neno la Mungu leo.`