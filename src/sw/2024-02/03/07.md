---
title:  Jifunze zaidi
date:  19/04/2024
---

“Roho ile ile ya chuki na upinzani kwa ukweli imewavuvia maadui wa Mungu katika kila zama, na ukeshaji na uaminifu ule ule umewavuvia watumishi wa Mungu. Maneno ya Kristo kwa mitume wa kwanza yanatumika kwa wanafunzi wake hadi mwisho wa wakati: “Na hilo niwaambialo ninyi, nawaambia wote, Kesheni” (Marko 13:37).”_—Ellen G. White, Pambano Kuu, uk. 43._

Katika sehemu nyingi za ulimwengu, hasa ambako watu wana uhuru wa kupata Biblia, Shetani ametumia njia nyinginezo ili kudhoofisha mvuto huo. Njia moja yenye ufanisi imekuwa kupitia jitihada mbalimbali za kisayansi au hata uanazuoni wa Biblia, ambao nyakati fulani huchukua msimamo ambao, ukikubaliwa, utadhoofisha imani katika Neno la Mungu. Kwa mfano, japokuwa kitabu cha Danieli kinajionesha chenyewe kuwa kimeandikwa miaka 500 kabla ya Kristo, wanazuoni wengi wa Biblia wanasema kwamba kiliandikwa katikati ya karne ya pili K.K. Wanasema kwamba ilibidi kiandikwe wakati huu; la sivyo nabii angekuwa akieleza kwa usahihi siku zijazo, na hilo haliwezi kutokea. Kwa hiyo, wao hudai kwamba, Danieli hakikuandikwa wakati kinaposema kiliandikwa bali, badala yake, mamia ya miaka baadaye. Kwa bahati mbaya, uongo huu kuhusu Biblia ni mojawapo ya uongo mwingi ambao wanazuoni wa kisasa wanataka kutughilibu nao. Na kwa bahati mbaya zaidi, watu wengi wanakubali kosa hili kwa sababu, hata hivyo, wanazuoni wa Biblia wanalifundisha. Si ajabu basi Paulo kutuonya, “Yajaribuni yote; lishikeni lililo jema” (1 Thes. 5:21).

**Masawali ya Kujadili**

`1. Rejelea nukuu katika somo la Jumanne kisha utafakari yafuatayo: Je, Shetani anatumiaje mbinu ile ile kudhoofisha mamlaka ya Maandiko kwa hila?`

`2. Ni zipi kinga zetu kuu dhidi ya kutafsiri vibaya Neno la Mungu?`

`3. Jaribio kuu la Shetani katika pambano kuu kati ya wema na uovu ni kuchafua tabia ya Mungu na kumdhihirisha kama dikteta mkandamizaji, asiye na upendo. Je, mwovu anajaribuje kufanya hivi na ni nini jibu la Mungu kwa uongo wake?`

`4. Mtume Petro anathibitisha kwamba “hakuna unabii upatao kufasiriwa kama apendavyo mtu fulani” (2 Pet. 1:20). Je, tunawezaje kuwa na uhakika kwamba hatupotoshi maana ya Maandiko ili kutimiza malengo yetu wenyewe? Kwa nini hii inaweza kuwa rahisi kufanya kuliko tunavyotambua, na hivyo kulazimu tujilinde dhidi ya tabia hii? Tunawezaje kujilinda dhidi yake?`