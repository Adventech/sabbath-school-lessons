---
title:  Lusifa Hudanganya; Kristo Hushinda
date:  01/04/2024
---

Hakuna maelezo yenye mantiki kwa nini Lusifa, malaika huyo mkamilifu aweze kuruhusu kiburi na wivu kukita mizizi moyoni mwake na kukua hadi kuwa uasi dhidi ya Muumba wake. Kiburi cha Shetani kilikomaa na kuwa uasi wa wazi. Alimshutumu Mungu kuwa si mwadilifu na asiyetenda haki. Aliwaambukiza Malaika mashaka na shutuma zake.

`Soma Ufunuo 12:4. Kifungu hiki kinafichua nini kuhusu uwezo wa Shetani wa kudanganya? Ni malaika wangapi walioanguka kutokana na uongo wake juu ya Mungu?`

Vita vilipotokea mbinguni, malaika walipaswa kuamua –je, wangemfuata Yesu au Lusifa? Vita hivyo mbinguni vilikuwa vya namna gani? Je! Vilikuwa ni vita vya kutumia nguvu, au vita vya mawazo, au vyote viwili? Hatujui undani wake, lakini pambano hilo lilikuwa la nguvu kiasi kwamba Shetani na malaika zake hatimaye “walitupwa nje,” na mahali pao “hapakuonekana tena mbinguni” (Ufu. 12:8, 9). Vita hivi ni wazi vinajumuisha aina fulani ya kipengele cha makabiliano ya nguvu.

Jambo moja ni hakika kuhusu vita huko mbinguni. Kila malaika alipaswa kuamua kuwa upande wa au dhidi ya Kristo. Wangemfuata nani? Wangesikiliza sauti ya nani? Malaika waaminifu walichagua kuwa watiifu kwa amri za upendo za Kristo, wakati ambapo theluthi moja ya malaika walisikiliza sauti ya Lusifa, hawakumtii Mungu, na hivyo wakapoteza mbingu. Sisi pia, katika wakati huu mgumu wa historia ya dunia tunaitwa kuamua kuwa upande wa au kumpinga Kristo. Sisi pia, tunapaswa kutangaza kuwa tuko upande wa nani—wa Kristo au wa Shetani.

`Soma Mwanzo 2:15-17, Kutoka 32:26, Yoshua 24:15, 1 Wafalme 18:20, 21, na Ufunuo 22:17. Je, ni kanuni gani ya msingi katika pambano kuu ambayo mafungu haya yanatufundisha?`

Mungu alipoumba wanadamu, aliweka ndani kabisa ya akili zetu uwezo wa kufikiri, kutafuta mantiki, na kuchagua. Kiini cha ubinadamu wetu ni uwezo wetu wa kufanya uchaguzi wa kimaadili. Sisi si vikaragosi. Tuliumbwa kwa mfano wa Mungu, tofauti na wanyama, tukiwa na uwezo wa kufanya maamuzi ya kiadili na kuishi kwa kupatana na kanuni za kiroho za milele. Tangu wakati wa uasi wa Lusifa mbinguni, Mungu amewaita watu Wake Kuitikia upendo Wake na kuwa watiifu kwa amri zake kwa kuchagua kumtumikia.

`Ni masomo gani tunaweza kujifunza kutokana na vita mbinguni Vinavyohusiana na vita vyetu binafsi na uovu? Ikiwa Shetani aliweza kuwadanganya hawa viumbe wenye haki, watakatifu wa mbinguni, je, hii inatuambia nini kuhusu majaribio yake maovu ya kutudanganya?`