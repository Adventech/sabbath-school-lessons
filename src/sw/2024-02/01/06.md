---
title:  Kuhani Wetu Mkuu
date:  04/04/2024
---

Kile Yesu alichotufanyia msalabani kinamwezesha pia kuwa mwombezi wetu mbinguni. Bwana wetu aliyefufuliwa ndiye Kuhani wetu Mkuu, akitoa kila kitu tunachohitaji ili kuokolewa na kuishi katika ufalme wa Mungu milele.

`Soma Waebrania 4:15, 16 na Waebrania 7:25. Je, aya hizi zinatupaje uhakikisho katika ulimwengu wa majaribu, mateso, magonjwa, na kifo?`

Andiko linasema kwamba Yeye “alijaribiwa sawasawa na sisi katika mambo yote, bila kufanya dhambi” (Ebr. 4:15). Na inaongeza, “Basi na tukikaribie kwa ujasiri” —hilo linamaanisha kwa ujasiri hasa —“kiti cha enzi cha neema, ili tupewe rehema na kupata neema ya kutusaidia wakati wa mahitaji” (Ebr. 4:16),

Ili kulieleza kwa urahisi kabisa, Yesu anatuonesha mbele ya ulimwengu kama tuliovikwa haki Yake, tuliookolewa kwa kifo Chake, na kukombolewa kupitia kwa damu yake. Kila kitu tulichopaswa kuwa, Alikuwa. Katika Kristo hakuna hukumu kwa ajili ya dhambi zetu za zamani. Katika Kristo hatia yetu imetoweka, na kwa maombezi Yake makuu, nguvu ya dhambi maishani mwetu inavunjwa. Minyororo inayotufunga imefunguliwa, na tuko huru.

`Soma Yohana 17:24-26. Ni nini hamu ya Kristo katika pambano kuu kati ya wema na uovu?`

“Wakati kafara kuu ilipokamilishwa, Kristo alipaa juu, akikataa kutukuzwa na malaika mpaka awasilishe ombi: “Hao ulionipa nataka wawe pamoja nami popote nilipo.” Yohana 17: 24. Ndipo kwa upendo na nguvu zisizoelezeka jibu lilitoka katika kiti cha enzi cha Baba: ‘Na wamsujudu malaika wote wa Mungu’. Waebrania 1:6. Hakuna doa lililokuwa juu ya Yesu. Kudhalilishwa kuliisha, kafara Yake ilikamilika, na alipewa jina lile lipitalo majina yote.” _—Ellen G. White, Pambano Kuu, uk. 414,_ Yesu anataka zaidi ya kitu kingine chochote tuwe Naye mbinguni. Shauku ya moyo Wake, sababu ya kifo Chake na maombezi yake, ni kutuokoa. Je, una hitaji maalum katika maisha yako? Mwambie Yesu. Palipo na huzuni, Yeye huleta faraja. Palipo na hofu, Yeye huleta amani. Palipo na hatia, Yeye huleta msamaha. Palipo na udhaifu, Yeye huleta nguvu.

`Je, unafikiri ni kwa nini Kristo alitoa uhai Wake kwa ajili yetu? Ni nini kinachotufanya kuwa wa thamani sana Kwake?`