---
title:  Upendo Wapata Njia
date:  03/04/2024
---

Adamu na Hawa wamefanya dhambi, na Mungu amewaambia kwamba ni lazima waondoke katika makazi yao ya bustanini. Kuanzia sasa, taabu na mateso vitakuwa fungu lao. Je, watalazimika kuteseka na hatimaye kufa bila tumaini lolote? Je, kifo ndio mwisho wa kila kitu?

Ilikuwa ni wakati huu ambapo Mungu aliwapa ahadi iliyoandikwa katika Mwanzo 3:15. Akimtazama Shetani, nyoka moja kwa moja, Alisema: “Nami Nitaweka uadui kati yako na huyo mwanamke, na kati ya uzao wako na uzao wake. huo utakuponda kichwa, na wewe utamponda kisigino”. Huenda hawakuelewa kikamilifu wakati huo hasa maana ya hili, lakini walijua wangeweza kupata tumaini tena. Kwa njia fulani, kupitia “Uzao wa mwanamke,” ukombozi wao ungekuja.

“Uzao wa mwanamke,” bila shaka, ni Yesu Kristo (Gal. 3:16). Msalabani, Shetani alimchubua Kisigino. Lakini ushindi wa Yesu ni uhakikisho wetu kwamba siku moja kichwa cha nyoka kitapondwa, na mlango wa mateso na kifo ambao Adamu na Hawa walifungua utafungwa siku moja.

`Soma Waebrania 2:9, Wagalatia 3:13, na 2 Wokorintho 5:21. Je, aya hizi zinatuambia nini kuhusu ukuu wa dhabihu ya Kristo msalabani?`

Je, umewahi kujiuliza ikiwa Mungu anakupenda kweli? Tazama msalaba; tazama taji ya miiba, tazama misumari katika mikono na miguu Yake. Kwa kila tone la damu ambalo Yesu Alimwaga pale Kalvari, Mungu anasema, Nakupenda. Sitaki kuwa mbinguni bila wewe. Ndiyo, umetenda dhambi; ulijiuza mkononi mwa adui; ndio, ndani na kwa wewe mwenyewe hustahili uzima wa milele. Lakini nimelipa fidia ili kukurudisha. Huhitaji kujiuliza tena ikiwa unapendwa unapotazama msalaba.

Biblia inazungumza juu ya Yesu ambaye alikuja katika ulimwengu huu, alipata maumivu ya moyo, kukatishwa tamaa, na maumivu kama wayapatayo wanadamu wote. Inamfunua Kristo ambaye alikumbana na majaribu yale yale tunayokabiliana nayo —Kristo ambaye alishinda falme na mamlaka za kuzimu katika maisha Yake na kupitia kifo Chake msalabani yote kwa ajili ya kila mmoja wetu, yeye binafsi.

Hebu litafakari hili: Yesu, Yule aliyeumba ulimwengu (tazama Yohana 1:3), alishuka kutoka mbinguni na hakuja tu katika ulimwengu huu ulioanguka bali aliteseka ndani yake kwa njia ambazo hakuna hata mmoja wetu atakayepata kuteseka (tazama Isa. 53:1-5). Naye alifanya hivyo kwa sababu alitupenda, kila mmoja Wetu. Sababu yenye nguvu iliyoje ya kuwa na tumaini!

`Kristo alijibuje mashtaka ya Shetani msalabani? Kwa kuzingatia pambano kuu kati ya wema na uovu, kifo chake kilitimiza nini?`