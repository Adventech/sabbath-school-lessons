---
title:  Vita Mbinguni
date:  31/03/2024
---

`Soma Ufunuo 12:7-9. Kifungu hiki kinafunua nini kuhusu uhuru ulioko mbinguni na asili ya uovu? Wakati Lusifa alipoasi, ni kwa njia gani Mungu angeweza kujibu?`

Aya hizi zinaelezea pambano la ulimwengu kati ya wema na uovu. Shetani na malaika zake walipigana dhidi ya Kristo na, hatimaye, wakatupwa kutoka mbinguni. Inaonekana ajabu sana kwamba vita viliweza kuzuka mahali pakamilifu kama mbinguni. Kwa nini vilitokea? Je, Mungu mwenye upendo alimuumba malaika mwovu ambaye alianzisha vita hivyo? Je, malaika huyu alikuwa na kasoro fulani mbaya iliyomsababisha kuasi? Biblia inaeleza waziwazi chanzo cha uovu. Inafungua pazia katika mgogoro huu kati ya wema na uovu.

`Linganisha Ezekieli 28:12-15 na Isaya 14:12-14. Ni nini kilitokea katika akili ya malaika huyu anayeitwa Lusifa ambacho kilisababisha uasi wake?`

Mungu hakumuumba shetani. Aliumba kiumbe chenye mwangaza wa kumeta-meta aitwaye Lusifa. Malaika huyu aliumbwa mkamilifu. Ukamilifu wake ulijumuisha uhuru wa kuchagua –kanuni ya msingi ya serikali ya Mungu inayoendeshwa kwa upendo, na si kwa kulazimisha. Dhambi ilianzia kwa Lusifa mbinguni kwenyewe. Hakuna maelezo yenye mantiki kwa nini malaika huyo mkamilifu aweze kuruhusu kiburi na wivu kukita mizizi moyoni mwake na kukua hadi kuwa uasi dhidi ya Muumba wake.

Lusifa, kiumbe, alitamani ibada ambayo ilikuwa stahili ya Muumba pekee. Alijaribu kunyakua kiti cha enzi cha Mungu kwa kutilia shaka mamlaka ya Mungu. Uasi wake ulisababisha vita vya wazi mbinguni.

Ingawa Mungu alimvumilia Lusifa kwa muda  mrefu, Asingeweza kumruhusu kuharibu mbingu kwa uasi wake. “Mabaraza ya mbinguni yalimbembeleza sana Lusifa. Mwana wa Mungu aliwasilisha mbele yake ukuu, wema, na haki ya Muumba, na asili takatifu, isiyobadilika ya sheria Yake. Mungu Mwenyewe aliweka utaratibu mbinguni; na kwa kuuvunja, Lusifa angemvunjia heshima Muumbaji wake, na alileta maangamizi juu yake mwenyewe. Lakini onyo, lililotolewa kwa upendo na rehema zisizo na kikomo, liliamsha tu roho ya upinzani.” _– Ellen G. White, Pambano Kuu, uk. 408._

`Ni masomo gani unaweza kupata kuhusu tabia ya Mungu katika kushughulika Kwake na uovu?`