---
title:  Yesu, Mwombezi wetu katika Hukumu
date:  23/05/2024
---

`Soma Waebrania 10:9-14. Je, kifungu hiki kinadhihirisha tofauti gani kati ya huduma ya kuhani katika patakatifu pa duniani na huduma ya Yesu katika patakatifu pa mbinguni?`

Mara moja tu, Kristo alikufa msalabani kama dhabihu kamilifu kwa ajili ya dhambi. Huduma yake ya ukuhani katika patakatifu mbinguni hututakasa. Sasa, akiwa ameingia Patakatifu pa Patakatifu, anasimama kama Mwombezi wetu katika hukumu (angalia 1 Yohana 2:1). “Kadhalika Kristo naye akiisha kutolewa sadaka mara moja azichukue dhambi za watu wengi. Atatokea mara ya pili pasipo dhambi, kwa hao wamtazamiao kwa wokovu” (Ebr. 9:28). Kupitia dhabihu na upatanisho Wake, dhambi imeshughulikiwa. Sasa anakuja tena kwa ajili ya wale “wapendao kufunuliwa kwake” (2 Tim 4:8).

`Soma Waebrania 6:19, 20. Kwa nini anatualika tumfuate, nasi tunagundua nini tunapofuata?`

“Maombezi ya Kristo kwa ajili ya mwanadamu ndani ya patakatifu pa mbinguni ni muhimu sana kwa ajili ya mpango wa wokovu kama kifo Chake msalabani kilivyo muhimu. Kwa kifo Chake alianza kazi ambayo baada ya ufufuo Wake alipaa kuimalizia mbinguni. Inatupasa kwa imani kuingia ndani ya pazia, “alimoingia Yesu kwa ajili yetu, mtangulizi wetu” (Waebrania 6:20). Mle nuru kutoka kwenye msalaba wa Kalvari inaakisiwa. Mle tunaweza kupata uelewa wa wazi zaidi kuhusu siri za ukombozi. Wokovu wa mwanadamu unatekelezwa kwa gharama isiyokuwa na kikomo ya mbinguni; kafara iliyotolewa ni sawasawa na madai mapana ya sheria ya Mungu iliyovunjwa, Yesu amefungua njia ya kwenda kwenye kiti cha enzi cha Baba na kwa njia ya upatanisho Wake, shauku ya dhati ya wote wanaokwenda Kwake kwa imani wanaweza kuwasilishwa kwa Mungu.” _— Ellen G. White, Pambano Kuu, uk. 403 - 404._

Mpango wa wokovu ni mpango kamili wa kutatua pambano kuu na kuokoa sayari hii kutoka mikononi mwa Shetani. Maisha ya Yesu yalidhihirisha upendo wa Mungu kwa ulimwengu wenye uhitaji na ulimwengu unaotazama. Kifo Chake kilifunua ubaya wa dhambi na kutoa wokovu kwa wanadamu wote. Maombezi yake katika patakatifu pa mbinguni yanatoa manufaa ya upatanisho kwa kila mmoja aliyetayari kwa imani kuyapokea.

`Je, kifo cha Kristo msalabani kinahusiana vipi na maombezi Yake katika patakatifu pa mbinguni, na kwa nini hukumu ni muhimu sana kwa mpango wa wokovu?`