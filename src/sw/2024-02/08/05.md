---
title:  Habari Njema ya Patakatifu pa Patakatifu
date:  22/05/2024
---

`Soma Waebrania 4:14-16 na Waebrania 10:19-22. Je, ni uhakikisho gani na mwaliko gani wa Mungu ambao aya hizi zinatoa kwa kila mmoja wetu?`

Hoja ya Paulo hapa katika Waebrania ni “shika sana,” “njoo kwa ujasiri,” “usikate tamaa kamwe,” elekeza imani yako kwa Yesu, Kuhani wetu Mkuu. Katika Yesu, tumepata kila kitu tunachohitaji. Kwa imani tunaweza kuingia patakatifu pa mbinguni kupitia “njia mpya na iliyo hai” ambayo Yesu ametufungulia.

Tukitazama ndani ya ua, tunaona damu kwenye pembe za madhabahu ya shaba. Katika Mahali Patakatifu, tunaona damu kwenye pembe za dhahabu za madhabahu ya kufukizia uvumba. Tunaona damu iliyonyunyiziwa kwenye pazia mbele ya kiti cha rehema

Damu ya Yesu huandaa njia katika kila hatua. Hilo linatupa tumaini, kwa kuwa tunaweza kuungana tena na Mungu kadiri tu Yesu anavyotusamehe na kufuta dhambi zetu. Rehema za Mungu hazina kikomo, kadhalika na haki Yake. Na haki haiwezi kukubali  dhabihu ya Kristo kuwa upatanisho kwa ajili ya makosa yetu isipokuwa Yesu atuhakikishie kwanza kusamehe dhambi zetu, na pili, kuzifuta.

`Soma Ufunuo 11:19. Katika muktadha wa pambano kuu, kwa nini maono haya ni muhimu? Je, inaoneshaje uhusiano usioweza kutenganishwa kati ya sheria na injili?`

Hapa katika mng'ao wa kumeta-meta na utukufu unaowaka wa uwepo wa Mungu katika chumba cha kiti cha enzi cha ulimwengu mzima chini kabisa ya kiti cha enzi cha Mungu, tunagundua sheria ya Mungu katika Sanduku la Agano. Hapa Patakatifu pa Patakatifu, haki na rehema za Mungu zinafunuliwa. Hakuna mamlaka ya kidunia inayoweza kubadilisha sheria ya Mungu kwa sababu, miongoni mwa sababu nyinginezo, imewekwa katika Sanduku la Agano mbinguni. Waebrania 8:10 inasema: " 'Kwa maana hili ndilo agano nitakalofanya na nyumba ya Israeli baada ya siku zile, asema BWANA; nami nitakuwa Mungu wao, nao watakuwa watu wangu' ". Kuingia kwa imani katika patakatifu pa mbinguni, tunapata msamaha wa dhambi zetu zilizopita na uwezo wa kuishi maisha ya utii kupitia Kristo, ambaye alikufa kwa ajili yetu na kuandika sheria katika mioyo yetu. Yesu anatuokoa hadi “mwisho kabisa” (Ebr 7:25). Yesu anatuokoa kabisa na kikamilifu kutoka kwa adhabu ya dhambi na kutoka kwa nguvu zake.

`Kwanini maombezi ya Yesu ni habari njema sana? Tunaposimama mbele ya sheria kama kipimo cha haki, tungekuwa na tumaini gani bila injili?`