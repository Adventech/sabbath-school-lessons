---
title:  Katika Patakatifu pa Patakatifu
date:  20/05/2024
---

`Soma Mambo ya Walawi 16:21, 29-34; Mambo ya Walawi 23:26-32; na Waebrania 9:23-28. Kwa nini Siku ya Upatanisho ilikuwa muhimu sana katika Israeli ya kale?`

Makuhani walihudumu kila siku kwa mwaka mzima, lakini katika Siku ya Upatanisho, iitwayo kwa Kiebrania _Yom Kippur_, macho ya Israeli yote yalielekezwa patakatifu. Mambo ya Walawi16 na 23 zinatoa maelekezo bayana kwa ajili ya Siku ya Upatanisho. Shughuli zote za kawaida zilikoma. Kila mtu alifunga. Wakati ambapo kuhani mkuu aliingia katika uwepo wa Mungu kwa ajili yao katika Patakatifu pa Patakatifu, watu walichunguza mioyo yao. Walimtafuta Mungu kwa unyenyekevu na kuungama kwa dhati.

Yeyote ambaye “hakuitesa nafsi yake” katika Siku ya Upatanisho “angekatiliwa mbali,” akikoma kuwa sehemu ya wateule wa Mungu (Law. 23:27, 29). Katika Siku ya Upatanisho, kuhani mkuu aliingia ndani ya patakatifu na damu ya mbuzi wa Bwana, baada ya kuinyunyiza juu ya kiti cha rehema, alipaka damu kwenye pembe za madhabahu ya dhahabu na madhabahu ya shaba, na kutakasa kabisa mahali patakatifu. Alipokwisha “kumaliza kufanya upatanisho,” kuhani mkuu aliweka mikono yake juu ya mbuzi aliye hai na kuungama dhambi za Israeli. Kisha yule mbuzi aliongozwa hadi jangwani ili Kutengwa na kambi milele (Law. 16:20-22),

Damu ilihamishwa hadi patakatifu wakati wa ibada za kila siku, ikionesha kumbukumbu ya dhambi (Yer. 17:1) na Mungu akiwajibika na kuondolewa kwake kabisa. Sasa, katika Siku ya Upatanisho, ilihamishiwa nje ya patakatifu na kuwekwa juu ya kichwa cha mbuzi wa Azazeli, akimwakilisha Shetani na kudhihirisha wajibu wake mkuu kwa tatizo la dhambi.

Mbuzi huyu alipelekwa mbali sana nyikani ili kwamba, mwishoni mwa Siku ya Upatanisho, Mungu abaki na patakatifu Safi na watu safi. Katika patakatifu pa mbinguni, Kristo anahudumu kwa ajili yetu, kwanza katika Patakatifu na sasa, katika Patakatifu pa Patakatifu tangu 1844, mwishoni mwa siku 2,300.

Tutashinda katika hukumu hii kuu kwa sababu ya Yesu, Mbadala wetu. Kama Ellen G. White alivyosema, “tumehesabiwa haki kwa haki Yake, ambayo sisi hatukuchangia chochote.” _—The Desire of Ages, uk. 25._ Kutokana na haki hii tuliyopewa —tunazitesa nafsi zetu, yaani kugeuka kutoka katika dhambi. Hiyo ina maana kwamba tuko katika hali ya kuendelea kuukubali uovu, wala hatutafuti visingizio au kung'ang'ania dhambi tunazozipenda. Bali tunakua katika neema na kuishi maisha ya utakatifu.

`Je, Siku ya Upatanisho ina umuhimu gani katika maisha yetu leo? Kwa nini inapaswa kuleta mabadiliko katika jinsi tunavyoishi?`