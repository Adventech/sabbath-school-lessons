---
title:  Mvua za Vuli na Masika
date:  19/06/2024
---

`Soma Yoeli 2:21-24 na Matendo 2:1-4, 41-47. Ni utabiri gani uliotimizwa katika karne ya kwanza? Je, ulileta matokeo gani?`

Kumwagwa kwa Roho Mtakatifu siku ya Pentekoste kulizindua kwa nguvu kanisa la Kikristo. Elfu tatu waliongoka kwa siku moja. Matendo ya Mitume kinarekodi muujiza baada ya muujiza wa neema ya Mungu ibadilishayo: “wengi katika hao waliosikia lile neno waliamini; na hesabu ya watu wanaume ikawa kama elfu tano” (Mdo 4:4). Ni waumini 120 pekee waliokusanyika kuomba, lakini maombi yalileta badiliko kubwa. Kwa haraka kanisa likaongeza maelfu ya waumini. Hata “jamii kubwa ya makuhani wakaitii ile imani” (Matendo 6:7).

Wanafunzi walipoteswa vikali huko Yerusalemu, “wakaenda huko na huko wakilihubiri neno” (Matendo 8:4). Makanisa yakaanzishwa kote Uyahudi, Samaria, na Galilaya (angalia Matendo 9:31). Baada ya kuongoka kwake, mtume Paulo alimtangaza Kristo katika ulimwengu wote wa Mediterania. Huko Thesalonike, baadhi ya Wayahudi walioipinga injili walisema maneno haya ya kushangaza: “ 'Watu hawa walioupindua ulimwengu wamefika huku nako' ” (Matendo 17:6). Kupitia nguvu za Roho Mtakatifu, wanafunzi waliufikia ulimwengu uliojulikana wakati huo kwa muda mfupi. Utabiri wa Yoeli wa mvua ya vuli ulitimizwa siku ya Pentekoste, lakini mvua ya masika itanyesha kwa nguvu nyingi zaidi ili kuandaa mavuno ya mwisho ya dunia.

`Soma Zekaria 4:6; Zekaria 10:1; Hosea 6:3; na Yakobo 5:7, 8. Kulingana na vifungu hivi, kazi ya Mungu duniani itamalizika kwa jinsi gani?`

Maneno "_vuli_" na "_masika_" yamechukuliwa kutoka kwa mzunguko wa mavuno wa Israeli. Mvua ya vuli ilinyesha katika majira ya majani kupukutika ya mwaka ili kuotesha mbegu. Mvua ya masika ilinyesha wakati wa majira ya kuchipua ili kukomaza mavuno.... Hii inaelezea kazi ya Roho Mtakatifu kwa ajili ya kutangaza injili. “Kama "mvua ya vuli" ilivyotolewa, kwa kumwagwa kwa Roho Mtakatifu wakati wa ufunguzi wa injili, kuwezesha kuchipuka kwa mbegu za thamani, kadhalika “mvua ya masika” itatolewa wakati wa kufunga injili kwa ajili ya kukomaza mavuno. Kazi kubwa ya injili itafungwa kwa udhihirisho wa nguvu ya Mungu ambayo sio pungufu ya ile iliyoonekana wakati wa kuifungua. Unabii uliotimizwa katika umwagwaji wa mvua ya vuli wakati wa injili utatimizwa tena katika umwagwaji wa mvua ya masika wakati wa kufunga injili.” _—Ellen G. White, Pambano Kuu, uk 503, 504_