---
title:  Kutiwa Muhuri Kwa Ajili Ya Mbingu
date:  17/06/2024
---

Katika zahama inayokuja juu ya ibada, watu waaminifu wa Mungu hawatakubali shinikizo za ulimwengu (Ufu. 14:12). Watatiwa muhuri na Roho Mtakatifu (Efe. 4:30) na hawawezi kutikiswa. Katika nyakati za kale mihuri ilithibitisha uhalisi wa hati rasmi, Ilikuwa alama bainishi, ya kipekee. Kwa kuwa pambano la mwisho linahusu ibada na mamlaka ya Mungu kama yanavyofunuliwa katika sheria Yake, tungetarajia muhuri wa Mungu uwemo ndani ya sheria Yake (linganisha Isa. 8:16).

`Soma Kutoka 20:8-11. Ni vipengele gani vya muhuri vilivyomo katika amri ya Sabato?`

Hapa tuna vipengele vitatu vya muhuri halisi: _(1)_ Jina la mwenye muhuri, “BWANA, Mungu wako.” _(2)_ Cheo chake, Yeye “Aliyefanya” — Muumba._(3)_ Eneo Lake, “mbingu na nchi,na bahari, na vyote vilivyomo.” Muhuri wakati mwingine huitwa ishara katika Biblia (Rum. 4:11). Maneno haya mawili yanaweza kubadilishana. Kama ishara ya Mungu au muhuri katika kiini cha sheria ya Mungu, Sabato iko katikati ya pambano la mwisho juu ya ibada (Eze. 20:12, 20; Ufu. 12:17).

`Linganisha Ufunuo 7:1, 2 na Ufunuo 14:1 na Ufunuo 13:16, 17. Muhuri wa Mungu na alama ya mnyama hupokelewa wapi? Unafikiri kwa nini kuna tofauti?`

Muhuri wa Mungu umewekwa kwenye kipaji cha uso. Kipaji cha uso ni ishara ya akili na inawakilisha uamuzi uliofanywa na mtu akiwa anajua (kwa kufikiri).

Alama ya mnyama huyo inapokewa ama kwenye kipaji cha uso au mkononi ikionesha kwamba watu wanasadikishwa kiakili na kwa uamuzi wao wenyewe wanakubali uongo wa Shetani au badala yake, wanaridhia ibada ya uongo ili kuepuka kuuawa.

Ibilisi anawachukia wale wanaomtii Mungu. Pambano kuu linafikia kileleni wakati joka (Shetani) anapopigana na masalio waaminio hao “wazishikao amri za Mungu na imani ya Yesu” (Ufu. 14:12). Wamesimama imara katika uaminifu wao kwa Kristo.

`Kwa nini uaminifu wa siku kwa siku kwa Bwana ndio wa muhimu katika kujiandaa kwa wakati zahama ya mwisho itakapofika?`