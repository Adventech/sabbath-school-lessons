---
title:  Je, Tunamwabudu Nani?
date:  18/06/2024
---

Katika siku za mwisho pambano kuu litafanyika, kwa njia ya ajabu juu ya ibada. Je tunamwabudu Muumba au tunamwabudu yule Mnyama na sanamu yake? Kila mmoja lazima awe na upande. Malaika wa kwanza wa Ufunuo 14 anawahimiza wanaume na wanawake msujudieni Yeye aliyezifanya mbingu na nchi, na bahari na chemchemi za maji" (Ufu 14:7). Katika kuunga mkono zaidi mwito wa mbinguni, malaika wa tatu anafunua matokeo mabaya ya kumwabudu mnyama: “Yeye naye atakunywa katika mvinyo ya ghadhabu ya Mungu iliyotengenezwa, pasipo kuchanganywa na maji, katika kikombe hasira Yake”  (Ufu. 14:10), Kinyume chake, wale wanaomwabudu Muumba wanaelezewa kuwa wanazishika “amri za Mungu na imani ya Yesu” (Ufu. 14:12).

Uumbaji ndio msingi wa ibada ya kweli (Ufu. 4:11). Kwa kuwa Mungu “aliumba vitu vyote kwa njia ya Yesu Kristo” (Efe. 3:9), Shetani anamchukia Muumba na amejaribu kupitia mamlaka za kidunia, kubadili Sabato, ukumbusho wa Uumbaji (Dan. 7:25). Pambano linalokuja juu ya sheria ya Mungu linalenga kwenye mamlaka. Ikiwa Shetani anaweza kukomesha ibada ya  Sabato, atatangaza kwamba mamlaka yake ni kuu kuliko mamlaka ya Mungu. Ili kulitimiza hili, Shetani atajaribu kuushawishi au kuulazimisha ulimwengu mzima kukubali Sabato ya bandia.

Ingawa inaweza kuwa vigumu sasa kuona haya yakitendeka, kama tulivyoona hapo awali, ulimwengu unabadilika sana. Zahama ya UVIKO-19 ilituonesha kwamba, ndani ya muda mfupi sana, ulimwengu wetu unaweza kuwa mahali tofauti. Japokuwa hatuna maelezo ya kina juu ya mambo yatakayotufikisha kwa alama ya mnyama, si vigumu sana kulifikiria. Ulimwengu hauko imara kabisa, na kwa teknolojia ya ajabu iliyo sasa, kile Biblia inaonya juu yake kinaweza, kwa hakika, kutimia kwa haraka zaidi kuliko tunavyoweza kufikiria sasa.

`Soma Ufunuo 13:13-17. Ni adhabu gani hususani zinazotolewa kwa wale wasiopokea alama ya mnyama?`

Wale walio waaminifu kwa Kristo,  kinyume na kumfuata Mnyama na sanamu yake watakabiliwa na adhabu za kiuchumi pamoja na tishio la kifo. Jamii ya wanadamu inabaki kama ilivyokuwa siku zote: fisadi, yenye uchu wa madaraka, na katili. Haidhuru ni kiasi gani hatujui kwa sasa jinsi matukio ya mwisho yatakavyotokea, haipaswi kuwa vigumu sana kupata picha kimawazo ya mateso ya wakati wa mwisho. Ingawa yameandikwa katika muktadha mwingine kabisa, maneno haya ya Yohana yanaweka bayana. Akizungumza kuhusu Yesu, Yohana aliandika kwamba "hakuwa na haja ya mtu kushuhudia habari za mwanadamu, kwa maana yeye mwenyewe alijua yaliyomo ndani ya mwanadamu, kwa maana yeye mwenyewe alijua yaliyomo ndani ya mwanadamu” (Yohana 2:25)

`Fikiria kuhusu ufisadi wa ubinadamu, na uovu ambao wanadamu wanaweza kufanya. Kwa nini hii inaonesha jinsi matukio ya mwisho yanavyoweza kutokea kwa urahisi? Pia jambo la maana zaidi, ukweli huu wenye kuhuzunisha unapaswa kutufundisha nini kuhusu kulinda mioyo yetu wenyewe?`