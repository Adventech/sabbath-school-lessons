---
title:  Uaminifu kwa Mungu na Neno Lake
date:  16/06/2024
---

`Soma Mithali 23:23, Yohana 8:32, na Yohana 17:17. Je, ni mada gani inayofanana iliyopo katika aya hizi?`

Katika vizazi vyote, pambano kuu limekuwa ni vita kati ya ukweli na uongo. Shetani ni mwongo na baba wa uongo (Yohana 8:44), Yesu ndiye mwanzilishi wa ukweli wote. Alitangaza, " 'Mimi ndimi njia, na kweli, na uzima' " (Yohana 14:6). Kweli inayotuweka huru kutokana na udanganyifu wa Shetani inapatikana katika Neno la Mungu. Biblia inafichua mbinu za Shetani na kufunua mipango ya Mungu. Maandiko ni taa ya miguu yetu (Zab. 119:105). Mtunga zaburi anatangaza, “Kufafanusha maneno yako kwatia nuru; na kumfahamisha mjinga” (Zab. 119:130). Kisha anaongeza, "Jumla ya neno lako ni kweli" . (Zab 119:160).

`Soma 2 Petro 1:16-21. Mtume anatupatia uhakikisho gani kuhusu unabii? Anatumia kielelezo gani ili kuonesha umuhimu wa Neno la Mungu la kiunabii?`

Hatujafuata “hadithi zilizotungwa kwa werevu.” Unabii wa Neno la Mungu huangaza njia iliyo mbele. Unatusaidia kutofautisha ukweli na makosa. Bila Biblia, tungeachiwa matakwa ya maoni ya wanadamu na kudanganywa kwa urahisi.

Watu wa Mungu wameelekezwa kuyachukulia Maandiko kuwa kinga dhidi ya mvuto wa walimu wa uongo na nguvu ya udanganyifu ya roho wa giza. Shetani anatumia kila njia inayowezekana kuzuia watu wasipate ujuzi wa Biblia; kwa kuwa maneno yake ya wazi yanafunua uongo wake... Uongo mkuu wa mwisho karibia utafunuliwa mbele yetu. Mpinga Kristo atafanya kazi zake za maajabu mbele yetu. Vitu bandia vitafanana sana na vitu halisi kiasi kwamba haitawezekana kutofautisha kati ya kitu bandia na kitu halisi isipokuwa kwa njia ya Maandiko Matakatifu. …. Ni wale tu ambao wameimarisha akili zao kwa ukweli wa Biblia watakaosimama na kushinda katika pambano kuu la mwisho. Kwa kila roho kutakuja mtihani wa kujihoji: Je, nimtii Mungu kuliko wanadamu? Saa ya uamuzi imewadia hata sasa. Je, miguu yetu imesimikwa juu ya mwamba wa neno la Mungu lisilobadilika? Je, tuko tayari kusimama imara kutetea amri kumi za Mungu na imani ya Yesu?” _— Ellen G. White, Pambano Kuu, uk. 489._

`Zingatia maswali yaliyopo katika nukuu hapo juu. Ni nini kitakachotuwezesha kusimama katika zahama ya mwisho? Ni nini hutukengeusha tuache kujifunza Neno la Mungu? Je, tunawezaje kuwa tunakiuka ukweli kwa ajili ya kujifurahisha binafsi?`