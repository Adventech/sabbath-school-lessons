---
title:  Kifo katika Agano Jipya
date:  04/06/2024
---

`Soma Yohana 11:11-14, 21-25; 2 Timotheo 1:10; 1 Wakorintho 15:51-54; na 1 Wathesalonike 4:15-17. Je, maelezo ya waandishi wa Agano Jipya kuhusu kifo yanalinganishwaje na yale ya Agano la Kale?`

Agano la Kale na Agano Jipya yote mawili hufananisha kifo na kulala usingizi. Angalau mara hamsini na tatu katika Biblia neno “usingizi” linalinganishwa na kifo. Waandishi wa Biblia wanakubali kwamba hakuna uhai katika nafsi isiyoweza kufa ambayo huacha mwili mara tu baada ya kifo.

Agano Jipya linaongeza mwelekeo wa ziada, ambao tayari umedokezwa katika Agano la Kale: ufufuo wa utukufu wakati wa kurudi kwa Kristo.

Injili zinasisitiza kwamba uzima wa milele umo ndani ya Kristo pekee. Pepo wote walio kuzimu hawawezi kuwanyang'anya waumini uhakika wao wa uzima wa milele. Kristo alishinda kifo msalabani. Kaburi haliwezi tena kuwashikilia wahanga wake, Ufufuo wa Kristo ni uhakikisho kwamba waumini wote siku moja watafufuliwa kutoka kaburini wakati wa kurudi Kwake.

Angalia maneno haya ya Paulo: ” Maana kama wafu hawafufuki, Kristo naye hakufufuka. Na kama Kristo hakufufuka, imani yenu ni bure; mngalimo katika dhambi zenu! Na hao nao waliolala katika Kristo wamepotea” (1 Kor. 15:16-18). Je, mafungu haya yataelewekaje kwa mtu ikiwa wafu, wakati wa kufa, tayari walienda kwenye furaha ya mbinguni? Paulo anamaanisha nini kusema kwamba “wamepotea” ikiwa, kwa kweli, tayari wako mbinguni?

Badala yake, hoja nzima ya Paulo ni kwamba ufufuo wa Kristo ndio msingi wa ufufuo wetu, na kwamba bila ufufuo, “imani yenu ni bure; mngalimo katika dhambi zenu,” na wafu wanabaki ardhini, wamepotea.

Vifungu hivi vinapatana kikamilifu na maandiko mengine ya Biblia kuhusu tumaini tulilo nalo katika ufufuo wakati wa kurudi kwa Yesu, wakati tutakapopokea “urithi usioharibika na usio na uchafu na usionyauka, uliotunzwa mbinguni kwa ajili yenu” (1 Pet. 1:4). Hata hivyo, ikiwa wafu tayari wako mbinguni, Kwanini Petro azungumzie urithi “uliotunzwa mbinguni” kwa ajili yetu? Ni wazi, waumini wa Agano Jipya walitazamia kwa hamu ujio wa Kristo na ufufuo wa wafu, na tumaini hili liliwatia moyo kuwa waaminifu katika majaribu ya maisha.

`Kwa nini ufufuo ni tumaini lenye nguvu sana kwa imani ya Kikristo? Je, vipi kama tungekuwa na msalaba lakini hakuna ufufuo? Tungekuwa na tumaini gani? Kwa nini basi, ufufuo ni sehemu muhimu sana ya imani yetu?`