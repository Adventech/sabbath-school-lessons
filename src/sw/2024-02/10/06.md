---
title:  "Umizimu katika Siku za Mwisho: Sehemu ya 2"
date:  06/06/2024
---

Tumaini letu la wokovu linatokana na Kristo. Mikono yake iliyotiwa madoa ya damu hutusihi tukubali dhabihu inayotolewa bure kwa gharama isiyo kifani. Hivi karibuni Kristo atarudi, kuwachukua walio Wake. Tito 2:13 inaita kurudi kwa Kristo, “tumaini lenye baraka.” Kusudi la Shetani ni kuharibu tumaini hili. Atafanya miujiza, ishara na maajabu, chochote na kila kitu ambacho kinaweza kusababisha watu kutoka kwenye ukweli wa Biblia na wokovu katika Kristo.

“Hapa ndipo penye subira ya watakatifu; Hao wazishikao amri za Mungu na imani ya Yesu” (Ufu. 14:12). Katika jitihada za mwisho, Shetani atafanya yote awezayo ili kuzuia watu wasishike “amri za Mungu” au kuwa na “imani ya Yesu,” au vyote viwili. Kwa hiyo, kuna haja ya kuwa waangalifu na fundisho lolote ambalo, hata kama likiambatana na ishara, maajabu, na miujiza, litatupeleka mbali na mojawapo ya sifa hizi mbili za mabaki.

`Soma Mathayo 24:23-27; 2 Wakorintho 11:13, 14; na 2 Wathesalonike 2:9-12, Je, vifungu hivi vinatuambia nini kuhusu uwezo wa udanganyifu wa Shetani na namna ya ufanyaji kazi?`

Katika dakika za mwisho za wakati, Shetani atatekeleza udanganyifu wake wa mwisho: “Matukio yanayopita akili za kibinadamu siyo muda mrefu yataanza kuonekana mbinguni, kama ishara ya nguvu ya utendaji kazi wa kimiujiza wa mashetani. Roho za mashetani zitawaendea wafalme wa dunia na ulimwengu wote, kuwafungia katika uongo, na kuwasihi wajiunge na Shetani katika pambano lake la mwisho dhidi ya serikali ya mbinguni. Kwa njia ya mawakala hawa, watawala na watawaliwa kwa pamoja watadanganywa. Watu watainuka wakijifanya kuwa Kristo Mwenyewe na wakidai kuwa na cheo na hadhi ya kuabudiwa ambavyo vinamstahili Mkombozi wa ulimwengu. Watatenda miujiza ya ajabu ya uponyaji na watadai kuwa na mafunuo kutoka mbinguni yanayopingana na ushuhuda wa Maandiko.

“Kama tendo la juu kabisa katika sakata kuu la udanganyifu, Shetani mwenyewe atajifanya kuwa Kristo, Kwa muda kanisa limetangaza kuwa ujio wa pili wa Kristo ndiyo kilele cha matumaini yake. Sasa mdanganyaji mkuu atafanya ionekane kana kwamba Kristo amekuja. Katika sehemu mbalimbali za dunia, Shetani atajidhihirisha miongoni mwa wanadamu kama mfalme mkuu mwenye nuru kuu, akifanana na mwonekano wa Mwana wa Mungu aliyeelezewa na Yohana katika kitabu cha Ufunuo (Ufunuo 1:13-15).” _—Ellen G. White, Pambano Kuu, uk. 513, 514 _(msisitizo umetolewa).

`Kwa nini kuelewa ukweli kuhusu jinsi Kristo anavyorudi, pamoja na hali ya wafu, ni muhimu sana ili tusidanganywe?`