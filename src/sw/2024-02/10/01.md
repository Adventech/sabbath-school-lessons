---
title:  Umizimu Wafichuliwa
date:  01/06/2024
---

### Somo la Juma Hili
Mt.10:28; Mhu. 9:5; Isa. 8:19, 20; Yohana 11:11-14, 21-25; 1 The. 4:16, 17; Ufu. 16:13, 14; Mt. 24:23-27; 2 The. 2:9-12.

> <p>Fungu la Kukariri</p>
> “Kwa sababu Bwana mwenyewe atashuka kutoka mbinguni pamoja na mwaliko, na sauti ya malaika mkuu, na parapanda ya Mungu. Nao waliokufa katika Kristo watafufuliwa Kwanza. Kisha sisi tulio hai, tuliosalia, tutanyakuliwa pamoja nao katika mawingu ili tumlaki Bwana hewani. Na hivyo tutakuwa pamoja na Bwana milele” (1 Wathesalonike 4:16, 17).

Miongo kadhaa iliyopita, hadithi ziliibuka kuhusu uzoefu wa kukaribia kifo (NDE's), ambapo watu waliokaribia kabisa kufa na kisha wakaamka, wakatoa masimulizi ya ajabu ya yale waliyokuwa wameona na kusikia wakati wakiwa “wamekufa.” Maelfu ya hadithi hizi zimetengenezewa makala na kufanyiwa utafiti. Ulimwenguni kote, ukiwemo ulimwengu wa Kikristo, mamilioni ya watu wanaamini kwamba masimulizi hayo ni uthibitisho wa kwamba wafu huwa hawafi kabisa. Imani hii ya msingi ya umizimu ni mojawapo ya madanganyo ya Shetani yaliyoenea sana na yenye ufanisi.

Kwa kweli, umizimu ulikuwa na mwanzo wake huko Edeni kwa uongo wa nyoka kwa Adamu na Hawa, “Hakika hamtakufa” (Mwanzo 3:4). Kote katika historia imechukuliwa kwa aina mbalimbali lakini daima kukiwa na wazo la msingi kwamba maisha huendelea hata baada ya kifo. Wazo hilo pia lilikuwa msingi wa mojawapo ya harakati kubwa zaidi ya dini za uongo za karne ya 9 na dai la akina dada Fox, ambalo baadaye lilikubaliwa kuwa ulaghai, kwamba wangeweza kupata majibu ya maswali yao kutoka kwa roho za wafu.

Katika pambano la mwisho la dunia, Shetani atawadanganya mamilioni ya watu kupitia mambo ya umizimu. Kitabu cha Ufunuo kinaonesha kwamba hii ni njia mojawapo atakayojaribu kutumia kuuweka ulimwengu chini ya udhibiti wake.

Lengo la somo hili ni kuonesha kwamba ulinzi wetu dhidi ya udanganyifu wa Shetani wa siku za mwisho ni uhusiano binafsi na Kristo na msingi thabiti katika mafundisho ya Biblia. Hilo linajumuisha fundisho lake kuhusu kifo, haidhuru macho na masikio na mioyo yetu vijaribu kutuambia nini.

_Jifunze somo la juma hili, kulingana na sura ya 31-34 ya Pambano Kuu, kujiandaa kwa ajili ya Sabato, Juni 8._