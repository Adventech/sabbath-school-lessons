---
title:  Matokeo ya Kutisha ya Umizimu
date:  02/06/2024
---

Hekaya kwamba kifo ni mlango tu wa hatua mpya ya maisha imejengwa katika dhana ya kutokufa kwa asili kwa nafsi. Wazo hili la kipagani lilijipenyeza ndani ya kanisa mapema, lilipokuwa likisogea mbali na misingi yake ya kibiblia ili kujaribu kuifanya imani yake ieleweke kwa Ulimwengu mpana wa Kirumi: ”Nadharia ya kutokufa kwa roho ilikuwa mojawapo ya mafundisho ya uongo ambayo Rumi iliyachukua kutoka kwa upagani, ikayajumuisha katika dini ya Kikristo.” _— Ellen G. White, Pambano Kuu, uk. 452._

“ 'Msiwaogope Wauao mwili, wasiweze kuiua na roho; afadhali mwogopeni Yule awezaye kuangamiza mwili na roho pia katika jehanamu' ” (Mt. 10:28). Je, kifungu hiki pekee kinapaswa kutuambia nini kuhusu kutokufa kwa roho?

Bwana aliwakataza watu wake kujihusisha na uchawi wa aina yoyote. Hawakupaswa kuvumilia miongoni mwao "mchawi, wala apandishaye pepo, wala mtu awaombaye wafu" (Kum. 18:11) Watu kama hao walipaswa kupigwa mawe hadi kufa (Mambo ya Walawi 20:27). Adhabu hiyo inaonekana kuwa kali sana, lakini ilikusudiwa kuwalinda Waisraeli dhidi ya kuabudu miungu ya uongo.

Uchawi ni shughuli ya kishetani. Unashawishi watu waingie katika ibada ya uongo na kuiga (kwa nia ya kudanganya) uhusiano wa kweli pamoja na Mungu, lakini kamwe hauwezi kutosheleza mahitaji ya ndani kabisa ya moyo. Umizimu uko katika kiini cha mpango wa Shetani kuuteka ulimwengu. Lakini Yesu, kwa neema na uweza wake, anawaweka huru wafungwa kutoka katika minyororo ya uovu inayowafunga.

`Soma Mhubiri 9:5; Ayubu 7:7-9; na Isaya 8:19, 20. Maandiko hayo ya Biblia yanatufundisha nini kuhusu kifo na kuwasiliana na wafu?`

Imani kwamba wafu huenda mbinguni wakati wa kufa, ingawa si ya kibiblia, imekuwa, imekuwepo kwa muda mrefu sana, kama ilivyo kwa utunzaji wa Jumapili, na imekita mizizi sana, kiasi kwamba ni vigumu sana kwa watu kuiacha. Watu hutumia aya chache za Maandiko, yaliyofasiriwa nje ya muktadha wake, kujaribu kuhalalisha Imani hii. Lakini fundisho hili la uongo huwaacha bila ulinzi dhidi ya madanganyo ambayo Shetani anaweza kuwaghilibu, hasa katika zahama ya mwisho.

`Uzoefu wako umekuwa upi kuhusiana na kujaribu kuelezea hali ya wafu kwa Wakristo wengine? Je, nini, kama kipo, ulichoona kuwa kinaleta matokeo mazuri?`