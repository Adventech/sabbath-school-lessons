---
title:  Kifo katika Agano la Kale
date:  03/06/2024
---

`Soma Zaburi 65, Zaburi 115:17, 1 Wafalme 2:10, 1 Wafalme 11:43, na 1 Wafalme 14:20. Je, aya hizi zinafundisha nini kuhusu hali ya wafu?`

Agano la Kale halifundishi hali ya nafsi (roho) kutokufa. Wala haifundishi kwamba baada ya kifo, waaminifu wanapanda juu hadi kwenye furaha ya mbinguni kwa umilele, au kwamba baada ya kifo, wasio waaminifu wanashuka hadi kuzimu, ambako wanaunguzwa na moto milele. Linafundisha kwamba kifo ni usingizi. Kitabu cha Wafalme kinatumia maneno, “wakapumzika (wakalala) na baba zao” kueleza kifo cha wazee wa imani. Zaburi inauita “usingizi wa mauti” (Zab. 13:3, linganisha na Zab. 90:5). Akirejelea kifo, Ayubu anazungumza juu ya kutoamka kutoka usingizini (Ayubu 14:12). Mtunga-zaburi anaongeza, “Bali mimi nikutazame uso wako katika haki; Niamkapo nishibishwe kwa sura yako” (Zab. 17:15).

Wakati jeshi la Ashuru liliposhindwa na kuangamizwa, kifo cha askari kinaitwa “usingizi mzito (wao wa mwisho)” (Zab. 76:6). Wazo la wafu kuwa roho zisizo na mwili zinazozunguka-zunguka ili kuwasiliana na walio hai si wazo la Kibiblia hata kidogo bali ni upagani mtupu.

Kushindwa kuuelewa ukweli kuhusu kifo, kunatuacha wazi kwa madanganyo ya Shetani. “Wengi watakutana na roho za mashetani wakiwa wamejigeuza na kujifanya ndugu au rafiki zao wapendwa waliokufa na wakifundisha mafundisho ya uongo wa hatari sana. Wageni hawa watagusa hisia zetu, upendo na huruma na watatenda miujiza kuunga mkono maigizo yao. Inatupasa kujiandaa kusimama imara dhidi yao kwa ukweli wa Biblia kuwa wafu hawajui neno lolote na kuwa hao wanaotokea ni roho za mashetani.”_ — Ellen G. White, Pambano Kuu, uk. 461._

`Soma Danieli 12:2 na Ayubu 19:25, 26. Ni vipengele gani kuhusu hali ya wafu vinavyoongezwa na aya hizi?`

Mauti ni kupumzika katika usingizi hadi ufufuo. Hakuna roho zisizo na mwili zinazozunguka ili kuwasiliana na walio hai, Ingawa wapagani waliamini juu ya ulimwengu wa roho, Waisraeli walielewa kuwa kifo ni kulala usingizi hadi asubuhi ya ufufuo.

Ingawa tunaomboleza kwa ajili ya wafu, fikiria hivi kuhusu wale wanaokufa katika Kristo: wanafumba macho yao katika kifo na kisha, haidhuru inachukua muda gani hadi Yesu arudi, jambo linalofuata wanalojua ni Kuja kwa Kristo Mara ya Pili. Wazo la kwanza ambalo wanaweza kuwa nalo wakati wa ufufuo ni Woo! Kweli Yesu amerudi upesi!