---
title:  Vipindi vya Wakati wa Kinabii
date:  06/05/2024
---

`Linganisha Ufunuo 11:3 na Ufunuo 12:5, 6, 14, 15 na Danieli 7:25. Ufanano gani katika vipindi hivi vya kinabii?`

Mashahidi wawili “ ‘watatoa unabii siku elfu na mia mbili na sitini, hali wamevikwa magunia’ ” (Ufu. 11:3). Hiki ndicho kipindi cha wakati sawa na miezi arobaini na miwili ambapo “Wamataifa” (_wale wanaopinga ukweli wa Mungu_) wataukanyaga mji mtakatifu chini ya miguu (Ufu. 11:2). Adui za Mungu wanakanyagia chini ya miguu ukweli wa Mungu kwa siku 1,260 (_42 x 30 = 1,260, kila siku ikiashiria mwaka katika unabii wa ufunuo_), na mashahidi wawili wa Mungu, Agano la Kale na Jipya, wanatabiri dhidi yao wakati huo huo.

Kama tulivyokwisha kuona (angalia somo la nne), Danieli 7:25 inasema mamlaka ya pembe ndogo ambayo ingezuka kutokana na kuvunjika kwa Milki ya Kirumi ingewatesa watu wa Mungu “ ‘kwa wakati na nyakati [kihalisi, “nyakati mbili”] na nusu ya wakati ”. “Wakati” ni mwaka mmoja (siku 360). Kwa hiyo, nyakati tatu na nusu ni sawa na siku 1,260.

Ufunuo 12:6, 13 inazungumzia siku 1,260 za mateso kwa watu wa Mungu. Ufunuo 12:14 huzungumza juu ya wakati, nyakati, na nusu wakati. Ufunuo 13:5 inazungumzia miezi 42. Tunakuta kuwa vyote viwili, miezi 42 na siku 1,260, vinatajwa katika Ufunuo 11:2, 3. Unabii huu wote unaeleza vipengele mbalimbali vya kipindi kile kile cha kihistoria.

Mamlaka ya Maandiko yanapopuuzwa, mamlaka zingine (za kibinadamu) huibuka badala yake. Hii mara nyingi husababisha mateso kwa wale wanaoshikilia Neno la Mungu, ambayo yalitokea wakati wa utawala wa papa kuanzia mwaka 538 B.K. hadi 1798 B.K., wakati kanisa la zama za kati liliposhuka kwenye giza nene la kiroho. Maagizo ya wanadamu yaliwekwa badala ya amri za Mungu. Mapokeo ya wanadamu yalifunika usahili wa injili. Kanisa la Kirumi liliungana na mamlaka ya kilimwengu kupanua mamlaka yake juu ya Ulaya yote.

Katika miaka hii 1,260, Neno la Mungu—mashahidi Wake wawili—walivikwa nguo za magunia. Kweli zao zilifichwa chini ya rundo kubwa la mila na desturi. Mashahidi hawa wawili bado walitabiri; Biblia bado iliongea. Hata katikati ya giza hili la kiroho, Neno la Mungu lilihifadhiwa. Wapo waliolishika na kuishi kwa kanuni zake. Lakini ukilinganisha na idadi kubwa ya watu wa Ulaya, walikuwa wachache. Wawaldensia, John Huss, Jerome, Martin Luther, Ulrich Zwingli, John Calvin, John na Charles Wesley, na kundi la Wanamatengenezo wengine wengi walikuwa waaminifu kwa Neno la Mungu kwa kiwango cha uelewa wao.

`Je, ni yapi baadhi ya mafundisho leo, yanayoshikiliwa na Wakristo wengi, ambayo yamejengwa katika mapokeo na si katika Neno la Mungu?`