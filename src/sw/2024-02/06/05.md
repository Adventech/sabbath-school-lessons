---
title:  Mashahidi Wawili Wafufuka
date:  08/05/2024
---

`Soma Ufunuo 11:11. Je, andiko hili linatoa utabiri gani kuhusu Neno la Mungu?`

Mwishoni mwa Mapinduzi ya Ufaransa, Neno la Mungu, kitamathali, lingekuwa hai tena. Kungekuwa na uamsho mkuu. Hofu kuu ingewashukia wale walioona Neno la Mungu kwa mara nyingine tena kuwa nguvu hai ya Mungu iletayo wokovu. Mwishoni mwa karne ya 18, Mungu aliinua wanaume na wanawake ambao walijitoa kupeleka injili hadi miisho ya dunia. Watu walieneza ujumbe wa Biblia upesi, kama vile William Carey, ambaye alisafiri hadi India na kutafsiri Biblia katika lahaja nyingi za Kihindi. Wakichochewa na nguvu za Biblia, wamisionari walitumwa ulimwenguni kote.

Si kwa bahati kwamba juhudi hizi za utume duniani kote ziliibuka baada ya Mapinduzi ya Ufaransa. Neno la Mungu ni Neno lililo hai, na ingawa kwa wengi lilionekana kuwa “limekufa,” bado lilikuwa linaishi ndani ya mioyo ya waumini na lingefufuka tena kufikia uzima kamili, kama unabii wa Ufunuo ulivyotabiri. “Mkanamungu Voltaire aliwahi kusema kwa majivuno: ‘Nimechoshwa na watu wanaosema kwa kurudiarudia kwamba watu kumi na mbili walianzisha dini ya Kikristo. Nitathibitisha kwamba mtu mmoja anatosha kuishinda dini ya Kikristo.’ Vizazi vingi vimepita tangu kifo chake. Mamilioni ya watu wamejiunga kupigana vita juu ya Biblia. Lakini dini ya Kikristo sio tu kwamba haijaangamizwa, badala yake mahali ambapo palikuwa na Biblia mia moja wakati wa Voltaire, kuna Biblia elfu kumi sasa, ndiyo, nakala laki moja za kitabu cha Mungu. Katika maneno ya Mwanamatengenezo wa awali kuhusu kanisa la Kikristo, ‘Biblia ni fuawe ambayo imemaliza nyundo nyingi.’ ” _— Ellen G. White, Pambano Kuu, uk. 237._

`Soma Zaburi 119:89 na Zaburi 111:7, 8. Maandiko hayo yanatuambia nini kuhusu Biblia, na kwa nini tunaweza kuitumaini?`

Neno la Mungu linaweza kushambuliwa, au kukandamizwa, lakini halitaondolewa kamwe. Hata wengi wanaodai kuwa Wakristo hudhoofisha mamlaka yake kwa njia mbalimbali, wakitilia shaka sehemu za Biblia au kukazia mno vipengele vya kibinadamu ili kwamba Biblia ipoteze chapa yake ya kimungu, na kweli ya Mungu inadhoofishwa.

Hatupaswi kamwe, kwa vyovyote vile, kujiruhusu kushawishiwa na mashambulizi haya ya Neno la Mungu. Bado iko hai leo, ikizungumza na mioyo ya wanadamu, ikipumua maisha mapya ndani ya wale ambao wako tayari kusikiliza Neno na kufuata Mafundisho yake.

`Ni unabii gani hasa unazungumza nawe binafsi, na kwa nini?`