---
title:  Mashahidi Wawili Wauawa
date:  07/05/2024
---

`Soma Ufunuo 11:7-9, Tukikumbuka kwamba lugha ni ya mfano, je, kifungu hiki kinatabiri nini ambacho kingetokea kwa mashahidi wawili wa Mungu, Agano la Kale na Agano Jipya?`

Kufikia mwaka 538 B.K, Dola ya kipagani ya Kirumi ilikuwa imeporomoka. Justinian, mfalme mkuu wa Kirumi, alisalimisha mamlaka ya kiraia, kisiasa, na kidini kwa Papa Vigillis. Kipindi kirefu cha utawala wa kanisa la zama za kati kilianza. Kiliendelea hadi 1798 B.K. Jenerali wa Ufaransa, Berthier, kwa amri kutoka kwa Napoleon, alitembea bila kupata upinzani hadi Rumi mnamo Februari 10, 1798. Papa Pius VI alichukuliwa mateka na kurudishwa Ufaransa, ambako alikufa. Tarehe hii inaashiria mwisho uliotabiriwa wa kiunabii wa mamlaka ya kilimwengu ya kanisa la Rumi, siku au miaka 1,260 kama inavyooneshwa katika Danieli na Ufunuo (tazama somo la jana).

Ni udhihirisho wenye nguvu ulioje wa ukweli wa unabii wa Biblia! Danieli. akiandika zaidi ya miaka 500 kabla ya Kristo, alitabiri kwa usahihi matukio ya miaka 2,300 baadaye. Kwa kweli, tunaweza kutumaini unabii unaotolewa katika Biblia.

Wakati huo huo, katika kipindi chote hiki, ukweli wa injili uliwekwa hai na ushuhuda wa Neno. Lakini changamoto kubwa zaidi zilitishia ukweli wa Biblia. Mnyama aliyepanda kutoka kuzimu (Shetani) alifanya vita dhidi ya Maandiko Matakatifu. Alianzisha mashambulizi mapya kwa mamlaka ya Biblia kupitia Mapinduzi ya Ufaransa yaliyoanza mwaka wa 1789.

Katika Mapinduzi ya Ufaransa, serikali ilianzisha rasmi Ibada ya Mantiki kama dini inayomkana Mungu ikifadhiliwa na serikali, iliyokusudiwa kuchukua mahali pa Ukristo. Tamasha la Mantiki lilifanyika kote nchini humo mnamo Novemba 10, 1793. Makanisa Ufaransa kote yaligeuzwa kuwa Mahekalu ya Mantiki, na mwanamke aliye hai alitawazwa kama mungu wa Kike wa Mantiki. Biblia zilichomwa moto barabarani. Ilitangazwa kwamba hakuna Mungu, na kifo kikatangazwa kuwa usingizi usio na mwisho. Shetani alitumia watu wasiomcha Mungu kuwaua mashahidi wawili wa Mungu. Mizoga yao “itakuwa katika njia ya mji ule mkuu, uitwao kwa jinsi ya roho Sodoma na Misri, tena ni hapo Bwana wao aliposulubiwa’” (Ufu. 11:8).

Misri ilikuwa ni utamaduni wa miungu mingi iliyomkana Mungu wa kweli (tazama Kut. 5:2). Sodoma inawakilisha uasherati uliokithiri. Katika Mapinduzi ya Ufaransa, mashahidi wawili wa Mungu — Agano la Kale na Agano jipya —walikuwa wamekufa kwa sababu ya kutokuamini Mungu na uasherati ambao ulienea sana huku vizuizi vya kawaida vilipoachiliwa katika mapinduzi na umwagaji damu.

Ufunuo 11:9 husema kwamba miili ya mashahidi wawili wa Mungu ingelala bila kuzikwa kwa “siku tatu na nusu”, yaani, “siku’” za kiunabii zinazowakilisha miaka halisi mitatu na nusu. Ukana-Mungu ulikuwa katika kilele chake katika Mapinduzi ya Ufaransa, angalau kwa miaka mitatu na nusu hivi. Kipindi hiki kiliongezeka kutoka Novemba 26, 1793, wakati amri iliyotolewa Paris ilipokomesha dini, hadi Juni 17, 1797, wakati serikali ya Ufaransa ilipoondoa sheria zake za kidini zenye vizuizi.