---
title:  Mashahidi Wawili
date:  04/05/2024
---

### Somo la Juma Hili
Ufu. 11:3-6; Zek. 4:14; Ufu. 12:5, 6, 14, 15; Dan. 7:25; Isa. 54:17; Zab. 119:89; Ufu. 11:15-18.

> <p>Fungu la Kukariri</p>
> “Majani yakauka, ua lanyauka, bali neno la Mungu wetu litasimama milele” (Isaya 40:8).

Kwa karne nyingi, Neno la Mungu pia limegawanywa, kutiliwa shaka, na kutupiliwa mbali. Limefungwa minyororo katika nyumba za watawa, limechomwa katika viwanja vya hadhara, na limepasuliwa vipande vipande. Waumini wake wamedhihakiwa, wamekejeliwa, wamefungwa, na hata kuuawa kama wafia dini. Katika yote hayo, Neno la Mungu limeshinda.

Kanisa la zama za kati liliwatesa Wakristo waaminifu, walioamini Biblia. Hata hivyo, Neno la Mungu liliangaza gizani. Ukandamizaji na mateso havikuzuia kutangazwa kwa Neno la Mungu. Mtafsiri wa Biblia wa Kiingereza William Tyndale alipojaribiwa kwa ajili ya imani yake, aliulizwa ni nani aliyemsaidia zaidi katika kueneza Neno la Mungu. Alitafakari swali hili kisha akajibu, “Askofu wa Durham.” Mahakimu walishtuka.

Tyndale alieleza kwamba wakati fulani, askofu alinunua shehena ya tafsiri yake ya Biblia ya Kiingereza na kuziteketeza hadharani. Ambacho askofu hakujua wakati huo ni kwamba alikuwa akisaidia sana kazi ya ukweli. Alikuwa amenunua Biblia hizo kwa bei ya juu zaidi kuliko kawaida. Kwa ununuzi huo mkubwa Tyndale aliweza kuchapisha Biblia nyingi zaidi kuliko zilizochomwa. Ukweli uliopondwa katika vumbi umeinuka tena na tena ili kuangaza katika uangavu wake wote.

Wiki hii, tunachunguza mojawapo ya mashambulizi makali zaidi dhidi ya Maandiko na imani ya Kikristo. Wakati wa Mapinduzi ya Ufaransa, damu ilitiririka katika mitaa ya Ufaransa. Mashine ya kunyongea watu iliwekwa katika uwanja wa umma wa Paris, na maelfu wakachinjwa. Ukana-Mungu ikawa dini ya serikali. Hata hivyo, ushuhuda wa Neno la Mungu haukuweza kunyamazishwa.

_Jifunze somo la juma hili, kulingana na sura ya 12-17 ya Pambano Kuu, kujiandaa kwa ajili ya Sabato ya Mei 11._