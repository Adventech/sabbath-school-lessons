---
title:  Ukweli Umeshinda
date:  09/05/2024
---

Licha ya mashambulizi ya adui, kazi ya Mungu duniani itafikia upeo mtukufu. Injili itahubiriwa kwa “kila taifa, kabila, na lugha, na jamaa” (Ufu. 14:6). Pambano kuu kati ya Kristo na Shetani litaisha kwa Kristo kuzishinda kabisa nguvu za kuzimu. Ufalme wa Mungu utashinda uovu, na dhambi itaondolewa milele kutoka ulimwenguni. Ufunuo 11 huanza na jaribio la Shetani kupitia Mapinduzi ya Ufaransa kuharibu imani ya Kiksisto na kufutilia mbali imani kwa Mungu, lakini sura hiyo inaisha na ushindi wa ufalme wa Mungu dhidi ya falme na mamlaka za uovu. Inatoa faraja kwa wote wanaopitia majaribu makali kwa ajili ya Kristo na ukweli Wake.

`Soma Ufunuo 11:15-18. Kulingana na aya hiyo, ni matukio gani yanayotukia mwishoni mwa wakati ambapo tarumbeta ya saba inapulizwa?`

Falme za dunia hii zimekuwa falme za Bwana wetu. Kristo ni mshindi. Uovu umeshindwa. Yesu anashinda na Shetani anashindwa. Haki hushinda. Ukweli unatawala. Tungefanya vyema kutii agizo lifuatalo: “Lolote lililojengwa juu ya mamlaka ya mwanadamu litapinduliwa; lakini Kile kilichojengwa juu ya mwamba wa neno la Mungu lisilobadilika kitasimama milele.” _— Ellen G. White, The Great Controversy, uk. 288._

`Soma Ufunuo 11:19. Yohana aliona nini kikifunguliwa mbinguni? Na aliona nini alipotazama juu mbinguni?`

Hekalu la Mungu mbinguni lilifunguliwa kwa maono ya Yohana. Alipotazama katika Patakatifu pa Patakatifu, aliona sanduku la agano. Katika patakatifu pa Agano la Kale, ambapo palikuwa pamejengwa kwa kufuata kielelezo cha lile kuu la asili lililopo mbinguni, uwepo mtukufu wa Mungu ulifunuliwa katikati ya wale makerubi wawili waliotengenezwa na kuwekwa juu ya kifuniko cha sanduku la agano. Ndani ya sanduku kulikuwa na sheria ya Mungu. Ingawa tunaokolewa kwa neema pekee kupitia imani, utii kwa sheria ya Mungu hudhihirisha kama imani yetu ni ya kweli. Sheria ya Mungu ndiyo msingi au kiwango cha hukumu (Yakobo 2:12). Ukweli huu unakuwa wa maana na muhimu sana mwishoni mwa wakati (tazama Ufu. 12:17; Ufu. 14:12).

`Je, tofauti kubwa iliyopo kati ya kutomcha Mungu kwa Mapinduzi ya Ufaransa na kilele chenye utukufu kinachooneshwa katika Ufunuo 11 inazungumzaje nasi leo?`