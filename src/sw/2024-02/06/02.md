---
title:  Mashahidi Wawili
date:  05/05/2024
---

`Soma Ufunuo 11:3-6. Orodhesha sifa tano zinazowatambulisha mashahidi wawili unazogundua katika kifungu hiki.`

Katika Zekaria 4, nabii aliona mizeituni miwili kila upande wa kinara cha taa cha dhahabu—mfano sawa na tunaopata hapa katika Ufunuo 11. Zekaria anaambiwa kwamba hii inawakilisha “ 'wana wawili wa mafuta, wasimamao karibu na Bwana wa dunia yote.’ ” (Zek. 4:14). Mizeituni hujaza mafuta kwenye kinara cha taa ili iendelee kutoa nuru. Tunakumbushwa kile mtunga-zaburi alichoandika:

“Neno lako ni taa ya miguu yangu na mwanga wa njia yangu” (Zab. 119:105). Mafuta yanawakilisha Roho Mtakatifu (Zek. 4:2, 6). Maono ya Yohana katika Ufunuo 11 yanaelezea Neno la Mungu likitangazwa kwa uwezo wa Roho Mtakatifu kuuangazia ulimwengu.

Mashahidi hawa wawili wanaweza kutabiri na kuzuia mvua kunyesha kwa muda wote wanaotabiri. Wanaweza kugeuza maji kuwa damu na kuipiga dunia kwa mapigo. Kwa neno la Mungu, Eliya alisema mvua haitanyesha juu ya Israeli, na kama majibu kwa ‘maombi yake hapakuwa na mvua kwa muda wa miaka mitatu na nusu (tazama Yakobo 5:17). Kisha akaomba kwa Mungu, na mvua ikarudi baada ya manabii wa uongo wa Baali kushindwa kumaliza ukame (1 Wafalme 17, 18). Musa, kupitia Neno la Mungu, alileta mapigo ya kila aina kwa Wamisri, ikiwa ni pamoja na kugeuza maji kuwa damu, kwa sababu Farao alikataa kuwaacha watu wa Mungu wawe huru kuondoka (Kutoka 7).

Wale wanaotafuta kudhuru Maandiko watateketezwa kwa moto unaotoka katika vinywa vyao. Mungu anasema, “ ‘Kwa sababu mnasema neno hili, tazama, nitafanya maneno yangu katika kinywa chako kuwa moto, na watu hawa Kuwa kuni, nao moto utawala’ ” (Yer. 5:14). Neno la Mungu hutangaza hukumu juu ya wale wote wanaolikataa. Neno Lake ni kama moto kinywani.

Katika Yohana 5:39, Yesu anatangaza kwamba Maandiko ya Agano la Kale yanashuhudia (_toa ushahidi_) juu Yake. Pia anasema kwamba injili itatangazwa “kuwa ushuhuda” kwa ulimwengu wote (Mt. 24:14), na Agano Jipya, pamoja na Agano la Kale, ndio msingi wa ushuhuda huo. Neno kutoka kwa mzizi uleule (_martys_) kama maneno ya ushuhuda yaliyotumika katika mistari hii miwili yanaonekana katika Ufunuo 11:3.

Mashahidi hawa wawili ni akina nani? Kwa kuzingatia mambo haya kibiblia na sifa zinazotolewa katika Ufunuo 11, tunaweza kuhitimisha (_sio kwa mfumo wa imani, hata hivyo_) kwamba mashahidi hao wawili ni Maandiko ya Agano la Kale na Jipya, yanawasilisha nuru ya Mungu na ukweli kwa ulimwengu.

`Wakristo wengi leo wanaelekea kulidharau Agano la Kale, kulitaja kuwa halina umuhimu na halihitajiki kwa sababu tuna Agano Jipya. Ni nini kibaya sana katika mtazamo huo?`