---
title:  Ushindi wa Upendo wa Mungu
date:  22/06/2024
---

### Somo la Juma Hili
Ufu. 22:11, 12; Yer. 30:5-7; Zab. 91:1-11; Yer. 25:33; Ufu. 21:2; Ufu 20:11-15.

> <p>Fungu la Kukariri</p>
> “Nikasikia sauti kubwa kutoka katika kile kiti cha enzi, ikisema, Tazama, maskani ya Mungu ni pamoja na wanadamu, naye atafanya maskani yake pamoja nao, nao watakuwa watu wake. Naye Mungu mwenyewe atakuwa pamoja nao na kuwa Mungu wao. Naye atafuta kila chozi katika macho yao; wala mauti haitakuwapo tena, wala maombolezo, wala kilio, wala maumivu hayatakuwepo tena; kwa kuwa mambo ya kwanza yamekwisha kupita” (Ufunuo 21:3, 4).

Tunaweza kukabiliana na wakati ujao kwa mioyo iliyojaa tumaini.

Ingawa nyakati zenye changamoto zinakuja, haidhuru tupitie mateso gani, haidhuru itulazimu kuvumilia magumu gani, haidhuru tupitie uzoefu gani wa huzuni, ikiwa tuna matumaini kwamba siku bora inakuja, tunaweza kuishi leo maisha yenye maana, kusudi, na furaha. Franklin D. Roosevelt alikuwa Rais wa Marekani 1933-1945, mojawapo ya vipindi vigumu zaidi vya historia ya Marekani. Alipooza kutokana na polio na hakuweza kutembea bila kusaidiwa. Wakati mmoja aliandika, “Sikuzote tumeshikilia tumaini, imani, usadikisho kwamba kuna maisha bora, ulimwengu bora, ng'ambo ya upeo wa macho.” Albert Einstein, mmoja wa watu waliokuwa na akili sana ulimwenguni, aliandika, “Jifunze kutoka jana , ishi kwa ajili ya leo, tumaini kwa ajili kesho.” Alfred Lord Tennyson, mshairi maarufu wa Kiingereza wakati wa utawala wa Malkia Victoria, aliwahi kuandika, "Tumaini hutabasamu kutoka kizingiti cha mwaka unaokuja, likinong'ona 'itakuwa furaha zaidi' "

Katika somo la mwisho la robo hii, tutaona upendo thabiti wa Kristo wakati wa kusisimua zaidi katika historia ya ulimwengu na ushindi Wake kamili na wa jumla katika pambano kuu kati ya wema na uovu. Kitabu cha mwisho cha Biblia, Ufunuo. kinatupa tumaini la leo, kesho, na milele.

_Jifunze somo la juma hili, kulingana na sura ya 39-42 ya Pambano Kuu, kujiandaa kwa ajili ya Sabato, Juni 29._