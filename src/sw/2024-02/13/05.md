---
title:  Hukumu katika Milenia
date:  26/06/2024
---

`Ufunuo 20:4-6. Waadilifu wanafanya nini wakati wa miaka 1,000, na kwanini ni muhimu?`

Wakati wa milenia wenye haki watakuwa na fursa ya kujionea haki na upendo wa Mungu jinsi ambavyo ameshughulikia tatizo la dhambi. Ni nani wasio na maswali ambayo wangependa kumwuliza Mungu kuhusu mambo mengi? Sasa, wakati wa milenia mbinguni, waliokombolewa wanauliza maswali hayo. Ikiwa mpendwa au rafiki wa karibu hayupo mbinguni, waliookolewa wana nafasi ya kuelewa maamuzi ya Mungu kikamilifu zaidi. Kwa njia mpya, bora zaidi kuliko hapo awali, waliokombolewa wataelewa jinsi Mungu alivyojaribu kuokoa kila mtu ambaye amewahi kuishi. Watatambua upya kwamba kila mtu aliyepotea amekosa kwenda mbinguni kwa sababu ya yeye mwenyewe kumkataa Kristo. Ni baada ya hapo ndipo Mungu analeta hukumu ya mwisho kifo cha pili, ambacho ni uharibifu wa milele juu ya waliopotea.

`Soma Ufunuo 20:7-9. Je, miaka 1,000 inaishaje? Nini hatima ya Shetani na wafuasi wake?`

Kwa miaka 1,000, Shetani amekuwa hana mtu wa kumjaribu au kudanganya. Yeye na malaika zake wamekuwa peke yao kutafakari matokeo mabaya ya dhambi. Mwishoni mwa milenia, wafu waovu wanafufuliwa ili kukabiliana na hukumu na kupokea thawabu yao ya mwisho (Ufu. 20:5).

Sasa Shetani ana jeshi kubwa la wafuasi. ingawa Shetani ameshindwa tena na tena katika pambano hilo kuu, anatiwa moyo anapoona umati mkubwa wa waliopotea. Akiwa bado hajawa tayari kukomesha uasi wake, anaenda kudanganya “mataifa” hayo. Shetani anawatia moyo kufanya jithada kubwa ya mwisho ili kumwangusha Mungu na kuanzisha ufalme wao wenyewe. Neno “Gogu na Magogu” linatumiwa kumwakilisha Shetani na watu wasiookolewa wa enzi zote. Shetani na wafuasi wake wanazunguka “kambi ya watakatifu na mji ule unaopendwa” (Ufu. 20:9).

Mwishoni mwa milenia, sio tu waovu wote watafufuliwa, bali Mji Mtakatifu, Yerusalemu Mpya, unashuka duniani kutoka mbinguni (Ufu. 21:2)! Watakatifu wamekuwa wakiishi na kutawala pamoja na Kristo katika Yerusalemu Mpya kwa kipindi cha milenia. Sasa, mwishoni mwa ile miaka 1,000, jiji hilo linashuka duniani pamoja na Mungu, Yesu, malaika na wote waliokombolewa. Kila mtu yuko tayari kwa vita vya mwisho vya pambano kuu. Dhambi iko karibu kutokomezwa kabisa!

`Je, muda wa hukumu ya mwisho unatuonesha nini kuhusu tabia ya Mungu?`