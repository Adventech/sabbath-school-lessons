---
title:  Tumaini Wakati wa Shida
date:  23/06/2024
---

`Soma ufunuo 22:11, 12; Danieli 12:1, 2; na Yeremia 30:5-7. Ni matukio gani hutokea kabla tu ya marejeo ya Yesu?`

Kufungwa kwa mlango wa rehema kwa wanadamu kunafuatwa na wakati wa taabu " 'ambao mfano wake haukuwapo tangu lilipoanza kuwapo taifa, hata wakati uo huo.' " Ufunuo 16 huelezea mapigo saba ya mwisho ambayo yatamwagwa juu ya ulimwengu mwovu. Lakini, kama ilivyokuwa kwa mapigo yaliyoipata Misri, watu wa Mungu watalindwa dhidi yake, Angalia ahadi katika Danieli: " 'Na wakati huo watu wako wataokolewa, kila mmoja atakayeonekana ameandikwa katika kitabu kile' " (Dan. 12:1). Hii lazima inarejelea “kitabu cha uzima” (angalia Flp. 4:3; Ufu. 13:8; Ufu. 20:12, 15; Ufu. 22:19). Ikiwa tumebaki waaminifu kwa Yesu, majina yetu hayatafutwa katika kitabu cha uzima (Ufu. 3:5),

`Soma 1 Yohana 3:1-3; Yohana 8:29; na Yohana 14:30. Je, ni maandalizi gani pekee yanayotosha kwa wakati ujao wa taabu?`

Wakati wa taabu, watu wa Mungu wana uhusiano binafsi na Yesu wa kina sana kiasi kwamba hakuna kitu kinachoweza kuubadilisha. Shauku yao ya juu kabisa ni kumpendeza Yeye katika mambo yote ili, kupitia kazi ya Roho Mtakatifu, wawe safi kama Yeye alivyo safi. Hakukuwa na kitu moyoni mwa Kristo ambacho kiliitikia madanganyo ya Shetani. Tunaweza kuakisi kipengele hiki cha tabia Yake, vile vile.

`Soma Zaburi 27:5, Zaburi 91:1-11, na Ufunuo 3:10-12. Ni ahadi gani zenye kutia moyo ambazo Mungu anatupatia kwa ajili ya wakati wa taabu?`

Kuna wengine ambao wameelewa vibaya dhana ya kuishi wakati wa taabu bila mwombezi (mpatanishi). Yesu anakomesha upatanishi Wake katika patakatifu pa mbinguni wakati kila mtu amefanya uamuzi wake wa mwisho kwa ajili Yake au kinyume Chake. Lakini hii haimaanishi kuwa tuko peke yetu wakati huu tukitumainia nguvu zetu wenyewe. Yesu ametuhakikishia kuwa atakuwa nasi siku zote (Mt. 28:20). Imani hutumaini wakati ambapo haiwezi kuona na kuamini hata wakati ulimwengu unaotuzunguka unasambaratika. Wakati wa taabu, imani yetu inaimarika na hamu yetu ya umilele huongezeka kiasi kwamba shauku yetu pekee ni kuishi na Yesu milele.