---
title:  "Utiifu: Tunda la Imani"
date:  02/05/2024
---

`Soma: Warumi 3:27-31; Warumi 6:15-18; na Warumi 8:1, 2. Vifungu hivi vinatufundisha nini kuhusu wokovu kwa njia ya haki ya Kristo pekee?`

Upepo mpya ulikuwa ukivuma katika kanisa la Kikristo katika siku za Luther. Makumi ya maelfu ya watu walifundishwa kutazama mbali na nafsi zao zenye dhambi na badala yake kumwangalia Yesu. Bila shaka watu hawa, kwa kujitazama wao wenyewe na jinsi walivyokuwa, waliona mambo ya kuwakatisha tamaa tu. Ni muumini gani leo ambaye hana uzoefu sawa na huo? Ndiyo maana badala yake, tunahitaji kumwangalia Yesu.

Neema ya Mungu inatubadilisha. Siku moja, John Wesley alihudhuria mkutano wa Moravian huko London. Wesley alitekewa aliposikia utangulizi wa Luther kwa Warumi ukisomwa. Kwa mara ya Kwanza katika maisha yake, alianza kuelewa injili. Kitu fulani kilisisimka ndani, naye akahisi kuvutiwa kwa njia ya ajabu na huyu Kristo ambaye alikuwa ametoa maisha Yake kwa ajili yake. Alisema kwa mshangao, “Nilihisi kwamba nilimtumaini Kristo, Kristo peke yake kwa wokovu: na uhakikisho ulitolewa kwangu, kwamba alikuwa amezichukua dhambi zangu, yaani zangu na kuniokoa kutoka kwa sheria ya dhambi na mauti.”_ — John Whitehead., The Life of the Rev. John Wesley, M.A. (London: Stephen Couchman, 1793), uk. 331._

`Soma 1 Petro 2:2, 2 Petro 3:18, Wakolosai 1:10, na Waefeso 4:18-24. Je, vifungu hivi vinafunua ukweli gani kuhusu maisha ya Kikristo?`

Wanamatengenezo walisoma Neno kwa mpangilio ili kugundua ukweli zaidi. Hawakutosheka na hali ilivyo, wala uzoefu wa kidini usio na ugumu na ukuaji mdogo au kutokuwepo kabisa, walikuwa wakitamani kumjua Kristo vyema zaidi. Wakristo wengi walioamini Biblia katika Zama za Kati walilipa gharama kubwa sana kwa kujitoa kwao. Waliteswa, wakafungwa, wakafukuzwa na kuuawa. Mali zao zilitwaliwa, nyumba zao zilichomwa moto, mashamba yao yaliporwa, na familia zao kuteswa. Walipofukuzwa kutoka kwenye nyumba zao, walitazamia mji “ambao mwenye kuubuni na kuujenga ni Mungu” (Ebr. 11:10). Walipoteswa, waliwabariki watesi wao, na walipoteseka katika magereza yenye giza, yenye unyevunyevu, walidai ahadi za Mungu za kesho angavu zaidi. Ingawa miili yao ilikuwa imefungwa, walikuwa huru—huru katika Kristo, huru katika kweli za Neno Lake, huru katika tumaini la kurudi Kwake upesi.

`Unapojitazama, una tumaini gani la wokovu?`