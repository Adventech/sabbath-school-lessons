---
title:  Jifunze zaidi
date:  03/05/2024
---

“Watumishi wa Mungu waaminifu hawakufanya kazi peke yao. Wakati mamlaka na nguvu na roho wachafu katika anga walipoungana pamoja dhidi yao, Bwana hakuwaacha watu Wake. Kama macho yao yangefumbuliwa, wangeweza kuona ushahidi wa ajabu wa uwepo na msaada wa Mungu kama ule uliotolewa kwa nabii wa zamani. Wakati mtumishi wa Elisha alipomwonesha bwana wake jeshi la adui lililokuwa limewazunguka na kukata kabisa fursa zote za kuponyoka, nabii aliomba: “Ee Bwana, nakusihi, mfumbue macho yake, apate kuona” (2 Wafalme 6:17). Na, kumbe, mlima ulikuwa umejaa magari na farasi za moto, jeshi la mbinguni lililokuwa limepangwa kumlinda mtu wa Mungu. Hivyo ndivyo malaika walivyowalinda watendakazi katika kazi ya Matengenezo.” _—Ellen G. White, Pambano Kuu, uk. 167-168._

“Wakati maadui walipoungana ili kuangamiza imani ya matengenezo, na maelfu ya mapanga yalipoonekana kuwa yanakaribiwa kufutwa kutoka katika ala zake dhidi ya matengenezo, Luther aliandika: “Shetani anaonesha ghadhabu yake; maaskofu waovu wanakula njama; na tunatishiwa vita. Himizeni watu kupambana kishujaa mbele ya kiti cha enzi cha Bwana, kwa imani na maombi, ili kwamba maadui, kwa kunyamazishwa na Roho wa Mungu, watulizwe kwa amani. Hitaji letu kuu, kazi yetu kuu, ni maombi; hebu watu wajue kuwa wanakabiliwa na ncha ya upanga na ghadhabu ya Shetani, na hebu waombe.” _—D’Aubigne, b. 10, 14. Ellen G. White, Pambano Kuu, uk. 168._

Kuhesabiwa haki kwa imani, ukweli mkuu ambao Luther aligundua upya, ndio msingi wa injili, ukweli ambao tumaini letu la wokovu liko juu yake. Wimbo wake, “Ngome Kuu,” unaelezea injili kwa uzito mkubwa: “Je, tulitegemea nguvu zetu wenyewe, Jitihada zetu zingekuwa kushindwa, Asingekuwepo mtu sahihi upande wetu, Mtu aliyechaguliwa na Mungu mwenyewe. Usiulize huyo anaweza kuwa nani? Kristo Yesu, ndiye, Bwana Sabato jina Lake, Tangu kizazi hata kizazi ni yule yule, Na lazima ashinde vita.” _— The Seventh-day ‘Adventist Hymnal (Hagerstown, MD: Review and Herald Publishing Association, 1985), na. 506._

**Masawali ya Kujadili**

`1. Tunawezaje kueleza uwiano kati ya neema na sheria, kati ya imani na matendo mema?`

`2. Unafikiri ni kwa nini ni rahisi kuruhusu akili zetu kutumbukia katika ushupavu wa sheria? Je, unaweza kuufasilije ushupavu wa sheria? Kwa nini ni kitu cha hatari sana kwa imani yetu ya Kikristo?`

`3. Je, kuna hatari ikiwa dhana ya “wokovu kwa neema” haieleweki ipasavyo? Kutokuelewana huko kunaweza kusababisha nini?`

`4. Baadhi ya watu wanamaanisha nini wanapotumia neno neema isiyo na gharama”? Je, neema huwa isiyo na gharama?`