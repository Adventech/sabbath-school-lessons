---
title:  Neno la Mungu Pekee
date:  28/04/2024
---

`Soma: Zaburi 119:103, 104; Zaburi 119:147: na Zaburi 119:162. Je, mtazamo wa Daudi kuelekea Neno la Mungu ulikuwa upi? Je, huu ulileta matokeo gani kwa Wanamatengenezo, na unaleta matokeo gani maishani mwetu leo?`

Biblia ilikuwa msingi wa imani ya Wanamatengenezo na kiini cha mafundisho yao. Walielewa kwamba walikuwa wakishughulika na “neno la Mungu lililovuviwa, lililo hai na linalodumu hata milele” (1 Pet. 1:23). Walithamini kila neno. Kadiri walivyosoma kurasa zake na kuamini ahadi zake, imani yao iliimarishwa na ujasiri wao ukafanywa upya. “Vivyo hivyo pamoja na ahadi zote za neno la Mungu. Ndani yake anazungumza nasi mmoja mmoja, akizungumza moja kwa moja kana kwamba tunaweza kusikiliza sauti Yake. Ni katika ahadi hizi ambapo Kristo anawasilisha kwetu neema na nguvu Zake. Ni majani ya mti ule ambao ni kwa ajili ‘ya kuponya mataifa.' Ufu 22:2. Zikipokelewa, zikalishizwa, zinapaswa kuwa nguvu ya tabia, msukumo na riziki ya maisha. Hakuna kitu kingine kinachoweza kuwa na nguvu kama hiyo ya uponyaji. Hakuna chochote kingine kinachoweza kutoa ujasiri na imani ambayo inatoa nguvu muhimu kwa kiumbe chote.” _— Ellen G. White, The Ministry of Healing, uk. 122._

Maandiko yanaangaza furaha katika huzuni yetu, tumaini katika kuvunjika moyo kwetu, nuru katika giza letu. Yanatoa mwelekeo katika kuchanganyikiwa kwetu, uhakika katika mfadhaiko wetu, nguvu katika udhaifu wetu, na hekima katika ujinga wetu. Tunapotafakari Neno la Mungu na kwa imani kutumaini ahadi zake, nguvu za Mungu zinazotoa uhai hutia nguvu utu wetu wote kimwili, kiakili, kihisia-moyo, na kiroho.

Wanamatengenezo walijaza akili zao kwa Maandiko. Waliishi kwa Neno, na wengi wao walikufa kwasababu ya Neno. Hawakuwa Wakristo wa kawaida, walioridhika, wasiojali na wenye maisha ya ibada ya juu juu. Walijua kwamba bila nguvu ya Neno la Mungu, hawangeweza kushindana na majeshi ya uovu yaliyopangwa kuwashambulia.

Shauku ya John Wycliffe ilikuwa kutafsiri Biblia katika lugha ya Kiingereza ili mtu wa kawaida aweze kuisoma na kuielewa. Kwa sababu hiyo haikuwa halali, alishtakiwa kwa ajili ya imani yake, akituhumiwa kuwa mzushi, na kuhukumiwa kifo. Katika kesi yake, Wycliffe alitoa wito mzito na wa dhati. “Mnashindana na nani? Na mzee aliye ukingoni mwa kaburi? Hapana! Mnashindana na Ukweli—Ukweli ambao una nguvu zaidi kuliko ninyi na utakushinda” _— Wylie, kitabu cha 2, sura ya 13, kilichonukuliwa katika Ellen G. White, The Great Controversy, uk. 90._Maneno aliyosema Wycliff karibia na kifo chake yalitimizwa nuru ya ukweli wa Mungu ilipoondoa giza la Zama za Kati.

`Maandiko yamekufariji kwa njia zipi nyakati za majaribu?`