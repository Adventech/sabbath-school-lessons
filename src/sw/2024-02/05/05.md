---
title:  Kristo Pekee  …. Neema Pekee
date:  01/05/2024
---

`Soma: Waefeso 2:8, 9; Warumi 3:23, 24; Warumi 6:23; na Warumi 5:8-10. Je, vifungu hivi vinafundisha nini kuhusu mpango wa wokovu?`

Mungu ametoa wokovu kama zawadi. Roho Wake Mtakatifu hutuongoza kukubali kwa imani kile ambacho Kristo ametoa bure kupitia kifo Chake msalabani Kalvari. Yesu, Mwana wa kiungu wa Mungu, alitoa uhai Wake mkamilifu ili kulipia fidia ya dhambi zetu.

Haki ya Mungu inadai utii kamili. Maisha makamilifu ya Kristo yanasimama badala ya maisha yetu yasiyo kamili. Sheria ya Mungu tuliyoivunja inatuhukumu kifo cha milele. Biblia iko wazi. Kupitia chaguzi zetu za dhambi “tumepungukiwa” na ubora wa Mungu kwa maisha yetu. Tumetenda dhambi. Tukiachwa sisi wenyewe hatuwezi kutimiza matakwa ya haki, ya haki ya Mungu mtakatifu. Matokeo yake, tunastahili kifo cha milele. Lakini kuna habari njema. Mtume Paulo anatuhakikishia, “Kwa maana mshahara wa dhambi ni mauti, bali karama ya Mungu ni uzima wa milele katika Kristo Yesu Bwana wetu” (Rum. 6:23). Ni zawadi, tusiyostahili; kama ingekuwa kwa matendo. tungeipata, na ikiwa kuna ukweli wowote unaong’aa mno kutoka kwa injili, ni kwamba hatuwezi kupata wokovu kwa matendo yetu.

Martin Luther na Wanamatengenezo wa Kiprotestanti walimgundua Kristo na Kristo pekee kama chanzo chao cha wokovu. Hapo ndipo Luther alipoanza kuhubiri ujumbe wa neema ya Kristo iokoayo. Umati wa watu ulimiminika ili kusikia ujumbe wake wa kutoka moyoni, uliobadili maisha. Maneno yake yalikuwa mithili ya kinywaji cha maji baridi katika jangwa lisilo na uhai la maisha yao. Watu walifungwa pingu na mapokeo ya kanisa la zama za kati na kuwekwa katika utumwa wa desturi za karne nyingi ambazo hazikuwapa maisha ya kiroho. Ujumbe wa kibiblia wa Luther uligusa mioyo, na maisha yakabadilishwa.

Luther aliposoma Agano Jipya, alilemewa na wema wa Mungu. Alishangazwa na shauku ya Mungu ya kuokoa wanadamu wote. Mtazamo uliofahamika sana uliofundishwa na viongozi wa kanisa wakati huo ni kwamba wokovu kwa sehemu ni kazi ya mwanadamu na kwa sehemu ni kazi ya Mungu. Luther aligundua kwamba kifo cha Kristo msalabani kilitosheleza kwa wanadamu wote.

“Kristo alitendewa jinsi tunavyostahili, ili sisi tutendewe jinsi anavyostahili. Alihukumiwa kwa ajili ya dhambi zetu, ambazo Yeye hakuwa na sehemu katika hizo, ili sisi tuhesabiwe haki kwa haki Yake ambayo sisi hatukuwa na sehemu nayo. Alipatwa na kifo ambacho kilikuwa chetu, ili tupate uzima uliokuwa Wake.” _— Ellen G. White, The Desire of Ages, uk. 25._

Ni muhtasari ulioje wenye nguvu na wa ajabu wa injili ulioandikwa, kwamba tunaweza kuhesabiwa haki kwa haki “ambayo hatukuwa na sehemu ndani yake.” Ni ahadi iliyoje!

`Ikiwa wokovu ni kazi ya Mungu ndani ya Kristo, je, matendo yetu mema yana nafasi gani katika maisha ya Kikristo? Tunawezaje kuthibitisha umuhimu wa matendo mema katika uzoefu wetu lakini bila kuyafanya kuwa msingi wa tumaini letu?`