---
title:  Kurithisha Neno la Mungu
date:  29/04/2024
---

`Soma: 2 Wakorintho 4:1-6 na 2 Wakorintho 2:14. Vifungu hivi vinatuambia nini kuhusu imani ambayo Paulo alikuwa nayo, licha ya changamoto alizokabiliana nazo katika kutangaza ukweli wa Neno la Mungu?`

Mtume Paulo alikumbana na hali ngumu sana katika kazi yake ya kueneza injili; hata hivyo, alikuwa na uhakika kwamba Neno la Mungu hatimaye lingeshinda, “kwa maana,” kama alivyosema, “hatuwezi kutenda neno lo lote kinyume cha kweli, bali kwa ajili ya kweli” (2 Kor. 13:8).

Wanamatengenezo walikumbana na majaribu kama hayo; hata hivyo, kwa imani walibaki waaminifu kwa Neno la Mungu. Mfano wa ujasiri mbele za kilichoonekana kutowezekana kabisa ni William Tyndale. Shauku kubwa zaidi ya Tyndale ilikuwa kuipa Uingereza tafsiri sahihi na inayoeleweka ya Biblia. Aliazimia kutafsiri Biblia kutoka katika lugha za awali na kusahihisha baadhi ya makosa katika tafsiri ya Wycliffe ya miaka 140 nyuma. Hatimaye Tyndale, pia, alikamatwa na kuhukumiwa. Tafsiri zake nyingi za Biblia, ambazo zilichapishwa katika Worms, Ujerumani, zilikamatwa na kuchomwa moto hadharani. Kesi yake ilifanyika Ubelgiji mnamo 1536 B.K. Alituhumiwa kwa shtaka la uzushi na kuhukumiwa kuchomwa moto. Wauaji wake walimnyonga huku wakimfunga kwenye mti kisha wakachoma mwili wake. Maneno yake wakati wa kufa aliyasema kwa bidii, kwa sauti kuu na yakaripotiwa kama, “Bwana, fungua macho ya Mfalme wa Uingereza.” Mungu alijibu sala ya Tyndale kimuujiza.

Katika muda wa miaka minne baada ya kifo chake, tafsiri nne za Biblia za Kiingereza zilichapishwa. Mnamo mwaka 1611, toleo la Biblia la King James lilichapishwa, nalo lilitegemea zaidi kazi ya Tyndale. Wasomi 54 waliotayarisha kazi hiyo walichota sana tafsiri ya awali ya Kiingereza ya Tyndale. Kadirio moja linaonesha kwamba Agano Kale la toleo la King James la mwaka 1611 ni asilimia 76 ya tafsiri ya Tyndale, na Agano Jipya ni asilimia 83. Katika mwaka wa 2011, toleo la Biblia la King James lilisherehekea ukumbusho wake wa miaka 400 kwa tukio muhimu la kihistoria la kufikia uchapishaji wa Biblia bilioni moja. Toleo la Biblia la King James limeleta mabadiliko kwa makumi ya mamilioni ya watu ulimwenguni. Dhabihu ya William Tyndale ilistahili kabisa.

Haidhuru jinsi hali ilivyoonekana kuwa ngumu au jinsi hali zilivyokuwa ngumu, Tyndale na wenzake walioamini Biblia walitumaini kwamba Mungu alikuwa akitimiza kila jambo kulingana na mapenzi Yake. Maisha ya Tyndale yalileta mabadiliko kwa ajili ya umilele.

`Soma Danieli 12:3 na Ufunuo 14:13, Maandiko haya yanatumikaje kwa maisha ya Tyndale kwa njia madhubuti? Sasa fikiria juu ya maisha yako mwenyewe na mguso wako kwa wengine. Je, maandiko haya yanatoa faraja gani kuhusu nafasi uliyo nayo ya kuwa na mvuto kwa wengine kwa umilele?`