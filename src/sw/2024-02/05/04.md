---
title:  Kuangaziwa na Roho
date:  30/04/2024
---

Siku moja alipokuwa akisoma katika maktaba ya Chuo Kikuu, Martin Luther alifikia hatua ya mabadiliko katika maisha yake mwenyewe. Aligundua nakala ya Biblia ya Kilatini. Hakuwahi kujua hapo awali kwamba kulikuwepo kitabu kama hiki. Kwa furaha kubwa, alisoma sura baada ya sura, mstari baada ya mstari. Alishangazwa na uwazi na nguvu ya Neno la Mungu. Alipokuwa akipekua kurasa zake, Roho Mtakatifu aliangazia akili yake. Alihisi uongozi wa Roho Mtakatifu kadiri kweli zilizofichwa na mapokeo zilivyoonekana kutokeza kutoka kwa kurasa za Maandiko Matakatifu. Akieleza kisa chake cha kwanza akiwa na Biblia, aliandika, “Laiti Mungu angenipa kitabu kama hicho kwa ajili yangu mwenyewe!”

**Ni kanuni gani tunaweza kupata kutoka kwa vifungu vifuatavyo kuhusu jinsi tunavyopaswa kufasiri Biblia?**

`Yohana 14:25,26`

`Yohana 16:13-15`

`2 Petro 1:20, 21`

Kilicho na nguvu sana katika mistari hii ni uhakikisho kwamba Roho Mtakatifu yule yule aliyevuvia waandishi wa Biblia hutuongoza tunaposoma Maandiko. Yeye ndiye mfasiri wa kiungu wa ukweli wa kiungu. Cha kusikitisha ni kwamba, watu wengi wanaojiita Wakristo leo wanapuuza kipengele cha hali ya kuzidi akili za kibinadamu (cha kiungu) katika Biblia na kutilia chumvi kipengele cha kibinadamu. Kwa kuwa Shetani hawezi tena kutunyima Biblia, anafanya jambo linalofuatia kwa ubora: kuivua sifa yake ya kiungu, kuifanya iwe kitabu kizuri tu au, hata mbaya zaidi, chombo cha kukandamiza cha kidini ili kudhibiti umati wa watu.

Wanamatengenezo waliona wazi kwamba Roho Mtakatifu—na wala si makuhani, maaskofu, na mapapa alikuwa mfasiri asiyekosea wa Maandiko. Kuna mahojiano ya kuvutia yaliyorekodiwa kati ya John Knox, Mwanamatengenezo wa Uskoti, na Mariamu, Malkia wa Uskoti. “Mariamu akasema: “Mnafasiri Maandiko kwa namna moja, na wao [walimu wa Katoliki ya Rumi] wanafasiri kwa njia nyingine; ni mwamini nani, naye ni nani atakuwa mwamuzi?"

“Mwamini Mungu, anenaye waziwazi katika neno Lake," akajibu yule Mwanamatengenezo; “na zaidi ya neno lile liwafundishavyo, msimwamini huyu wala yule. Neno la Mungu liko wazi ndani yake; na kukionekana giza lolote sehemu moja, Roho Mtakatifu, ambaye kamwe hajipingi, anafafanua jambo hilo hilo kwa uwazi zaidi katika sehemu nyingine, ili kwamba kusiwe na shaka yoyote isipokuwa kwa wale ambao kwa ukaidi husalia katika kutokujua.’ ” _—David Laing, The Collected Works of John Knox, vol. 2, uk. 281, 284, iliyonukuliwa katika Ellen G. White, The Great Controversy, uk. 251._