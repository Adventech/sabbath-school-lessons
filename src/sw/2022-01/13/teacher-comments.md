---
title:  Ufafanuzi
date:  25/03/2022
---

*Mafungu Muhimu: Waebrania 13; Rum. 12:13; Efe. 5:3-5; 1 Pet. 5:14; Ebr. 2:9; Ebr. 4:16; Gal. 2:20.*

### I: Muhtasari

*Mada za Somo:* Paulo anahitimisha waraka wake kwa mausia mbalimbali kwa wasomaji wake kuwa “upendano wa undugu na udumu” (Ebr. 13:1), “kuwafadhili wageni” (Ebr. 13:2), na “kuwakumbuka waliofungwa ... [na] wanaodhulumiwa” (Ebr. 13:3). Paulo pia anawausia wasomaji wake kuhakikisha kwamba “ndoa na iheshimiwe na watu wote” (Ebr. 13:4), “kutokuwa na tabia ya kupenda fedha” (Ebr. 13:5), “kuwatii wenye kuwaongoza, na kuwanyenyekea” (Ebr. 13:17), na “kutuombea” (Ebr. 13:18). 

Katika waraka wote, kwa kurudia rudia Paulo anawasihi wasomaji wake “kuonyana kila siku” (Ebr. 3:13), “kuhimizana katika upendo na kazi nzuri, na kutoacha kukusanyika pamoja” (Ebr. 10:24, 25), pamoja na “kuangalia sana mtu asiipungukie neema ya Mungu; shina la uchungu lisije likachipuka na kuwasumbua, na watu wengi wakatiwa unajisi kwa hilo” (Ebr. 12:15). Waraka, kwa ujumla, ni “neno lenye maonyo” (Ebr. 13:22). 

Wakati Paulo anahimiza hadhira yake kudumisha upendano wa undugu, hatarajii mwelekeo fulani wa kihisia. Badala yake, anawausia katika matendo maalum, kama vile kuwafadhili wengine, kushiriki na wale waliofungwa, kudumisha uaminifu katika ndoa, na kuondoa ubinafsi. Vilevile, Paulo anapowausia wasomaji wake kuwatii wenye kuwaongoza, hazungumzii zoezi la kurudisha katika fikra/mawazo. Badala yake, anatamani kwamba kwa kuonesha uaminifu wao kwa Mungu, waweze kuwatii, kuwanyenyekea, na kuwaheshimu viongozi wao. Mwisho, Paulo anawaonya wasomaji wake kutofuata mafundisho ya kigeni, bali kumfuata Mwalimu Mkuu, Kristo. 

### Sehemu ya II: Ufafanuzi

*Mafundisho ya Kigeni na Vyakula*

Katika Waebrania 13:9, Paulo anawaonya wasomaji wake: “Msichukuliwe na mafundisho ya namna nyingine, na ya kigeni; maana ni vizuri moyo ufanywe imara kwa neema, wala si kwa vyakula, ambavyo wao waliokwenda navyo hawakupata faida.” Fungu hili linaendeleza moja ya mafungu magumu katika kitabu cha Waebrania. Kinachofanya fungu hili liwe gumu ni rejea yake isiyoeleweka vizuri kwa usuli wake wa kihistoria. Kwa sababu hatuwezi kubaini hasa mazingira halisi ambapo hotuba yote ilitolewa, tunapaswa kuepuka kufikia mahitimisho yenye nguvu sana. 

Katika fungu linalotangulia kabla ya lililonukuliwa, tunaambiwa kwamba “Yesu Kristo ni yeye yule, jana na leo na hata milele” (Ebr. 13:8). Tofauti na kutobadilika kwa Kristo linasimama onyo la kutochukuliwa na mafundisho ya namna nyingine nyingine ya kigeni ....

Sitiari ya “kuchukuliwa” (Ebr. 13:9) inaleta taswira ya upepo na maji, vinavyoondoa vitu mbali. Matumizi ya sitiari hii hukumbusha sitiari ya baharini iliyotumiwa na Paulo katika Waebrania 2:1: “tusije tukatangatanga mbali” Hapo, Paulo alikuwa makini katika kuwaonya wasomaji wake kutilia maanani kile walichokisikia toka kwa wale waliomshuhudia Kristo. Hapa, Paulo anawakumbusha wasomaji wake kuhusu wale walimu na viongozi waaminifu na kuwataka waige imani yao (Ebr. 13:7).

Wakati viongozi huja na kuondoka, Yesu ni wa kudumu. Makosa ya kiroho, hata hivyo, hayajakoma. Hiyo ndiyo sababu wasomaji wako katika hatari ya kuchukuliwa na mjumbe wa mafundisho yadanganyayo. 
Mafundisho hayo yanaonekana kupingana na yale waliyoyasikia toka kwa walimu na viongozi wao na yanaelezewa kwa vivumishi viwili: “ya namna nyingine nyingine na ya kigeni” (Ebr. 13: 9). 

Paulo anawaambia wasomaji wake kwamba kutiwa nguvu moyo kunatokea kwa neema, si kwa chakula. Tabaini kati chakula *(kielelezo cha kile kilicho cha kitambo tu)* na neema *(kielelezo cha kile cha milele)* mara nyingi kinatumiwa na waandishi wa Biblia kuonesha tofauti kati uwepo huu wa muda tu na kilicho bora zaidi. Paulo, kwa mfano, anasema: “Maana ufalme wa Mungu si kula wala kunywa, bali ni haki na amani na furaha katika Roho Mtakatifu” (Rum. 14:17). Vilevile, Paulo anawausia Wakristo walioko Korintho: “ ‘Lakini chakula hakituhudhurishi mbele za Mungu;’ maana, tusipokula hatupunguziwi kitu, wala tukila, hatuongezewi kitu” (1 Kor. 8:8). Kwa kweli, chakula mara nyingi kilileta faraka katika kanisa la awali (Rum. 14:1-3), na leo pia. 

Ni tatizo gani mahsusi ambalo Paulo analishughulikia katika Warumi 14:1-3? Wanazuoni kadhaa wanashindana kwamba washiriki wa jumuiya ya imani katika kanisa la Rumi walitetea kula nyama iliyotolewa sadaka kwa sanamu, jambo linalofanana na tatizo lililoikabili kanisa la Korintho (1 Wakorintho 8 na 10). 

Kulinganisha Waebrania na Wakorintho wa kwanza kunaonesha dhahiri kwamba Paulo anatumia lugha kali zaidi kwa habari ya chakula kilichotolewa sadaka kwa sanamu (1 Kor. 8:12) kuliko anavyofanya katika Waebrania (“maana ni vizuri moyo ufanywe imara kwa neema, wala si kwa vyakula, ambavyo wao waliokwenda navyo hawakupata faida” (Ebr. 13:9). Kwa hiyo, inavyoonekana, suala linalozungumziwa katika Waebrania si chakula kilichotolewa sadaka kwa sanamu. 

Chaguo lingine linalowezekana zaidi, linalochochea onyo la Waebrania 13:9 linaweza kuwa chakula cha kidini. Nini kinaunga mkono wazo hili? Hebu tuchunguze uwezekano wa aina tatu wa kimaandiko. Kwanza, muktadha wa karibu unaonekana kudokeza ulaji wa chakula vinavyohusiana na vyakula vya kafara za Kiyahudi. Paulo anasema, “Tuna madhabahu ambayo wale waihudumiao ile hema ....

..... hawana ruhusa kula vitu vyake” (Ebr. 13:10). Hapa, Paulo, anadokeza kuhusu makuhani wa Agano la Kale waliokula vyakula vya ibada za kidini wakiwa hekaluni. 

Pili, neno lile lile hasa, “‘chakula” linatumika katika Waebrania 9:9, 10, ambapo tunasoma: “ sadaka na dhabihu .... kwa kuwa ni sheria za jinsi ya mwili tu, vyakula na vinywaji na kutawadha kwingine kwingine, zilizoamriwa hata wakati wa matengenezo mapya.” Hapa, Paulo anatoa hoja ile ile, anayayoirudia tena katika Waebrania 13:9: kafara za kaida za kidini haziwezi kukamilisha dhamiri; badala yake, zinashughulika na vyakula na vinywaji na kaida mbalimbali za usafi. Hiyo ndiyo sababu wasomaji hawapaswi kufuata mafundisho ya kigeni, kwa sababu vyakula hivi vya kafara za kaida za kidini havina maana hata kwao wanaoshughulika navyo. Wakristo wanashiriki katika kafara kwa ubora wa mbali zaidi ya chakula cho chote cha kafara (linganisha Ebr. 13:10-12). 

Tatu, Neno la Kiyunani “chakula” (katika tafsiri ya Biblia ya Agano la Kale kwa lugha ya Kiyunani) linatumika katika Malaki 1:7, 12 kwa kurejelea vyakula vya kafara juu ya madhabahu. Makuhani walitoa chakula kilichotiwa unajisi, kinachobainishwa kama wanyama vipofu, wagonjwa, na vilema, kama kafara (Mal. 1:7, 8). Kwa muhtasari, sababu zote tatu—muktadha wa karibu, muktadha wa mbali, na muktadha wa Agano la Kale—inaonekana kuelekeza katika ukweli kwamba mafundisho ya kigeni kuhusu chakula yanahusiana na vyakula vya kaida za kidini vya Wayahudi. 

*Watiini na Kuwanyenyekea Wanaowaongoza*

Katika mifumo ya kisiasa ya kidemokrasia au katika mfumo wa kanisa wenye upungufu wa demokrasia, kama mtu fulani anavyouita, mausia ya kuwatii na kuwanyenyekea viongozi husikika kama ya kimabavu. Je, dai kama hilo linapaswa kutolewa leo? Ikiwa ndivyo, sisi washiriki wa kanisa la kiulimwengu tutauitikiaje? 

Kama makanisa mengine ya Kikristo, kanisa ambalo limeandikiwa waraka wa Waebrania lina muundo wa uongozi. Viongozi wanatajwa mara tatu (Ebr. 13:7, 17, 24). Katika fungu la 7, viongozi wanarejelewa kama “waliowaambia neno la Mungu” (Ebr 13:7). Hawa watu uwezekano mkubwa walikuwa wainjilisti wamisionari wa Waebrania 2:3. Kwa sababu ya kuhubiri na kufundisha kwao, hadhira inakabiliwa na “neno la Mungu” kama neno lililo “hai, tena lina nguvu, tena lina ukali kuliko upanga uwao wote ukatao kuwili” (Ebr. 4:12). 

Vitenzi vitatu vinavuta usikivu kwa hawa viongozi: *“kumbuka,” “chunguza,” “iga”* (Ebr. 13:7 msisitizo wa mtunzi). Kama waraka unavyoonesha, Paulo amewapatia wasomaji wake mifano hasi (Ebr. 4:11), nachanya ya kuepukana kuiga, vilevile (Ebr 11:4-38). Wakati huu, .....

.... wasomaji wanapaswa kuzingatia matokeo ya mtindo wao wa maisha. Tafakari hii inamaanisha kwamba malengo ya viongozi yanakamilika na huduma yao kutimizwa. Hivyo, wasomaji sasa wanaweza kutazama tena mwenendo wa viongozi wao tangu mwanzo hata mwisho na kuiga mwenendo wao wenye imani. 

Baadaye katika sura hii, viongozi wanaonekana kuwa wale watu hai na wachangamfu wakati wa kuwasilishwa kwa hubiri: “Wakumbukeni wale waliokuwa wakiwaongoza, waliowaambia neno la Mungu; tena, kwa kuuchunguza sana mwisho wa mwenendo wao, iigeni imani yao” (Ebr. 13: 7). Mamlaka ya viongozi hayapo katika vyeo vyao bali katika kazi yao, “maana wao wanakesha kwa ajili ya roho zenu” (Ebr. 13:17). 

Wakati viongozi wanapofanya wajibu wao kwa uzito, wanawazuia washiriki wao kuchukuliwa na mafundisho ya namna nyingine nyingine, na ya kigeni na ulaji wa vyakula, ambavyo wao waliokwenda navyo hawakupata faida. Wakati huo huo, viongozi wazuri wanatambua kwamba uongozi unataka uwajibikaji, sawa sawa na wakili katika mfano wa Yesu (Lk. 16:2). 

Mwisho, Paulo anawasihi wasikilizaji wake kuwatii na kuwanyenyekea viongozi wao ili kwamba jukumu lao liweze kutekelezwa kwa furaha wala si kwa kuugua. Furaha hukumbusha mtazamo ambao wasomaji walikubali kunyang’anywa mali zao (Ebr. 10:34). Furaha ya namna hiyo ndiyo sababu hasa iliyomfanya Yesu austahimili msalaba na kuidharau aibu (Ebr. 12:2) na matokeo ya marudi ya baba (Ebr. 12:11). 

Kazi ya viongozi inakuwa yenye furaha wakati washiriki wao wanapowanyenyekea na kuwatii. Ikiwa si hivyo, kazi yao inakuwa ngumu. Kwa mujibu wa Paulo, kwa hali kama hiyo viongozi wanaugua, na hadhira hawapati faida yo yote. Hivyo, ushirikiano kati ya viongozi na washiriki unahitaji uaminifu na ukarimu. 

## Sehemu ya III: Matamizi Maishani

Ikiwa uongozi wa kanisa umetumiwa vibaya kwa wakati uliopita kutokana na hali tofauti tofauti ya mambo, au katika maeneo ya ulimwengu ambapo mifumo ya kisiasa iko zaidi upande wa udikteta, tunawezaje kupata mapatano kati ya viongozi na washiriki ambao kitabu cha Waebrania kinawazungumzia? 

*Maswali ya Matumizi Maishani:*

1. Kwa nini kuna chuki kubwa sana kwa mamlaka katika utamaduni wa leo? 

2. Je, uongozi unapaswa kufuatwa ikiwa tu mtu anapatana na kiongozi? Jadili. 

3. Paulo anatupatia vigezo gani katika Waebrania 13 kwa ajili ya kuwafuata  viongozi?