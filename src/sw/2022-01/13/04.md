---
title:  Wakumbukeni Viongozi Wenu
date:  22/03/2022
---

`Soma Waebrania 13:7-17. Mahusiano yetu yanapaswa kuwaje na viongozi wetu?`

Waebrania 13:7-17 ina mausia ya kuwaheshimu na kuwatii viongozi wa kanisa. Inaanza kwa mwaliko wa “kuwakumbuka” wale viongozi wa wakati uliopita waliowaambia neno la Mungu, na inamalizia kwa wito wa “kuwatii” wanaowaongoza sasa (Ebr. 13:17). Viongozi wa zamani huenda ni wale waliohubiri neno kwanza na kuanzisha kanisa. Wito wa “kuwakumbuka” hairejelei tu zoezi la akili la kumbukumbu wala tendo la nje la kuwaheshimu. Paulo anaelezea kwamba wanapaswa “kuwakumbuka” kwa kuzingatia mwisho wa mwenendo wao na kwa kuiga imani. 

Kwa Paulo tendo kubwa zaidi la kukumbuka na sifa ni kuiga. Kwa njia hii, Paulo amewajumuisha viongozi waanzilishi wa kanisa katika orodha ya mashujaa wa imani ambao waumini wanapaswa kuwajali kwa makini. Orodha hii inajumuisha mashujaa wa imani wa Waebrania 11, na Yesu, mfano bora wa imani, katika Waebrania 12. Mwandishi anaandika zaidi kwamba Yesu ni “yule yule, jana na leo na hata milele” (Ebr. 13:8). Anatofauti kubwa sana na walimu wa uongo wanaobadilika kutokana na muda na ambao mafundisho yao yamekuwa “ya namna nyingine” na “ya kigeni” (Ebr. 13:9). 

Wito wa kuwakumbuka viongozi katika Ebr 13:7 unatolewa tena kwa maneno yenye nguvu zaidi mwishoni mwa sehemu hii. Waumini wanausiwa kuwatii wanaowaongoza, kwa sababu wanakesha kwa ajili ya roho zao. Viongozi wanaelezewa hapa kama wachungaji ambao wanasimamia ustawi wa kiroho wa kanisa, kundi lao, na watakaotoa hesabu kwa Mungu kwa hali yao ya kiroho (tazama pia 1 Pet. 5:1-4, 1 Kor. 3:10-15). Kwa hakika, pia, wazo hili linapaswa kutumika kwa viongozi wetu wote wa kanisa, vile vile kwa ngazi zote za kanisa leo. 

Muktadha pia unadokeza kwamba viongozi hawa ni wachungaji wadogo wanaohudumu chini ya Yesu, “Mchungaji Mkuu wa kondoo” (Ebr. 13:20). Muunganiko wa utunzaji na uaminifu toka kwa viongozi na utii au tumaini toka kwa washiriki utaleta furaha. Hii inaweza kumaanisha kwamba viongozi wataweza kulihudumia kundi kwa “furaha,” au kwamba watatoa hesabu ya kanisa kwa Mungu kwa furaha na si kwa huzuni.

`Unaweza kufanya nini kuimarisha au kuboresha mahusiano kati ya kiongozi na mshiriki katika kanisa lako, vile vile na viongozi duniani kote?`