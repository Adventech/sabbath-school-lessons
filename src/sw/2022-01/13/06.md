---
title:  Nenda kwa Yesu Nje ya Kambi 
date:  24/03/2022
---

`Linganisha Waebrania 13:10-14, Marko 8:34, Mathayo 10:38, Luka 14:27, na Wagalatia 2:20. Inamaanisha nini kwenda kwa Yesu nje ya kambi?`

Eneo nje ya lango lilikuwa eneo najisi zaidi katika kambi lote. Mizoga ya wanyama wa kafara iliteketezwa hapo (Law. 4:12). Wakoma pia walitengwa katika kambi (Law. 13:46) na waliokufuru na wahalifu wengine walipewa adhabu ya kifo hapo (Law. 24:10-16, 23; 1 Fal. 21:13; Mdo. 7:58). Masharti haya yalikuwepo kwa sababu kwamba uwepo wa Mungu ulikuwepo ndani ya kambi. Kitu cho chote kilichokuwa najisi kilitupwa nje kwa sababu Mungu hakuwa tayari kuona kitu cho chote “kilicho najisi” au “kisicho kisafi” ndani yake (Hes. 5:3, Kum. 23:14). 

Yesu aliteseka msalabani nje ya Yerusalemu (Yn. 19:17-20). Hii inasisitiza juu ya aibu ambayo iliwekwa juu Yake (Ebr. 12:2). Alihukumiwa rasmi kama “aliyelikufuru Jina” na, kwa hiyo, alikataliwa na Israeli na kuhukumiwa nje ya ukuta (Mk. 14:63, 64; tazama Law 24:11, 16). Yesu alitolewa nje ya kambi kama kitu “cha aibu” “najisi” au “kisicho kisafi’’ (Ebr. 12:2). Paulo, hata hivyo, anawausia waumini kumfuata Yesu nje ya lango, wakiistahimili aibu aliyoistahimili (Ebr. 12:2; tazama Ebr. 13:13). Hii ilikuwa njia ambayo pia Musa aliifuata, aliyechagua kubeba “kushutumiwa kwake Kristo” badala ya hazina za Misri (Ebr. 11:26). 

Kwa fumbo, hata hivyo, kitabu cha Waebrania kinadokeza kwamba uwepo wa Mungu sasa upo nje ya kambi. Tendo la kumfuata Yesu nje ya kambi kunamaanisha si tu “kubeba mashutumu yake” au aibu, lakini pia “kumwendea” (Ebr. 13:13) kama vile wale Waisraeli “waliomtafuta Bwana” walienda “nje ya kambi” jangwani wakati Musa alipoliondoa hema la Mungu toka kambini baada ya pambano la ndama wa dhahabu (Kut. 33:7). Simulizi hili linadokeza kwamba kumkataa Yesu kwa wasioamini pia kulimaanisha kumkataa Mungu, kama Israeli walivyofanya katika uasi wa ndama wa dhahabu (Kut. 32:33). Hivyo, njia ya mateso na aibu pia ni njia ya kwenda kwa Mungu. 

Paulo anawaalika wasomaji Kumfuata Yesu kama “mwenye kuanzisha na mwenye kutimiza” imani yao (Ebr. 12:2), kwa uthabiti akiwaalika pia kuchukulia mateso yao ya sasa kama adhabu ya kitambo ambayo itazaa “matunda ya haki yenye amani” (Ebr. 12:11). Wanauacha mji uliopotoka wakiutafuta “mji ujao” ambao mwenye kuubuni na kuujenga ni Mungu (Ebr. 13:14; Ebr. 11:10, 16).

`Inamaanisha nini kwako kumfuata Yesu “nje ya kambi”? Ni nyanja zipi za maisha ya imani kwa Yesu ambazo zinaweza kuleta “mashutumu” au “aibu” kutoka kwa wale wanaokuzunguka?`