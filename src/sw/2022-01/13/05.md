---
title:  Msichukuliwe na Mafundisho ya Namna Zingine na ya Kigeni
date:  23/03/2022
---

`Linganisha Waebrania 13:9; Waebrania 2:9; Waebrania 4:16; na Waebrania 6:19, 20. Neema inapatikana wapi? Mioyo yetu inaimarishwaje?`

Mahusiano kati ya mafundisho ya uongo na vyakula, yaliyogusiwa katika Waebrania 13:9, yumkini hayamaanishi utofauti kati ya vyakula safi na najisi. 

Kwa nini? 

Kwanza, Paulo haonekani kushughulika katika waraka huu na tofauti kati ya vyakula safi na najisi. Tunajua kutoka katika Matendo ya Mitume 15 kwamba kanisa la awali la Kikristo lilithibitisha vyote kwamba waumini wanaokolewa kwa neema (Mdo. 15:7-11) na kwamba wanapaswa kuendelea kushika baadhi ya masharti ya chakula (Mdo. 15:19, 20). 

Tofauti kati ya vyakula safi na najisi na masharti mengine ya kibiblia hayapingani na neema. Kwa kweli, Paulo anatoa hoja kwamba agano jipya limeweka sheria katika moyo (Ebr. 8:10-12). Kile mwandishi anachoweka wazi sana, hata hivyo, ni kwamba kafara za wanyama na upatanisho wa ukuhani wa Lawi katika patakatifu umepitwa kwa kafara kuu na upanisho wa kikuhani wa Yesu (Ebr. 8:4, 5; Ebr. 10:1-18). 

Pili, muktadha unadokeza kwamba Paulo anawakosoa wasomaji si kwa kuacha vyakula fulani lakini kwa kuvila wakiwa na tumaini kwa namna fulani la kupata neema au ustahili/sifa njema (Ebr. 13:9). Yumkini anaonya dhidi ya kushiriki katika kaida za Kiyahudi au vyakula vya kidini zilizoadhimishwa kama nyongeza ya kafara za wanyama hekaluni na ambazo zilipaswa kutoa manufaa ya kiroho, au neema. Lakini neema haipatikani kupitia vyakula hivi; neema huja tu kupitia kafara na upatanisho wa kikuhani wa Yesu Kristo. Waumini “wana madhabahu” (Ebr. 13:10), msalaba wa Kristo, ambayo wanaweza kula (Yn. 6:47-58). 

Katika kitabu cha Waebrania, “neema” inatoka katika kiti cha enzi cha Mungu (Ebr. 4:16). Neema hii, inayopatikana kupitia kwa Kristo, ni “nanga,” “yenye salama na yenye nguvu,” iliyokazwa katika kiti cha enzi cha Mungu chenyewe (Ebr. 6:19, 20; linganisha na Ebr. 4:16). Ni neema hii tunayoipokea kupitia kwa kafara ya Kristo, inayotoa uthabiti na uhakikisho katika mioyo yetu. Wakati moyo “umefanywa imara” kwa namna hii, “hautabebwa” kwa mafundisho mapya (Ebr. 13:9), wala “hautamkosa” Mungu (Ebr. 2:1).

`Tafakari kuhusu dhabihu kamilifu ya Kristo. Kwa nini, basi, wazo la jambo lo lote tunalolifanya “kuongezea” dhabihu hii ni kinyume cha injili na neema inayopatikana katika Yesu?`