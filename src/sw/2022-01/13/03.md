---
title:  Tamaa na Zinaa 
date:  21/03/2022
---

`Soma Waebrania 13:4, 5; Luka 16:10-18; 1 Wakorintho 5:1; Waefeso 5:3-5; na Wakolosai 3:5. Ni maovu gani mawili yanaelezewa katika vifungu hivyo?`

Paulo anawaonya wasomaji dhidi ya zinaa na tamaa kwa sababu zilikuwa matishio makubwa kwa upendano wa ndugu. Kwa kweli, waandishi wa Agano Jipya na walimu wa maadili wa kale waliona uhusiano kati yao. 

Wito wa Paulo kuiheshimu ndoa ulimaanisha kuepuka kitu cho chote kinachoweza kuidhalilisha. Huku kuepuka kulijumuisha kuacha kukiuka kiapo cha ndoa pamoja na talaka zisizo na sababu (linganisha na Mat. 19:9). Onyo la kudumisha usafi wa malazi ya ndoa linamaanisha kuepuka kuinajisi ndoa kwa mahusiano ya kingono nje ya ndoa. Kirai “wazinzi” katika Agano Jipya inarejelea kila namna ya zinaa (1 Kor. 5:9-11; 1 Kor. 6:9, 10; Efe. 5:5; 1 Tim. 1:9, 10; Ufu. 21:8; Ufu. 22:15). 

Kwa kuongezea, jamii ya kale ya Wayunani na Warumi haikuwa angalifu kwa maadili ya ngono. Kutokuwa na msimamo lilikuwa suala la kawaida; hii iliwapa kibali wanaume katika mahusiano yao ya kingono kwa kadri walivyokuwa na tahadhari kubwa. Paulo anaonya, hata hivyo, kwamba Mungu atawahukumu wazinzi. Waumini hawapaswi kuruhusu mambo ya desturi za kijamii kujenga viwango vyao wenyewe vya kimaadili. 

“Kupenda fedha” kulikuwa moja ya aina za uovu katika ulimwengu wa kale wa Wayunani na Warumi. Kwa kweli, katika waraka mwingine Paulo alirejelea “kupenda fedha” kama shina la mabaya yote (1 Tim. 6:10). 

Ulinzi dhidi ya uovu huu ni mwelekeo ambao Paulo anauhimiza katika nyaraka kadhaa. Kwanza, wanapaswa “kuwa radhi” na vitu walivyokuwa navyo (pia 2 Kor. 9:8; Fil. 4:11, 12). Zaidi ya hayo, Wakristo wanapaswa kuiamini na kuikubali ahadi ya Mungu kwamba Mungu “hatawapungukia ... wala kuwaacha” (Ebr. 13:5). Ahadi hii ilitolewa katika maeneo kadha wa kadha na nyakati tofauti kwa watu wake na ipo kwetu leo (Mwa. 28:15; Kum. 31:6, 8; Yosh. 1:5; 1 Nya. 28:20). Waumini, basi, wanaalikwa kuitikia ahadi ya Mungu kwa maneno ya Zaburi 118:6: “Bwana yuko upande wangu, sitaogopa; Mwanadamu atanitenda nini?” Rejea hii ya Zaburi 118 inafaa kwa sababu mtunga Zaburi alieleza humo ujasiri wake kwa Mungu, licha ya mateso aliyopewa na wasioamini.

`Ni njia zipi ambazo jamii ya sasa inadhoofisha usafi wa kingono na, wakati huo huo, kuchochea roho ya kupenda fedha kwa mwanadamu? Katika njia zipi za kivitendo tunaweza kuimarisha ulinzi wetu dhidi ya maovu haya mawili hatari?`