---
title:  Kuhani Afaaye
date:  01/02/2022
---

“Basi, kama ukamilifu ulikuwapo kwa ukuhani wa Lawi; (maana watu wale waliipata sheria kwa huo); kulikuwa na haja gani tena ya kuhani mwingine ainuke, kwa mfano wa Melkizedeki, wala asihesabiwe kwa mfano wa Haruni?” (Ebr. 7:11). 

Makuhani ni wapatanishi kati ya Mungu na wanadamu. Waebrania inasema, hata hivyo, makuhani wa Lawi wasingewezesha kumfikia Mungu kikamilifu, kwa ujasiri kwa sababu wasingeweza kutoa ukamilifu (Ebr. 7:11, 18, 19). Hata hivyo, wao wenyewe hawakuwa wakamilifu; hivyo, wangewezaje kwa kiasi fulani kuwapatia wengine ukamilifu? 

Wala kafara za wanyama zisingetakasa dhamiri ya mwenye dhambi. Kusudi lake lilikuwa ni kuelekeza mbele katika huduma ya Yesu na kafara yake, ambayo pekee ingetoa utakaso wa kweli toka dhambini (Ebr. 9:14; Ebr. 10:1-3, 10-14). Kazi ya makuhani wa Lawi na kafara zao ilikuwa ya muda na ya mfano. Kupitia huduma yao, Mungu alitaka kuwaongoza watu kuweka imani yao katika huduma ijayo ya Yesu, “ ‘Mwana-kondoo wa Mungu, aichukuaye dhambi ya ulimwengu!’ ” (Yn. 1:29). 

`Soma Waebrania 7:11-16. Kwa nini kulikuwa na hitaji la kuibadili sheria?`

Waebrania 7:12 inaeeleza kwamba kubadilika kwa ukuhani kulifanya badiliko la sheria kuwa lazima. Kwa nini? Kwa sababu kulikuwa na sheria kali iliyomzuia mtu ambaye hakutoka katika kabila la Lawi kupitia kwa Haruni kuhudumu kama kuhani (Hes. 3:10; Hes. 16:39, 40). Waebrania 7:13, 14 inaeleza kwamba Yesu alitoka katika kabila la Yuda, na kwa hiyo sheria hii ilimzuia kuwa kuhani wa Lawi. Hivyo, Paulo anatoa hoja kwamba kuchaguliwa kwa Yesu kama kuhani kulimaanisha Mungu amebadilisha sheria ya ukuhani. 

Kuja kwa Yesu pia kulimaanisha badiliko katika sheria ya kafara. Wenye dhambi walihitajika kuleta aina mbalimbali za kafara ili kupata upatanisho (Walawi 1-7), lakini sana kwa kuwa Yesu amekuja na kutoa kafara kamilifu, sheria ya kafara za wanyama pia imewekwa kando (Ebr. 10:17, 18) kama matokeo ya agano jipya na ufunuo kamili wa mpango wa wokovu.

`Fikiria kuhusu idadi isiyokoma ya kafara za wanyama zilizotolewa katika zama za kale, zote zikielekeza kwa Yesu, walakini hata moja kati yao—au zote—zisingeweza kulipia dhambi zetu. Kwa nini kifo cha Yesu tu kingeweza kuzilipia?`