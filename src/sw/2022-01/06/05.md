---
title:  Kuhani wa Milele 
date:  02/02/2022
---

`Soma Waebrania 7:16. Kwa msingi gani Yesu alikuwa kuhani?`

Yesu alipokea ukuhani katika msingi wa maisha yasiyoweza kuharibika na kwa sababu anashikilia huduma ya milele. Maana ya kweli hizi zinashangaza. Inamaanisha kwamba huduma ya Yesu kamwe haitashindwa au kuzidiwa ubora. Yesu anaokoa kabisa, milele, “kabisa” (Ebr. 7:25). Wokovu anaoutoa Yesu ni kamili na wa mwisho. Unafika ndani kabisa ya asili ya mwanadamu (Ebr. 4:12, Ebr. 9:14, Ebr. 10:14). Uombezi wa Yesu mbele za Mungu unahusisha manufaa yote yanayotolewa chini ya agano jipya. 

Unajumuisha zaidi ya msamaha wa dhambi, pia. Unamaanisha kuweka sheria katika mioyo yetu, kunakotufanya watu wapya katika yeye, na kusababisha kusambazwa kwa injili ulimwenguni (Ebr. 8:10-12). Akiwa mmoja na Mungu na wanadamu, anatuwakilisha mbele za Baba. Kama mmoja aliyeyatoa maisha yake kama dhabihu, Yesu ana kibali/upendeleo thabiti mbele za Mungu. 

`Soma Waebrania 7:22. Yesu ni nani kuhusiana na agano jipya?`

Yesu ndiye mdhamini wa agano jipya kwa sababu Mungu aliapa kwamba Yesu angekuwa kuhani “milele” (Ebr. 7:21). Ni rahisi sana kushindwa kuelewa umuhimu wa kiapo hiki. Paulo tayari alirejelea viapo vya Mungu kwa kizazi cha jangwani na kwa Ibrahimu (Ebr. 3:7-11, Ebr. 6:13-15). 

Tofauti kati ya viapo hivyo na kiapo ambacho Mungu ameapa kwa Mwana ni kwamba viapo hivyo vilitolewa kwa wanadamu wanaopatikana na mauti. Viapo vinatumika ikiwa wanufaika wako hai. Kiapo cha Mungu kwa kizazi cha jangwani na kwa Ibrahimu kilidumu kwa kadri ya uwepo wa kizazi cha jangwani na uzao wa Ibrahimu (tazama Gal. 3:29). 

Kwa habari ya Mwana, hata hivyo, ambaye maisha yake “si ya kuharibika,” kiapo ambacho Mungu alifanya naye kitadumu milele. Mtu aliyesimama kama mdhamini au dhamana ya mtu mwingine alikuwa anawajibika kwa adhabu ile ile kama mtu ambaye alimdhamini, ikiwa ni pamoja na kifo. Lakini, Baba alimweka Yesu kama dhamana kwetu kwamba hatashindwa kuzitimiza ahadi zake. Hivyo ndivyo tunavyoweza kuwa na hakika kuhusiana na wokovu ambao tumepewa katika Yesu.