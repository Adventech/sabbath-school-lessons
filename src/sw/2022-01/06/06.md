---
title:  Kuhani Asiyekuwa na Dhambi
date:  03/02/2022
---

`Soma Waebrania 7:26. Zipi ni sifa tano za Yesu katika kifungu hiki?`

Yesu alikuwa “mtakatifu.” Hii inamaanisha kwamba Yesu hakuwa na kosa katika mahusiano na Mungu (Ebr. 2:18; Ebr. 4:15; Ebr. 5:7, 8). Tafsiri ya kale Kiyunani ya Agano la Kale ilitumia neno lile lile kuonesha wale wanaodumisha mahusiano yao ya agano na Mungu na wengine. 

Yesu “hakuwa na waa lo lote.” Alidumu kuwa safi na bila kuguswa na uovu, licha ya kujaribiwa “katika mambo yote” (Ebr. 4:15, Ebr. 2:18). Ukamilifu wa kutokuwa na dhambi kwa Yesu ni muhimu kwa ukuhani wake. Agano la kale lilisisitiza kwamba wanyama wa sadaka ya kuteketeza walipaswa kuwa “wakamilifu” ili wakubaliwe mbele ya Bwana (Law. 1:3, 10, na kadhalika). Utii wa Yesu mkamilifu katika maisha yake ya duniani ulimwezesha kujitoa mwenyewe kama dhabihu ya kukubaliwa na Mungu (Ebr. 9:14). 

Yesu “alitengwa na wakosaji” alipopaa kwenda mbinguni. Njeo ya kitenzi cha Kiyunani inadokeza kwamba hii ndiyo hali ya sasa kwa Yesu, iliyoanza kwa wakati maalumu katika muda. Yesu alivumilia uadui wa wenye dhambi wakati wa maisha yake ya duniani, lakini alishinda naye alishinda na kuketi mkono wa kuume kwa Mungu (Ebr. 12:2, 3). Yesu pia “alitengwa na wakosaji” kwa sababu hakuwa na dhambi kikamilifu kabisa (Ebr. 4:15). 

Yesu “alikuwa juu ... kuliko mbingu” inamaanisha kwamba Yesu alikuwa juu ya kila kitu kilichopo na, kwa hiyo, yeye ni mmoja na Mungu. Katika Zaburi, Mungu ndiye “aliyetukuzwa juu ya mbingu” (Zab. 57:5, 11; Zab. 108:5). 

Yesu alikuwa mwanadamu kamili, lakini hakuwa mwanadamu mwenye dhambi kama tulivyo (Ebr. 2:14-16, Ebr. 4:15). Yesu ni mkamilifu, si tu kwa sababu hakuwahi kufanya dhambi lakini kwa sababu hakuharibiwa na dhambi kama tulivyo. 

Tena, kwa sababu alikuwa mwanadamu kamili, yeye pia ni mfano wetu. Anatuonesha jinsi ya kupiga mbio za maisha (Ebr. 12:1-4). Yeye ndiye mfano ambao ni lazima tuufuate (1 Pet. 2:21-23). Kwa sababu yeye “ni mtakatifuu, asiye na uovu, asiyekuwa na waa lolote, aliyetengwa na wakosaji” (Ebr. 7:26). Yeye ni Mwokozi wetu, na sisi pia tunaweza kuiakisi tabia yake.

`Ingawa Yesu alikuwa mwanadamu, kama sisi, kamwe hakufanya dhambi. Tunaelewaje wazo hili la kushangaza? Hebu fikiria kuhusu jinsi alivyo mtakatifu! Kwa nini, basi, ahadi ya utakatifu wake kupatiwa sisi kwa imani inapaswa kusaidia kutuhakikishia wokovu?`