---
title:  Ufafanuzi
date:  04/02/2022
---

*Mafungu Muhimu:* Ebr. 5:1—10; Mwa. 14:18-20; 1 Pet. 2:9; Ebr. 7:13; Ebr. 7: 11-16, 22, 26.

### I: Muhtasari 

*Mada za Somo:* Dhambi ilitutenga na Mungu. Kristo, hata hivyo, alikuja kuuondoa huo utengano. Ili kulifanya hilo, alikuwa Kuhani weta Mkuu. Kazi yake ina ufanani na makuhani wa kibinadamu, lakini pia utofauti. Anaitwa kuhani “kwa mfano wa Melkizedeki” (Ebr. 5:6). Hicho kinachomaanisha hasa ni kwamba Kristo “anafanana na Melkizedeki” (Ebr. 7:15). 

Huyu mfalme na kuhani Melkizedeki aliishi wakati wa Ibrahimu. Wakati muungano wa wafalme walipovamia Sodoma na Gomora, hawakuishinda tu, bali pia walimchukua Lutu, mpwa wa Abramu, mateka. Kwa kujibu, Abramu alianza kujibu mashambulizi na kumwokoa Lutu na raia wengine waliotekwa wa miji hiyo, na mali zilizotekwa nyara. Baada ya kurudi toka vitani, Melkizedeki, mfalme na kuhani wa Salemu, alimbariki Abramu, na yeye pia alimpa Melkizedeki moja ya kumi ya mali zote zilizotekwa nyara vitani (Mwanzo 14). 

Huyu Melkizedeki hakuwa Kristo aliyefanyika mwili, wala kiumbe wa mbinguni. Alikuwa tu mfalme na kuhani wa kibinadamu, kielelezo kinachofaa kwa Paulo kutumia. Melkizedeki, kama kielelezo cha Kristo, kinafaa katika hoja ya Paulo. Ingawa hakuwa wa kabila la Lawi—kabila la kikuhani katika Israeli ya kale—Kristo alikuwa kuhani mwenye kufaa na bora kwa sababu ukuhani wake ulikuwa kwa mfano wa Melkizedeki, mfalme na kuhani wa Salemu. Zingatia kwamba Melkizedeki alipokea zaka toka kwa Ibrahimu, inayofanya ukuhani wake kuwa wa awali na kuushinda ule wa Lawi. Kwa hiyo, ukuhani wa Melkizedeki kwa kufaa kabisa unatoa kielelezo cha ukuhani wa kifalime wa Kristo. 

### Sehemu ya II: Ufanunuzi

*Sifa za Ukuhani Mkuu*

#Waebrania. 5:1-4 inaanza kwa orodha ya sifa ya ukuhani mkuu. “Maana kila kuhani mkuu aliyetwaliwa katika wanadamu amewekwa kwa ajili ya wanadamu katika mambo yamhusuyo Mungu, ili atoe matoleo na dhabihu. kwa ajili ya dhambi; awezaye kuwachukulia kwa upole wao wasiojua na wenye kupotea, kwa kuwa yeye mwenyewe yu katika hali ya udhaifu; na kwa sababu hiyo imempasa, kama kwa ajili ya watu, vivyo hivyo kwa ajili ya nafsi yake mwenyewe, kutoa dhabihu kwa ajili ya dhambi. Na hapana mtu ajitwaliaye mwenyewe heshima hii, ila yeye aitwaye na Mungu, kama vile Haruni.” (Ebr. 5:1-4).

Katika zote, sifa kumi na mbili za kuhani mkuu zinaorodheshwa katika Waebrania 5: 1-4. Kwanza, maelezo ya kazi: kila kuhani mkuu *(1)* “anatwaliwa katika wanadamu,” *(2)* anachaguliwa “kwa ajili yao,” *(3)* “ana dhamana katika mambo yamhusuyo Mungu,” *(4)* na anachaguliwa “ili atoe matoleo na dhabihu” *(5)* “kwa ajili ya dhambi.” Inafuata tabia binafsi: *(6)* “awezaye kuwachukulia kwa upole wao wasiojua na wenye kupotea” na *(7)* “yu katika hali ya udhaifu.” Zaidi ya hayo, *(8)* “aweze kutoa dhabihu kwa ajili ya nafsi yake mwenyewe,” *(9)* “na kwa ajili ya watu pia.” Mwisho, suala la wito: *(10)* “hapana mtu ajitwaliaye mwenyewe heshima hii,” *(11)* “ila yeye aitwaye na Mungu,” *(12)* “kama vile Haruni.” 

Sifa nne za kuhani mkuu zinatokeza. Hizi ni: Mshikamano na wanadamu *(sifa ya 1-3)*, uwezo wa kuzitawala hisia zake *(sifa ya 6)*, kuwa katika hali ya udhaifu *(sifa ya 7)*, na, hatimaye, wito wa kuhani *(sifa ya 12).* Tutashughulika na kila moja ya sifa hizi nne zinazotokeza kabla ya kugeukia sifa za Kristo kwa ajili ya kazi hii. 

*Kwanza,* kuhani mkuu anachaguliwa miongoni mwa watu wake mwenyewe. Alipaswa kuwa Mwisraeli (Kut. 29:9, 44; Hes. 18:1-7) kutoka katika kabila la Lawi. Haruni alichaguliwa kwanza kama kuhani mkuu na Mungu mwenyewe (Kut. 28:1). Wakati watu fulani, kama vile Kora na washirika wake, walipothubutu kujichagua wenyewe au watu wengine katika nafasi ya kuhani mkuu, ilibidi Mungu awaangamize (Hes. 16:15-40). Ukuhani na haki zake havikuwa mambo madogo, kama ilivyotokea kwa mfalme Uzia kupitia mlipuko wa ukoma katika mwili wake alipolazimisha kuingia hekaluni ili kufukiza uvumba juu ya madhabahu (2 Nya. 26:16-21). 

Kwa kushangaza kabisa, katika kipindi cha Hekalu la pili, au kipindi cha kati ya Agano la Kale na Jipya, mwishoni mwa ufalme wa Wahasmoni, Salome Alexandra alitwaa kiti cha enzi kama malkia (76-67 K.K), lakini si ukuhani. Kwa sababu ya jinsia yake, asingekuwa kuhani mkuu. Hivyo, alimchagua mwanawe mkubwa, Hyrcanus wa II, katika nafasi hiyo. Ndugu yake mdogo Aristobolus wa II hakukubali kuteuliwa kwa kaka yake na kushindana naye katika cheo hicho. 

Kwa hiyo, tunaona kwamba kuhani mkuu wa duniani siku zote alikuwa wa kiume, aliyechaguliwa miongoni mwa ndugu zake. Pia alihitajika kuonesha mshikamano na watu wake mwenyewe. Hivyo, kama tulivyosema, alikuwa Mwisraeli, wa uzao wa Haruni, kutoka katika kabila la Lawi. Kazi yake ilikuwa kuwawakilisha wanadamu ....

.... wengine mbele za Mungu na kutoa zawadi na dhabihu kwa niaba yake mwenyewe na wao. Mada ya mshikamano wa Kristo na sisi wanadamu inaibuka katika Waebrania 2:17, 18, na kuibuka tena katika Waebrania 4:14-16, na itafafanuliwa zaidi katika Waebrania 5. 

*Pili,* kuhani mkuu, kama vile kitabu cha Waebrania kinavyomwelezea, ni mtu anayeweza kutawala, kumaanisha kuzuia, hisia zake mwenyewe kuwachukulia kwa upole wao wasiojua na wenye kupotea. “Awezaye kuwachukulia kwa upole wao wasiojua na wenye kupotea” (Ebr. 5:2). Kuhani mkuu aliye bora alikuwa mtu asiye mkali sana lakini pia hakuwa asiyejali dhambi. Kuhani mkuu wa duniani alishiriki katika majukumu ya jumla wakati wa mwaka wa ibada (Kut. 29:38-46); lakini ni yeye pekee aliyetoa dhabihu katika Siku ya Upatanisho (Law. 16:1-25) na kubeba Urimu na Thumimu (Kut. 28:30). Alitakiwa kuyafanya mambo haya yote kwa kutawala hisia zake. 

*Tatu,* wakati angalau muda kuhani mkuu alikatishwa tamaa kwa dhambi zilizofanywa na watu wake (hebu fikiria kuhusu kuhani mkuu Eli alipomshutumu Hana kimakosa kuwa amelewa [*1 Sam. 1:13, 14*]), yeye mwenyewe yu katika hali ya udhaifu. *Waebrania 5:2* kihalisi inasema kuhani mkuu “alivikwa,” “alijivika,” au “alizungukwa na udhaifu ndani ya vazi lake la nje lililonakishiwa sana (Kutoka 28). Tofauti hii ni muhimu, kwa sababu udhaifu wake ulimwezesha kushughulika na wakosefu kwa upole. Kama kuhani mkuu, alionesha mshikamano na watu wake, alizuia hisia zake alipokatishwa tamaa, na pia alitambua kwamba yu katika hali ya dhambi. Hili lilimfanya awe mtu mkunjufu. 

*Nne,* cheo cha kuhani mkuu hakikuwa ambacho mtu angeweza kujiandikisha au kugombea. Mchaguliwa wa kwanza, Haruni, aliteuliwa na Mungu, na hakuna aliyeruhusiwa kujitunukia heshima hii juu yake. Mtu aliipokea pale tu alipoitwa na Mungu. 

*Kwa muhtasari,* kuhani mkuu alionesha mshikamano na watu wake, alizitawala hisia zake, alitambua udhaifu wake, na kukipokea cheo pale tu alipoitwa na Mungu. 

*Swali la Tafakari:* Kanisa linapomrudi mtu anayepotoka, kwa nini ni muhimu kuonesha mshikamano, kutawala hisia binafsi, na kila mmoja kutambua udhaifu wake binafsi? 

*Sifa za Kristo*

Kwa Waebrania 5:5, 6, Paulo anageuzia mjadala kwa Yesu. Paulo anamchukulia Yesu katika muktadha wa sifa mbili za kuhani mkuu, ....

.... zilizofafanuliwa katika sehemu iliyopita, yaani, uteuzi wake wa Kiungu na mshikamano wake na wanadamu. 

Kwanza, Kristo kama Kuhani Mkuu hakujitwalia heshima juu yake mwenyewe, badala yake Mungu alimteua katika cheo hiki. Paulo anaelezeaje hoja hiyo? Kwa kuunganisha zaburi mbili pamoja. Zote tayari zimetumika katika Waebrania, katika Waebrania 1:5 na Waebrania 1:14, mwanzoni na mwishoni mwa mfululizo wa nukuu katika Waebrania 1:5-14. Nukuu ya kwanza inatoka katika Zaburi 2:7. Zaburi 2 ni zaburi inayomhusu Masihi inayozungumzia kuteuliwa kwa Kristo kama Mwana wa Mungu aliyeasiliwa. 

Nukuu ya pili inatoka katika Zaburi 110:4 na kuonesha kwamba Kristo ameitwa na Mungu kuwa Kuhani. Mafanikio yake ya kikuhani yalikuwa tayari yamedokezewa katika Waebrania 1:3, “akiisha kufanya utakaso wa dhambi, aliketi.” Hapa Paulo anaunganisha wazo la Uana, na wazo la ukuhani mkuu wa Kristo. Kristo ni Mwana wa Mungu aliyeteuliwa na Kuhani Mkuu mkamilifu kwa wanadamu, “kwa mfano wa Melkizedeki” (Ebr. 5:6), au kama Waebrania 7:15 inavyosema, “mithili ya Melkizedeki.” 

Kama vile Melkizedeki, Kristo ni Mfalme na Kuhani. Akilinganishwa na makuhani wakuu wa Lawi binadamu, Kristo ni bora kuliko walivyo kwa kuwa anaweza kuwachukulia kwa upole wao wasiojua na wenye kupotea. Vile vile, anaweza “kuchukuana nasi katika mambo yetu ya udhaifu” (Ebr. 4:15) na “kuwasaidia wao wanaojaribiwa” (Ebr. 2:18). “aweza kuokoa kabisa” (Ebr. 7:25), na anaweza kuwakamilisha “hata milele hao wanaotakaswa” (Ebr. 10:14). 

Sifa ya pili ya Kristo, yaani, kuwa na mshikamano na wanadamu, imewekwa wazi kwa mateso yake, kujifunza kwake utii, na kwa kukamilishwa (Ebr. 5:7-10). 

*Swali la Tafakari:* Soma Waebrania 7:23-25. Kwa nini ilikuwa muhimu kuwa na kuhani mkuu bora kuliko wale waliotoka katika kabila la Lawi? 

### Sehemu ya III: Matumizi Maishani

Mpaka hapo, Paulo anamwelezea Yesu kama aliye bora kuliko malaika katika nafasi yake kama Mwana wa Mungu aliyetawazwa (Waebrania 1). Bali, kwa kitambo, Yesu anafanywa mdogo punde kuliko malaika, kama ambaye, kupitia mauti yake, aliiharibu nguvu ya Shetani ya mauti (Waebrania 2). Yesu pia anaelezewa kama asiyeweza kuwapatia raha/pumziko kizazi cha Kutoka kwa sababu ya kutokuamini kwao (Waebrania 3), lakini anaweza kutoa pumziko kwa watu wa Mungu wa baada ya kuja kwa Masihi (Waebrania 4). Yesu pia ni Kuhani ....

..... anayefanana, lakini pia ni tofauti, na makuhani wa ukuhani wa Lawi (Waebrania 5). Kulingana na habari hii, hatua inayofuata ni ipi ambayo Paulo anataka kuwapeleka wasomaji wake? 

Paulo anawataka wasomaji wake kupiga hatua katika ufahamu wa huduma ya Kristo ya Ukuhani Mkuu kwa kuona kufanana kwake kama Kuhani wao Mkuu na Melkizedeki. Hata hivyo, kuna vikwazo kadhaa, Vikwazo vinajumuisha wasomaji kuwa wavivu katika kulisikiliza Neno; wakihitaji maziwa kama Wakristo wachanga, badala ya chakula kigumu; na kutokulijua Neno la haki (Ebr. 5:11-14). Ingawa Paulo anazungumza kwa maneno yenye nguvu sana, anaweka usawa kati ya mashutumu yake ya maonyo kwa kauli chanya kuhusiana na hali zao za kiroho, kwa kusema: “Ijapokuwa twanena hayo, katika habari zenu tumesadiki mambo yaliyo mazuri zaidi, na yaliyo na wokovu” (Ebr. 6:9). 

*Maswali ya Matumizi Maishani:*

1. Je, kuna sehemu katika safari yetu binafsi ya kiroho tunapohitajika kuwajibika kwa mtu wa tatu, kando ya Mungu, kwa ajili ya kusonga mbele au kurudi nyuma? Jadili. 

2. Je, kuna mahali panapohusika na mamlaka ya kiroho panapotuwajibisha kwa pamoja, kama vile Paulo anavyowawajibisha wasomaji wake? Kwa nini, au kwa nini sivyo? 

3. Je, kuna kitu kama Wakristo tuli, au hali hiyo ni ukinzani katika maneno? Eleza.