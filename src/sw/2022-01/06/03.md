---
title:  Kwa Mfano wa Melkizedeki
date:  31/01/2022
---

`Soma Mwanzo 14:18-20 na Waebrania 7:1-3. Melkizedeki alikuwa ni nani? Na kwa namna gani alikuwa mfano wa Yesu?`

Melkizedeki alikuwa mfalme na kuhani. Alikuwa pia mkuu kuliko Ibrahimu, kwa kuwa Ibrahimu alimtolea zaka. Vile vile, Yesu ni mfalme na kuhani (Ebr. 1:3); tofauti na Melkizedeki, hata hivyo, Yesu hakuwa mwenye dhambi (Ebr. 7:26-28). 

Waebrania 7:15 inaelezea kwamba Yesu alikuwa kuhani “kwa mfano wa Melkizedeki.” Hiki ndicho maneno ya mwanzo katika Waebrania, “kwa mfano wa Melkizedeki” (Ebr. 5:6), yanachomaanisha. Yesu hakuwa mrithi wa Melkizedeki, lakini ukuhani wake ulifanana na wake. 

Kwa mfano, Paulo anasema kwamba Melkizedeki hakuwa na baba, mama, ukoo, kuzaliwa, na kufa. Wengine wamependekeza kwamba Melkizedeki alikuwa Yesu aliyefanyika mwili katika kipindi cha Ibrahimu. Lakini wazo hili halikubaliani na hoja ya Waebrania. Melkizedeki “anafanana” na Yesu, inayomaanisha kwamba alikuwa tofauti na Yesu (Ebr. 7:3). 

Pia imedokezwa kwamba Melkizedeki alikuwa kiumbe wa mbinguni, lakini hili linaweza kuharibu hoja ya Waebrania. Ikiwa Melkizedeki hakuwa na baba, mama, mwanzo, au mwisho, angekuwa Mungu mwenyewe. Hili linaleta tatizo. Ukuhani wa Melkizedeki wa kimbingu, wa kiungu kabisa ungeitangulia huduma ya Yesu. Ikiwa ilikuwa hivi, kama Waebrania inavyosema, “kulikuwa na haja gani tena ya kuhani mwingine ainuke” (Ebr. 7:11)? 

Badala yake, Waebrania inatumia ukimya wa Biblia kuhusiana na kuzaliwa, kifo, na ukoo wa Melkizedeki ili kujenga uainishi, ishara, kwa huduma ya kikuhani ya Yesu (Mwa. 14:18-20) na kufunua kwamba Yesu mwenyewe alikuwa wa milele. Kwa ufupi, Melkizedeki alikuwa mfalme-kuhani Mkanaani aliyehudumu kama mfano wa Kristo. 

“Alikuwa Kristo aliyezungumza kupitia kwa Melkizedeki, kuhani wa Mungu aliye juu. Melkizedeki hakuwa Kristo, lakini alikuwa sauti ya Mungu ulimwenguni, mwakilishi wa Baba. Katika vizazi vyote vilivyopita, Kristo amesema nao, Kristo amewaongoza watu wake, na amekuwa nuru ya ulimwengu.” `—Ellen G. 7 White, Selected Messages, book 1, uk. 409.`

`Ufunuo kuhusu Melkizedeki unatufundisha nini kuhusu jinsi Mungu anavyotenda kazi kati ya wale ambao hawajawahi kuwa na wamisionari wa kibinadamu kuwahubiri?`