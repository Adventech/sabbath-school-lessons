---
title:  Ufafanuzi
date:  18/02/2022
---

*Mafungu Muhimu: Ebr. 7:11-19; Ebr. 8:10-12; Yer. 31:34-34; Ebr. 8:1-6; Kut. 24:1-8; Ezek. 36:26, 27.*

*I:Muhtasari* 

*Mada za Somo:* 

Agano la Kale lilitolewa katika misingi ya ukuhani wa Lawi. Kama sehemu ya mapatano haya, Walawi tu walitenda kazi kama wapatanishi kati ya Mungu na Waisraeli. Kitabu cha Waebrania, hata hivyo, kinazungumzia kuhusu jinsi Yesu alivyochaguliwa kuwa Kuhani Mkuu, kwa mfano wa Melkizedeki. Zaidi ya hayo, Paulo anakumbusha ukweli kwamba Yesu hakutoka katika kabila la Lawi (Ebr. 7:17). Badala yake alitoka katika kabila la Yuda. Hivyo, kulingana na sheria za ukuhani wa Lawi, hakustahili kuhudumu kama kuhani. Bali, alichaguliwa kuwa Kuhani Mkuu na Mungu mwenyewe: “ “Wewe ni kuhani milele’ ” (Ebr. 7:21). 

Mtu anaweza kuuliza kihalali kwa vipi mtu atokaye katika kabila la Yuda awe kuhani, kulingana na makatazo ya Walawi. Walawi walipaswa kuhudumu hekaluni. Kimantiki, badiliko lilihitajika kwanza. Paulo anatoa hoja kwamba badiliko la namna hiyo katika ukuhani lingesababisha badiliko linalofanana na hilo katika sheria za ukuhani (Ebr. 7:12). 

Badiliko katika sheria za ukuhani, kwa upande wake, lingesababisha badiliko la agano. Agano la kwanza lilikuwa na Walawi na la pili na Kristo. Kwa nini badiliko kamili? Somo linaweka wazi hoja kwamba agano la kale lisingeweza kutakasa dhamiri toka katika dhambi (Ebr. 10:4, Ebr. 9:14), ambayo kusafishwa ni kupewa, haki ya Kristo. 

Kafara za wanyama zilielekeza kwa Kristo, “ “Mwanakondo wa kweli wa Mungu achukuaye dhambi ya ulimwengu!’ ” (Yn. 1:29). Pamoja na hili agano jipya haji tu msuluhishi, mpatanishi, au shahidi, bali mdhamini anayehakikisha kwamba ahadi za agano zitatimizwa, sheria zitakaa ndani ya watu kwa Mungu kuziandika “katika mioyo yao” (Ebr. 8:10). 

### Sehemu ya II: Ufafanuzi

*Ukuu wa Melkizedeki* 

Mara kadhaa katika Waebrania (Ebr. 5:6, 10; Ebr. 6:20), Kristo anaelezewa kama kuhani kwa mfano wa Melkizedeki. Katika Waebrania 7, Paulo anatenga muda fulani kwa ukuhani huu wa Melkizedeki kwa kusudi la kufuatilia asili ya ukuhani wa Kristo. Wakati huo huo, anathibitisha kwamba ukuhani wa Kristo ni bora kuliko ukuhani wa Lawi ....

Kuna rejea mbili tu katika Agano la Kale za Melkizedeki: Mwanzo 14:18 na Zaburi 110:4. Waebrania inatoa muhtasari wa simulizi ya Mwanzo na kuthibitisha kwamba Melkizedeki ni kuhani (Ebr. 7:1), kwamba anafanana na Kristo (Ebr. 7:3), na kwamba ni mkuu kuliko Ibrahimu (Ebr. 7:4). 

Simulizi ya Mwanzo inaelezea vita ya kwanza iliyoandikwa katika Biblia, ikimwonesha Ibrahimu anapowafuatilia wafalme wanne wavamizi waliomchukua mateka Lutu, mpwa wake. Baada ya kuwakomboa mateka, Ibrahimu anarudi nyumbani. Akiwa njiani, Melkizedeki, mfalme na kuhani wa Salemu (Yerusalemu), anakutana na Ibrahimu akiwa na mkate na divai, maelezo yanayokosekana katika maelezo ya Waebrania. Wa kwanza anambariki wa mwisho, na wa mwisho anarudisha zaka kwa wa kwanza (Ebr. 7:1, 2). Ni kitu gani basi kinamfanya Melkizedeki mkuu kuliko ukuhani wa Lawi? Mambo matatu, kama tutakavyoona. 

Kwanza, Melkizedeki “hana baba, hana mama, hana wazazi, hana mwanzo wa siku zake, wala mwisho wa uhai wake” (Ebr. 7:3). Katika ulimwengu wa kale wa Wayunani na Warumi, kutokuwa na baba kulimaanisha kuwa mwana haramu. Kutokuwa na mama kulimaanisha mtoto alizaliwa na mwanamke wa hali ya chini ya kijamii. Katika ulimwengu wa Wayahudi, hata hivyo, kutokuwa na ukoo kulimaanisha kuwa mtu asingefaa kwa ukuhani wa Lawi. 

Je, Melkizedeki alikuwa mtu/kielelezo cha kiungu, kama watu wengine walivyohitimisha? Hapana; anatokea ghafla katika tukio, katika Mwanzo 14, na kutoweka kwa ghafla tena, lakini pasipo kutajwa kwa historia ya familia yake. Kwa kuwa simulizi ya Mwanzo haielezi kuhusu baba, mama, au ukoo wake, Paulo anamtumia Melkizedeki kama mfano mkamilifu kwa asili ya milele ya Kristo. Hili linaungwa mkono na kauli “hana mwanzo wa siku zake, wala mwisho wa uhai wake, bali amefananishwa na Mwana wa Mungu); huyo adumu kuhani milele” (Ebr. 7:3). 

Zaidi ya hayo, Walawi wanafananishwa tena na Melkizedeki, katika Waebrania 7:8. “Kwa upande mmoja” Walawi wapatikanao na kufa hutwaa sehemu ya kumi toka kwa Waisraeli wenzao, lakini “upande mwingine,” kumaanisha kwa habari ya Melkizedeki, sehemu ya kumi inapokelewa na “ashuhudiwaye kwamba yu hai” (Ebr. 7:8). Hapa, hali ya kufa ya Walawi inatofautishwa na kutokuwepo kwa kumbukumbu ya mauti ya Melkizedeki, katika Mwanzo 14.

Je, Melkizedeki hakufa? Hapana, lakini kwa kuwa kifo chake hakikuandikwa katika Maandiko, Paulo anaona ndani yake mfano mkamilifu wa umilele wa Kristo. Kutokuwepo huko kulikuwa ni kanuni iliyotumiwa na waandishi wa kale. Ukimya wa Maandiko kwa hoja husika ulichukuliwa kama ushahidi kwamba jambo fulani halikuwepo (*non in tora non in mundo, inayomaanisha: kisichokuwepo katika sheria hakipo duniani*). 

Melkizedeki anaingia katika simulizi bila ukoo na anatoweka bila maelezo ya kifo chake, hali inayoelekeza kwa Yeye aishiye milele. Kwa kuwa Melkizedeki anaelekeza katika umilele na Walawi walikuwa wenye ukomo, Melkizedeki ni bora kuliko wao. 

Pili, Melkizedeki ni bora kuliko Walawi kwa sababu alimbariki Ibrahimu, mzee, anayeelezewa kama aliyepokea ahadi (Ebr. 6:13, Ebr. 7:6). Hivyo, “Wala haikanushiki kabisa kwamba mdogo [Ibrahimu] hubarikiwa na mkubwa [Melkizedeki]” (Ebr. 7:7). Si kwamba tu Melkizedeki ni mkuu kwa Walawi kwa sababu ya ukuhani wake endelevu—lakini pia ni mkuu kwa sababu alimbariki Ibrahimu, aliye mdogo, mhamahamaji anayerudisha sehemu ya kumi. 

Tatu, Melkizedeki ni mkuu kuliko Walawi kwa sababu “Ibrahimu, baba yetu mkuu, alimpa sehemu ya kumi ya nyara” (Ebr. 7:4). Kitukuu chake Lawi na uzao wake kimsingi walirudisha sehemu ya kumi kupitia kwa Ibrahimu kwenda kwa huyu kuhani wa Mungu asiye Mlawi, Melkizedeki (Ebr. 7:9, 10). Kukosa kuwa katika ukoo wa Lawi hakumzuii Melkizedeki kupokea sehemu ya kumi toka kwa Ibrahimu. Kwa namna hiyo hiyo, kukosa kuwa katika ukoo wa Lawi hakumzuii Yesu kuhudumu kama kuhani. Walawi waliamuriwa na sheria kupokea sehemu ya kumi kutoka kwa Waisraeli wenzao na, kwa upande wao, kurudisha sehemu ya kumi kutokana na sehemu ya kumi waliyopokea (Hes. 18:21-26). 

Desturi hii ni kitu ambacho Paulo anasimulia (Ebr. 7:5). Mantiki ya hoja yake iko wazi. Melkizedeki ni mkuu kuliko Ibrahimu; kwa hiyo, lazima awe mkuu kuliko Lawi. Zaidi sana, ukuhani wa Melkizedeki ni mkuu kuliko ule ukuhani wa Lawi. Ikiwa hiyo ni kweli, ukuhani wa Kristo ni bora kuliko wa kuhani ye yote wa kibinadamu katika patakatifu pa au hekalu la duniani. Hivyo, anaitwa kuhani “milele, kwa mfano wa Melkizedeki” (Ebr. 7:17).

*Kwa muhtasari,* Melkizedeki ni mkuu kuliko Walawi kwa sababu ya ukuhani wake endelevu. Alimbariki Ibrahimu, babu wa Walawi, na Walawi walirudisha sehemu ya kumi kwa Melkizedeki kupitia kwa Ibrahimu. 

*Ubora wa Ukuhani wa Kristo*
Kutokana na kile tulichokisema punde, ukuhani wa Kristo ni bora kuliko ukuhani wa Lawi kwa sababu kadha wa kadha. 

Kwanza, Kristo alikuwa kuhani kwa “nguvu za uzima usio na ukomo” (Ebr. 7:16), si kwa matakwa ya kisheria ya Haruni (Kutoka 29). Ukuhani wa Kristo unaunganika kwa karibu sana na jinsi alivyo. Ndiyo, Kristo alikufa, lakini alifufuliwa (Ebr. 13:20). “Alikuwa juu kuliko mbinguni” (Ebr. 7:26) na sasa ameketi mkono wa kuume wa kiti cha enzi cha Ukuu mbinguni” (Ebr. 8:11), “anapoweza kuwaokoa kabisa wao wamjiao Mungu kwa yeye”(Ebr. 7:25). 

Zaidi ya hayo, makuhani wa Lawi walichaguliwa kulingana na misingi ya urithi. Hakuna aliyefurahia ukuhani kwa kudumu, “kwa sababu wazuiliwa na mauti wasikae” (Ebr. 7:23). Kwa utofauti, Kristo “kwa kuwa akaa milele, anao ukuhani wake usioondoka” (Ebr. 7:24) na “maana yu hai sikuzote ili awaombee” (Ebr. 7:25). Kristo anaelezewa katika Waraka kwa Waebrania kama Mtu “akaaye milele,” “anayeweza kuokoa kabisa,” na “aliye hai sikuzote” (Ebr. 7:24, 25). Ikisemwa kirahisi, Kristo ni mkuu kuliko ukuhani wa Lawi, kwa sababu anadumu milele ukilinganisha na kutokudumu kwao. 

Pili, Kristo alithibitishwa kama kuhani na Mungu kwa kiapo: “ ‘Bwana ameapa wala hataghairi, ‘Wewe u kuhani milele” ’ ” (Ebr. 7:21). Viapo ni ahadi za dhati, mara nyingi zinazoleta shahidi wa kiungu. Kwa maana Mungu, alipompa Ibrahimu ahadi, kwa sababu alikuwa hana mkubwa kuliko yeye mwenyewe wa kumwapia, “aliapa kwa nafsi yake, akisema, ‘Hakika yangu kubariki nitakubariki, na kuongeza nitakuongeza.’ ” (Ebr. 6:13, 14). Kwa kizazi cha Kutoka, Mungu aliapa, “ ‘Hawataingia rahani mwangu’ ” (Ebr. 3:11). Mungu anapokula kiapo, atakitekeleza kwa uaminifu. Hiyo ndiyo sababu Yesu amekuwa “mdhamini wa agano lililo bora zaidi” (Ebr. 7:22). 

Walawi, kwa upande mwingine, walitawazwa katika ukuhani kwa amri ya Kiungu (Kut. 28:1), si kwa kiapo. Hivyo, Kristo ni mkuu kuliko wao ....

Mwisho, Kristo ni mkuu kuliko ukuhani wa Lawi kwa kuwa Yeye ni mkamilifu kimaadili. Makuhani wa uzao wa Haruni walitoa dhabihu kila siku, ingawa mwishoni bila ufanisi (Ebr. 10:1-4), Walitoa kafara kwanza kwa dhambi zao wenyewe kabla hawajatoa kwa ajili ya wengine. Kwa tofauti, Kristo alijitoa mara moja tu (Ebr. 7:27). 

Kuhani kama huyo anafaa kwa ajili yetu, kwa kuwa Yeye ni “mtakatifu, asiyekuwa na uovu, asiyekuwa na waa lo lote, aliyetengwa na wakosaji, aliyekuwa juu kuliko mbingu” (Ebr. 7:26). Wakati maneno haya yanaonekana kufanana, hata hivyo, yana tofauti kidogo. Kristo alikuwa tofauti kimaadili, asiye na hatia, na asiyechafuliwa na dhambi. Sifa kama hizo zinamfanya Kristo kuwa mkuu kuliko makuhani wa uzao wa Haruni (tazama Mdo. 2:27, Ebr. 4:15). 

Kwa muhtasari, Kristo ni bora kuliko Walawi, kwa sababu Yeye hapatikani na mauti, alithibitishwa kwa kiapo, na mkamilifu kimaadili. 

### Sehemu ya III: Matumizi Maishani 

Fikiria kuhusu Jinsi Kristo anavyofananishwa na Melkizedeki katika Waebrania 7. Melkizedeki anafikiriwa kama mfalme wa Salemu na kuhani wa Mungu aliye juu (Ebr. 7:11). 

*Maswali ya Matumizi Maishani:*

1. Kwa nini unadhani Melkizedeki anaelezewa kama aliye na majukumu mawili? Linganisha pande zake mbili za majukumu na Kristo, ambaye, kwanza, ni Kuhani kwa mfano wa Melkizedeki, lakini pili, ni wa kabila la kifalme la Yuda. 

2. Kabila la Yuda linahusishwa na nini kimsingi (tazama Mwa 49:10)? Kwa vipi Kristo anatimiza majukumu haya yote? 

3. Ungeitazamaje dhambi, ikiwa kila wakati ulipotenda dhambi, ingekugharimu mwana-kondoo au fahali, kulingana na hali yako ya kijamii (labda baiskeli au gari kwa wakati wa sasa)? 