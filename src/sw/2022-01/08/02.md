---
title:  Hitaji la Agano Jipya
date:  13/02/2022
---

`Soma Waebrania 7:11-19. Kwa nini agano jipya llihitajika?`

Kulingana na Waebrania, ukweli kwamba Yesu alichaguliwa kuwa kuhani kwa mfano wa Melkizedeki ulimaanisha kwamba agano jipya lilikuwa limeanzishwa. Agano la kale lilikuwa lmetolewa katika msingi wa ukuhani wa Lawi (Ebr. 7:11). Makuhani wa Lawi walitenda kazi kama wapatanishi kati ya Mungu na Israeli, na sheria ilimzuia mtu ye yote kuwa katika ukuhani. Mwandishi anahitimisha, basi, kwamba badiliko la ukuhani lina maana ya badiliko la sheria ya ukuhani, vile vile badiliko la agano (Ebr. 7:12, 18, 19). 

Tatizo la agano la kale lilikuwa kwamba lisingetoa ukamilifu (Ebr. 7:11). Paulo anazungumzia ukuhani wa Lawi na huduma yake (Kafara, siku kuu, na kadhalika). Kafara za wanyama zilizotolewa kwayo zisingetoa utakaso wa kweli, kamili kutoka dhambini, wala kumfikia Mungu (Ebr. 10:1-4; Ebr. 9:13, 14; Ebr. 10:19-23). 

Ukweli kwamba agano jipya lilikuwa muhimu haimaanishi kwamba Mungu hakuwa sawa kwa Israeli alipowapa agano la kale. Huduma ya Walawi na kazi za patakatifu zilikusudiwa kuwalinda na ibada ya sanamu na pia kuwaelekeza katika huduma ya Yesu ya wakati ujao. Waebrania inakazia kwamba kafara zilikuwa “kivuli cha mambo mema yatakayokuwa” (Ebr. 10:1). 

Kwa kuwaelekeza kwa Yesu, kafara zingepaswa kuwasaidia watu kuweka tumaini lao katika Mwana-kondoo wa Mungu azichukuaye dhambi za ulimwengu (Yn. 1:29; linganisha na Isaya 53). Hii ni hoja ile ile ambayo Paulo anaitoa anaposema kwamba torati “ilikuwa kiongozi kutuleta kwa Kristo, ili tuhesabiwe haki kwa imani” (Gal. 3:24,) au kwamba “Kristo ni mwisho wa sheria, ili kila aaminiye ahesabiwe haki” (Rum. 10:4). 

Kwa maneno mengine, hata Amri Kumi, kwa namna zilivyo nzuri na kamilifu, haziwezi kutoa wokovu (Rum. 3:20-28, Rum. 7:12-14). Zinatoa kiwango kamilifu cha haki, lakini hazitoi haki, kama vile tu kuangalia katika kioo hakuwezi kuondoa makunyanzi ya uzee. Kwa ajili ya haki kamilifu, tunamhitaji Yesu Mbadala wetu.

`Kwa nini sheria haiwezi kutuokoa? Hata hivyo, tukizishika amri zote, na kuzishika vizuri, tena bila dosari kabisa—kwa nini hilo halituokoi?`