---
title:  Mpya na Iliyofanywa Mpya 
date:  14/02/2022
---

`Linganisha Waebrania 8:10-12 na Kumbukumbu la Torati 6:4-6, Kumbukumbu la Torati 30:11-14, na Yeremia 31:31-34. Hili linatufundisha nini kuhusu asili ya agano jipya?`

Ahadi ya agano jipya katika Waebrania inarejea nyuma katika Yeremia. Kulingana na Yeremia, ahadi ya Mungu ya agano jipya lilikuwa, kwa kweli, kufanywa upya agano alilolifanya kwanza na Israeli kupitia kwa Musa (Yer. 31:31-34). Kwa hiyo, hoja ingeweza kutolewa kwamba Yeremia 3 ilikuwa haiongelei kabisa agano “jipya” lakini “kufanywa upya” kwa agano la kwanza lililofanywa na Israeli. Kwa kweli, neno la Kiebrania linalomaanisha jipya, hadashah, linaweza kuwa na maana zote za “kufanya upya” na “mpya kabisa.” 

Tatizo la agano la kale lilikuwa kwamba watu walilivunja (Ebr. 8:8, 9). Agano halikuwa na kosa; watu ndio walikuwa na kosa. Ikiwa Israeli wangemwona kupitia vielelezo Masihi ajaye na kuiweka imani yao kwake, agano lisingekuwa limevunjwa. Walakini, kwa haki, kulikuwa na waumini wengi katika historia yote ya Waisraeli ambao makusudi ya agano yalikuwa yametimizwa na ambao walikuwa na sheria katika mioyo yao (Zab. 37:31, Zab. 40:8, Zab. 119:11, Isa. 51:7). 

Wakati ambapo agano jipya ni kufanywa upya kwa agano la kale, kuna namna ambayo, kwa kweli, ni jipya. Ahadi ya Yeremia ya “agano jipya” haikutarajia tu kufanywa upya kwa masharti yaliyokuwepo kabla ya uhamisho, ambayo yalivunjwa na kufanywa upya mara kadhaa kwa sababu taifa lilitumbukia katika uasi. Na hiyo ni kwa sababu watu hawakuwa tayari kudumisha uaminifu kwa upande wao wa agano na Mungu (Yer. 13:23). Hivyo, Mungu aliahidi kufanya “jambo jipya” (Yer. 31:22). Agano lingekuwa kama agano ambalo Mungu alilifanya “na baba zao” (Yer. 31:32). 

Kwa sababu ya watu kutokuwa waaminifu, ahadi ambazo Mungu alitoa chini ya agano la Musa hazikutimizwa. Sasa, kama matokeo ya uhakikisho uliotolewa na Mwana (Ebr. 7:22), Mungu atatimiza makusudi ya agano lake. Mungu hakuibadili sheria yake au kushusha viwango vyake; badala yake, alimtuma Mwana wake kama uhakikisho wa ahadi za agano (Ebr. 7:22, Ebr. 6:18-20). Hii ndiyo sababu agano hili halina laana. Lina baraka tu kwa sababu Yesu alilitimiza kikamilifu, kwa kuwa alifanywa laana kwa ajili yetu (Gal. 3:13).

``Soma 2 Timotheo 2:13. Tunawezaje kujifunza toka kwa uaminifu wa Mungu kwa watu wake na kwa mipango yake tunapozingatia mahusiano yetu na wengine na mipango yetu?``