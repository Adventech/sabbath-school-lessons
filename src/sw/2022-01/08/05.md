---
title:  Agano Jipya Lina Ahadi Zilizo Bora 
date:  16/02/2022
---

Tunaweza kujaribiwa kufikiri kwamba agano jipya lina “ahadi bora zaidi” katika maana kwamba lina thawabu kubwa zaidi kuliko agano la kale lilivyokuwa navyo (nyumbani pa mbinguni, uzima wa milele, na kadhalika). Ukweli ni kwamba Mungu alitoa thawabu zile zile kwa waumini wa agano la kale kama alivyotupatia (soma Ebr. 11:10, 13-16). Katika Waebrania 8:6, ‘‘ahadi zilizo bora” inazungumzia aina tofauti tofauti za ahadi. 

Agano kati ya Mungu na Israeli lilikuwa mabadilishano rasmi ya ahadi kati ya Mungu na Israeli. Mungu alichukua hatua ya kwanza na kuwakomboa Israeli toka Misri na kuahidi kuwaongoza kuingia katika Nchi ya Ahadi. 

`Linganisha Kutoka 24:1-8 na Waebrania 10:5-10. Kuna ufanani na tofauti gani kati ya ahadi hizi mbili?`

Agano kati ya Mungu na Israeli lilithibitishwa kwa damu. Damu ilinyunyizwa pote juu na chini ya madhabahu. Watu wa Israeli waliahidi kutii yote aliyoyasema Bwana. 

“Sharti la uzima wa milele halibadiliki,—lilichokuwa katika Paradiso kabla ya anguko la wazazi wetu wa kwanza,—utii mkamilifu kwa sheria ya Mungu, haki kamilifu. Ikiwa uzima wa milele ulitolewa kwa sharti lo lote isipokuwa hili, basi furaha ya ulimwengu wote ingehatarishwa. Njia ingekuwa wazi kwa dhambi, pamoja na mfuatano wake wa huzuni na mateso, kuwa za kudumu milele.” `—Ellen G. White, Steps to Christ, uk. 62.`

Mungu anatosheleza mahitaji kamili ya agano jipya kwa ajili yetu kwa sababu alitupatia Mwana wake mwenyewe kuja kuishi maisha makamilifu ili kwamba ahadi za agano ziweze kutimizwa katika yeye, na kisha kupewa sisi, kwa imani katika Yesu. Utii wa Yesu unahakikisha ahadi za agano (Ebr. 7:22). Unahitaji kwamba Mungu ampatie baraka za agano, ambayo kisha tunapewa sisi. Kwa kweli, wale walio “`ndani ya Kristo`” watazifurahia ahadi hizo pamoja naye. Pili, Mungu anatupatia Roho Wake Mtakatifu kutuwezesha kuitimiza sheria yake.

`Kristo ametosheleza matakwa ya agano; kwa hiyo, utimizaji wa ahadi za Mungu kwetu hauna mashaka. Hili linakusaidiaje kuelewa maana ya 2 Wakorintho 1:20-22? Ni tumaini gani la pekee linapatikana hapa kwa ajili yetu?`