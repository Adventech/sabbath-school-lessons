---
title:  Sukuma Pamoja
date:  29/12/2021
---

Ni nini mtume aliwashauri wasomaji wafanye kulingana na hali yao? Tunaweza kujifunza nini toka kwa Waebrania kwa ajili ya manufaa yetu? Hebu tuchanganue jinsi Mungu alivyomsaidia Eliya kupona toka katika kukatishwa tamaa kwake. 

`Soma 1 Wafalme 19:5-18. Mungu alifanya nini kurejesha imani ya Eliya, mtumishi wake?`

Kisa cha jinsi Mungu alivyoshughulika na Eliya baada ya Karmeli kinavutia sana kwa sababu kinaonesha jinsi Mungu anavyowahudumia kwa huruma na hekima wale walio katika dhiki na wanaopambana kurejesha imani. Mungu alifanya mambo kadhaa kwa Eliya. 

Kwanza, alijali mahitaji yake ya kimwili. Alimpatia chakula na kumwacha apumzike. Ndipo, akiwa pangoni, alimkaripia kwa upole—“Unafanya nini hapa, Eliya?”—na alimsaidia kupata uelewa wa kina wa jinsi anavyotenda kazi na kutimiza kusudi lake. Mungu hakuwa katika upepo, tetemeko, au moto, bali katika sauti ndogo tulivu. Kisha, Mungu alimpa Eliya kazi ya kufanya na kumwondolea hofu. 

`Soma Waebrania 2:1, Waebrania 3:12-14, Waebrania 5:11-6:3, na Waebrania 10:19-25. Ni nini Paulo alishauri kwamba waumini wafanye?`

Katika kitabu chote cha Waebrania tunaweza kupata maelekezo kadhaa ambayo mtume aliwapa wasomaji ili kuwasaidia kupata tena nguvu na imani ya awali. Sehemu moja ambayo mwandishi anasisitiza ni kushughulikia mahitaji ya kimwili ya waumini wenzao. Anashauri kwamba wawe wakarimu na kuwatembelea wale walio gerezani, ikimaanisha kuwapatia mahitaji yao. Mtume anawausia wasomaji kuwa wakarimu, wakikumbuka kwamba Mungu hatawaacha (Ebr. 13:1-6). 

Paulo pia alikemea na kuwatia shime. Aliwaonya “wasije wakayakosa” (Ebr. 2:1) na kutokuwa na “moyo mbovu wa kutokuamini” (Ebr. 3:12), na aliwatia shime kukua katika ufahamu wao wa imani (Ebr. 5:11—6:3). Pia alizungumzia umuhimu wa kudumu kuhudhuria mikusanyiko ya kanisa (Ebr. 10:25). Kwa ufupisho, alishauri kwamba wasukume pamoja, watiane shime kila mmoja na mwenzake, kuamsha upendo na kazi njema, lakini pia alimwinua Yesu na huduma yake katika hekalu la mbinguni kwa niaba yao (Ebr. 8:1, 2; Ebr. 12:1-4).