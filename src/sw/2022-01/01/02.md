---
title:  Mwanzo Wenye Utukufu 
date:  26/12/2021
---

Ili kulielewa hubiri na kuutumia ujumbe wake kwetu wenyewe, tunahitaji kuelewa historia ya waumini na hali yao wakati walipopokea waraka toka kwa mtume. 

`Soma Waebrania 2:3, 4. Uzoefu wa wasomaji wa Waebrania walipoongolewa kwa mara ya kwanza ulikuwa wa namna gani?`

Kifungu hiki kinaashiria kwamba wasomaji wa Waebrania hawakumsikia Yesu mwenyewe akihubiri; badala yake, walipokea injili toka kwa wainjilisti wengine ambao waliwatangazia habari za “wokovu.” 

Paulo pia anasema kwamba wainjilisti “walithibitisha” ujumbe kwao na kwamba Mungu mwenyewe “alishuhudia pamoja nao kwa ishara na ajabu.” Hii inamaanisha kwamba Mungu alikuwa ametoa uthibitisho wa uzoefu wa injili kwa ishara na matendo mengine yenye nguvu —vikiwemo “magawanyo ya Roho Mtakatifu” Agano Jipya linasimulia kwamba ishara kama vile uponyaji wa kimiujiza, kutoa pepo, na kumwagwa kwa vipawa vya roho mara ziliambatana na kuhubiriwa kwa injili katika maeneo mapya. 

Mwanzoni mwa kanisa la Kikristo, Mungu alimwaga Roho Wake juu ya mitume huko Yerusalemu ili kwamba waweze kuitangaza injili katika lugha ambazo kabla ya hapo hawakuzifahamu na ili kuweza kutenda miujiza (Matendo ya Mitume 2, 3). Filipo alifanya maajabu ya namna hiyo huko Samaria (Matendo ya Mitume 8), Petro huko Yopa na Kaisaria (Matendo ya Mitume 9, 10) na Paulo katika huduma yake yote huko Asia Ndogo na Ulaya (Matendo ya Mitume 13-28). Matendo haya yenye nguvu yalikuwa ushahidi wa uzoefu uliothibitisha ujumbe wa “wokovu”—kuanzishwa kwa ufalme wa Mungu na wokovu toka hukumuni na uhuru toka mamlaka za uovu (Ebr. 12:25-29). 

Roho aliwapa waumini wa awali wa Kikristo usadikisho kwamba dhambi zao zilikuwa zimesamehewa; hivyo, hawakuogopa hukumu, na matokeo yake maombi yao yalikuwa ya ujasiri na kujiamini, na uzoefu wao wa kidini ulijawa furaha (Mdo 2:37-47). Roho pia aliwaweka huru wale waliofungwa na nguvu za uovu, ukiwa ushahidi wa kuvutia sana juu ya ukuu wa nguvu za Mungu dhidi ya mamlaka za uovu na kufunua kwamba ufalme wa Mungu ulikuwa umesimikwa maishani mwao.

`Ni nini kisa cha uongofu wako? Ni kwa njia zipi umethibitishwa katika imani yako na kumwamini Kristo kama Bwana na Mwokozi wako? Kwa nini ni vizuri wakati fulani kukumbuka jinsi Mungu alivyotenda kazi maishani mwako kwanza ili kukuleta kwake?`