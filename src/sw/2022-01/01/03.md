---
title:  Pambano
date:  27/12/2021
---

Wakati waumini walipokiri imani yao kwa Kristo na kujiunga na kanisa, waliweka alama ya mpaka unaowatofautisha na wanajamii wengine. Kwa bahati mbaya, huu ukawa chanzo cha mgogoro kwa sababu kwa kimya ulitangaza kuzihukumu jumuiya zao na maadili yake. 

`Soma Waebrania 10:32-34 na Waebrania 13:3. Wasomaji wa Waebrania walipitia uzoefu gani baada ya kuongoka kwao?`

Inaonekana kabisa kwamba wasomaji wa Waebrania waliteswa kwa maneno na kimwili na watu waliochochewa na wapinzani (kwa mfano, Mdo 16:19-22, Mdo 17:1-9). Pia walitiwa gerezani, na inawezekana kwamba walipigwa vilevile, kwa sababu viongozi walikuwa na mamlaka ya kutoa idhini ya kutoa adhabu na kutia kifungoni, mara nyingi bila kufuata kanuni zinazofaa za haki, walipokuwa wakikusanya ushahidi (kwa mfano, Mdo 16:22, 23). 

`Soma Waebrania 11:24-26 na 1 Petro 4:14, 16. Ni kwa namna gani uzoefu wa Musa na wasomaji wa waraka wa kwanza wa Petro unatusaidia kuelewa sababu iliyofanya waumini wa Kikristo wateswe?`

“Kulaumiwa kwa ajili ya Kristo” kulimaanisha tu kujihusianisha na Kristo na kustahimili aibu na unyanyasaji ambavyo vilikuwa matokeo ya uhusiano huo. Chuki ya wazi dhidi ya Wakristo ilikuwa matokeo ya msimamo wao wa kipekee wa kidini. Watu wanaweza kuudhiwa kwa desturi za kidini ambazo hawazielewi au na watu ambao mtindo wao wa maisha na maadili vinaweza kuwafanya wengine wahisi hatia au kuaibika. Katikati ya karne ya kwanza B.K., Tacitus aliwachukulia Wakristo kama wenye hatia ya “chuki dhidi ya wanadamu.” `—Alfred 6 J. Church and William J. Brodribb, trans., The Complete 7 Works of Tacitus, (New York: The Modern Library, 1942) 8 Annals 15.44.1.` 

Haidhuru ni sababu gani hasa za shitaka hilo, ambazo ni za uongo kwa hakika, Wakristo wengi wa awali, kama vile wale ambao Paulo alikuwa amewaandikia waraka huu, walikuwa wanapitia mateso kwa sababu ya imani yao. 

`Kila mmoja, Mkristo au asiye Mkristo, anapitia mateso. Inamaanisha nini, hata hivyo, kupitia mateso kwa ajili ya Kristo? Ni mateso kiasi gani tunayokabiliana kwa ajili ya Kristo, na kiasi gani yanasababishwa na chaguzi zetu wenyewe?`