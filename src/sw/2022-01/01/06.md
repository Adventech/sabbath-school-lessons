---
title:  Siku Hizi za Mwisho 
date:  30/12/2021
---

`Soma Waebrania 1:2; Waebrania 9:26-28; Waebrania 10:25, 36-38; na Waebrania 12:25-28. Ni hoja gani Paulo anakazia hapa, hasa kwa habari ya wakati?`

Kuna kipengele muhimu ambacho mtume anasisitiza kinachoongeza umuhimu katika ushauri wake: wasomaji wanaishi hasa katika “siku za mwisho” (Ebr. 1:2) na ahadi zinakaribia kutimizwa (Ebr. 10:36—38). Inavutia, tutakavyoona, kwamba katika waraka wake wote Paulo anawalinganisha wasomaji wake na kizazi cha jangwani kilichosimama mbele kabisa ya mpaka wa Kanaani, tayari kuingia katika Nchi ya Ahadi. 

Anawakumbusha “ ‘Kwa kuwa bado kitambo kidogo sana, Yeye ajaye atakuja, wala hatakawia’ ” (Ebr. 10:37). Na kisha anawatia shime: “Lakini sisi hatumo miongoni mwao wasitao na kupotea, bali tumo miongoni mwa hao walio na imani ya kutuokoa roho zetu” (Ebr. 10:39). Haya mausia ya mwisho yaliwakumbusha wasomaji, na sisi, kuhusu hatari ambayo watu wa Mungu kihistoria wamepitia kabla tu ya utimizwaji wa ahadi za Mungu. 

Kitabu cha Hesabu kinazungumzia kabisa jambo hili. Taarifa iliyoandikwa katika Biblia inasema kwamba mara mbili, kabla tu ya kuingia katika Nchi ya Ahadi, Israeli walishindwa katika mambo kadhaa muhimu. Mara ya kwanza, imeandikwa katika Hesabu 13 na 14, inatuambia kuhusu mashaka ambayo viongozi kadhaa walisambaza kwa mkusanyiko na kusababisha imani ya Israeli kushindwa. Kama matokeo, mkusanyiko waliamua kuchagua kiongozi mpya na kurudi Misri, katika wakati ambao walikuwa wanakaribia kuingia Kanaani. 

Mara ya pili, Israeli walijiingiza katika anasa na ibada isiyo ya kweli huko Baal-peori (Hesabu 24, 25). Wakati ambapo Balaamu alishindwa kuleta laana juu ya Waisraeli, Shetani alitumia jaribu la ngono kuwaongoza Israeli katika ibada potovu na dhambi, na kufanya Mungu asipendezwe nao. 

Mtume anawaonya wasomaji wa Waebrania dhidi ya hatari zote mbili. Kwanza, anawausia kuyashika sana maungamo ya imani yao na kumtazama Yesu (Ebr. 4:14, Ebr. 10:23, Ebr. 12:1-4). Pili, anawaonya dhidi ya uovu na tamaa (Ebr. 13:4-6). Mwisho, anawausia kuwakumbuka na kuwatii viongozi wao (Ebr. 13:7, 17).

`Kwa kuzingatia uelewa wetu wa hali ya wafu—na kwamba mara tu tunapoyafumba macho yetu katika mauti, kinachofuata ni Marejeo ya Kristo—kwa nini twaweza kusema kwamba watu wote wameishi katika “siku za mwisho”?`