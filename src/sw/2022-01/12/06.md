---
title:  Na Tuwe Wenye Shukrani
date:  17/03/2022
---

Waebrania inahitimisha sehemu hii kwa kusisitiza kwamba mwitikio unaofaa kwa Mungu kwa mambo yote ya ajabu aliyotutendea ni kuonesha shukrani kwa kumtolea aina inayofaa ya ibada. 

`Linganisha Waebrania 12:28 na Waebrania 13:15, 16. Tunamtoleaje Mungu ibada ya kumpendeza?`

Katika mfumo wa agano la kale, kafara za wanyama zilikuwa ndiyo njia watu walionesha toba na shukrani, lakini kafara hizi zilipaswa kuwa tu ishara ya shukrani na toba katika moyo wa anayeabudu. Hivyo, Mungu aliweka wazi katika Zaburi na kupitia kwa manabii kwamba kilichompendeza hasa hakikuwa damu za wanyama bali shukrani, matendo mema, na haki ya waabuduo (Zab. 50:7-23, Isa. 1:11-17). 

Hivyo, Paulo anatualika tumwabudu Mungu katika hekalu la mbinguni kwa kutoa dhabihu za sifa, ungamo, shukrani, na kazi njema, ambayo ndiyo ibada ya kweli inayomfurahisha. Tunazitoa dhabihu hizi duniani, lakini zinapokelewa kama za kumpendeza Mungu mbinguni. Mausia haya yanajumuisha miito yote ambayo mwandishi ametoa katika waraka wote kwa ajili ya kulikiri jina la Yesu (Ebr. 3:1, Ebr. 4:14, Ebr. 10:23) na mausia yake kwamba tuendelee kuyatenda matendo mema (Ebr. 6:10-12; Ebr. 13:1, 2, 16). 

Mwaliko wa Paulo kwa wasomaji “kumtolea Mungu ibada ya kumpendeza” (Ebr. 12:28) ina maana kwamba waumini kwa kweli sasa ni taifa la makuhani ambalo limekamilishwa na kutakaswa kupitia kafara ya Yesu (Ebr. 10:10-14, 19-23). Hili linatimiza kusudi la awali la Mungu kwa Israeli, kwamba wangekuwa taifa la makuhani ambalo kwalo angeweza kutangaza habari njema ya wokovu kwa ulimwengu (Kut. 19:4-6; 1 Pet. 2:9, 10; Ufu. 1:6; Ufu. 5:10). 

Waebrania 13:1-6 inaelezea kwa maneno ya kivitendo kinachomaanisha kutenda mema na kushiriki na wengine kile tulicho nacho. Inamaanisha kuonesha upendano wa undugu, kama vile Yesu alivyoonesha upendano wa undugu kwetu (Ebr. 2:11, 12). Inamaanisha wakarimu, kuwatembelea wale walio gerezani au waliodhulumiwa (Ebr. 13:3), na kuukataa uzinzi na tamaa.

`Kwa nini ni muhimu kuzingatia kazi njema na kushiriki na wengine kile tulichonacho kama sehemu ya ibada yetu kwa Mungu? Wakati huo huo, ni njia zipi halisi ambazo dhabihu zetu za kiroho zinaweza kuwa potovu (Isa. 1:11-17)?`