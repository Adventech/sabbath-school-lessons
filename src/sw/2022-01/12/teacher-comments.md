---
title:  Ufafanuzi
date:  18/03/2022
---

*Mafungu Muhimu: Ebr. 12:18-29; Kut. 32:32; Dan. 7:9, 10, 13-22; Hag. 2:6-9; Zab. 15:5; Zab. 16:8; Ebr. 13:15, 16.*

### I: Muhtasari 

*Mada za Somo:* Somo la juma hili kimsingi zinashughulika na Waebrania 12:18-29. Hapa, Yesu anaelezewa kama Mjumbe wa agano jipya, na Mungu anaoneshwa kama Mwamuzi wa watu wote. Waebrania 12:18-29 imetiwa ndani ya muktadha wa Kutoka 19, kukusanyika kwa Israeli huko Mlima Sinai kwa ajili ya kutoa sheria. Tukio hili linatofautishwa na uzoefu wa wasomaji wa Waebrania, ambao hawakuujia Mlima Sinai, kitu ambacho watu wa Mungu walizuiwa kugusa, bali Mlima Sayuni, mji wa Mungu aliye hai, Yerusalemu wa mbinguni. Mlima Sayuni si mahali pa kuogofya bali pa mkutano mkuu, kwa ajili ya hawa waumini waliomfikilia Mungu. Msingi wa ujasiri wao wenye furaha ni Yesu, Mjumbe wa agano jipya. 

Mlima Sayuni pia ni mahali ambapo sherehe ya kutawazwa kwa Yesu kuwa mfalme inafanyika (Zab. 2:6, 7; tazama Ebr. 1:5). Mungu anaelezewa kama Mwamuzi wa watu wote (Ebr. 12:23). Bwana aliposhuka juu ya Mlima Sinai, nchi ilitikisika (Kut 19:18). Kutikiswa ni lugha ya picha inayomaanisha hukumu ya Mungu. Mara nyingine tena, mwishoni mwa wakati, dunia itatikiswa, na si dunia pekee bali mbingu pia (Ebr. 12:26). Vitu pekee visivyotikiswa vitadumu, yaani, wenye haki, na wale wanaomtumaini. Kama mwitikio kwa onyo kama hilo, wenye haki wataleta sadaka kwa Mungu. Sadaka hizi zinajumuisha kusifu kwao jina la Mungu, kutenda matendo mema, na kugawa kile walicho nacho ili kuwanufaisha wengine (Ebr. 13:15, 16). 

### Sehemu ya II: Ufafanuzi

Katika somo la 10, utambulisho wa “roho za watu wenye haki waliokamilika” (Ebr. 12:23) umebainishwa. 

*Hukumu ya Upelelezi na Waebrania*

Maswali tunayotaka kufuatilia ni: Kitabu cha Waebrania kinasema nini kuhusu patakatifu pa mbinguni? Msingi wa Biblia ni upi kuhusu hukumu ya upelelezi? 

.... Kitabu cha Waebrania kinatoa kauli kadhaa zilizo wazi zaidi kuhusu uwepo wa patakatifu pa mbinguni. Paulo anasema dhahiri, “Basi, katika hayo tunayosema, neno lililo kuu ndilo hili: Tunaye kuhani mkuu wa namna hii, aliyeketi mkono wa kuume wa kiti cha enzi cha Ukuu mbinguni, mhudumu wa patakatifu, na wa ile hema ya kweli, ambayo Bwana aliiweka wala si mwanadamu” (Ebr. 8:1, 2). Hapa, Paulo anathibitisha, pasipo shaka yoyote, hoja ya msingi ya hubiri lake: Kristo ni Kuhani wetu Mkuu katika patakatifu pa mbinguni, si pa duniani. Ikiwa Kristo anahudumu katika patakatifu pa mbinguni, kwa hiyo, ni lazima, pawepo. 

Katika sura inayofuata, dai la huduma ya Kristo ya ukuhani mkuu mbinguni linatolewa tena: “wala si kwa damu ya mbuzi na ndama, bali kwa damu yake mwenyewe aliingia mara moja tu katika Patakatifu, akiisha kupata ukombozi wa milele” (Ebr. 9:12). Tena, dai ni kwamba Kristo anahudumu katika hema lililo bora zaidi kuliko ile iliyotengenezwa kwa mikono ya mwanadamu. 

Katika kauli yenye nguvu zaidi, Paulo anathibitisha, “Kwa sababu Kristo hakuingia katika patakatifu palipofanyika kwa mikono, ndio mfano wa patakatifu halisi; bali aliingia mbinguni hasa, aonekane sasa usoni pa Mungu kwa ajili yetu” (Ebr 9:24). Hivyo, kwa kusoma kwetu waraka kwa Waebrania tu, inaonekana dhahiri kwamba kuna hekalu mbinguni anapohudumu Kristo. Hekalu hilo linaonekanaje hasa haibainishwi kwa usahihi. Fungu la mwisho lililonukuliwa hapa linasema kwamba patakatifu ni mbingu yenyewe. 

Tunapaswa kuwa makini, hata hivyo, Katika kuelezea vipimo vya patakatifu pa mbinguni. Tunachoweza kusema kwa usadikisho wenye nguvu ni kwamba kitabu cha Waebrania kinaunga mkono kwa dhahiri uwepo wa patakatifu pa mbinguni ambapo Kristo anahudumu kama Kuhani wetu Mkuu. Wote wanazuoni Waprotestanti na Wakatoliki wanakubali uwepo wa patakatifu pa mbinguni. 

Kinachowaumiza vichwa wanazuoni ni dai la Paulo kwamba “alikuwa sharti nakala za mambo yaliyo mbinguni zisafishwe kwa hizo, lakini mambo ya mbinguni yenyewe yasafishwe kwa dhabihu zilizo bora kuliko hizo” (Ebr. 9:23). Kwa nini mambo ya mbinguni yahitaji kafara yoyote ya utakaso? Hata hivyo, mbingu ni safi na ....

.... takatifu, sawa? Wanazuoni kadha wa kadha wamejaribu kulitatua fumbo la mambo ya mbingu kuhitaji kusafishwa kwa kutoa hoja kwamba dhamiri inahitaji kusafishwa (Ebr. 9:9, 14). Wengine wanakiri kwamba kusafishwa kunamaanisha kutawazwa kwa patakatifu. Mapendekezo haya yote yanaonekana kutopatana na hoja iliyojengwa katika Waebrania 8:1-10:18, inayojengwa juu ya unajisi, utakaso, na huduma ya Kristo mbinguni. 

Kama Waadventista wa Sabato, tuna faida ya kuelewa vifungu kama hivyo katika muunganiko na Danieli 7 na 8. Tunaelewa kwamba mbingu na nchi zina muunganiko. Ukweli kwamba tumekaza fikra katika huduma za patakatifu katika Agano la Kale kumetupatia utambuzi wa namna inavyofanya kazi. Pamoja na Danieli 8:14, inayosomeka, “Akamwambia, ‘Hata nyakati za jioni na asubuhi elfu mbili na mia tatu; ndipo patakatifu patakapotakaswa,’ ” maana ya kauli katika Waebrania 9:23 inajiamua yenyewe. Wakati huo huo, tunapaswa kutambua kwamba Waebrania 9:23 haizungumzii kuhusu wakati wa utakaso wa mbingu. Hilo ni jambo tunalojifunza kutoka katika kitabu cha Danieli. 

Kwa muhtasari, tunaweza kusema kwamba kuwepo kwa patakatifu pa mbinguni ni ukweli usiopingika katika kitabu cha Waebrania. Zaidi ya hayo, hata kusafishwa kwa mambo ya mbinguni kwa kafara bora zaidi ni dhahiri. Kitu ambacho kitabu cha Waebrania hakituambii, hata hivyo, ni wakati gani utakaso unatokea. Hatupaswi kuulazimisha waraka kusema jambo ambalo kwalo umenyamaza. 

Sasa tutageukia swali, Msingi wa Biblia ni upi kuhusu hukumu ya upelelezi? Hapa tunahitaji kukitazama kitabu cha Danieli. (Kwa ujifunzaji wa kina zaidi wa hukumu ya upelelezi, kitabu cha Ufunuo wa Yohana pia kinapaswa kuangaliwa.) Kifungu muhimu kinachozungumzia hukumu ya upelelezi ni Danieli 7. Kifungu hiki kinaelezea mfuatano wa falme, zilizowakilishwa kwa mfululizo wa wanyama, yaani, simba, dubu, chui, na mnyama mwenye kutisha, mwenye nguvu, mwenye uwezo mwingi. Danieli 2 na Dnieli 7 huweka dhahiri kwamba hizi sura mbili zinashughulika na mada ile ile ya jumla: unabii unahusiana na kuinuka na kuanguka kwa mataifa makuu ya dunia za Mediterania. Haya mataifa makuu ya ...

.... dunia yanaweza kutambuliwa bila shida kama, Babeli, Umedi na Uajemi, Uyunani, na Rumi. Baada ya Danieli kumwona mnyama mwenye kutisha, mwenye nguvu, mwenye uwezo mwingi na pembe zake kumi, “pembe ndogo” inatokea miongoni mwao. Kwa ghafla, kuna kuhama toka duniani kuelekea mbinguni, na chumba angavu cha kiti cha enzi kinaanza kuonekana (Dan. 7:9-14). 

Matukio yanatokea katika hatua tatu: *(1)* mandhari ya mahakama ambapo viti vya enzi vikawekwa (Dan. 7:9, 10), *(2)* matokeo ya hukumu ambapo mnyama anauawa (Dan. 7: 11, 12), na *(3)* kupewa mamlaka kwa Mwana wa Adamu (Dan. 7:13, 14). Matukio yanayofuatana ya sura yanaeleza Babeli, Umedi na Uajemi (tazama Dan. 8:20), Uyunani, Rumi, pembe ndogo, hukumu, na kuumiliki ufalme kwa watakatifu. 

Katika nusu ya pili ya Danieli 7, shauku ya nabii hugeukia utendaji wa mnyama wa nne, pamoja na pembe ndogo ambayo “ilinena makuu” (Dan. 7:19, 20). Inafanya vita na watakatifu “hata akaja huyo mzee wa siku, nao watakatifu wake Aliye juu wakapewa hukumu” (Dan. 7:22) na mwishowe “watakatifu. wanaumiliki ufalme” (Dan. 7:22). 

Kwa mara ya pili, mfuatano baada ya mnyama wa nne ni: pembe ndogo, hukumu, kumiliki ufalme kwa watakatifu. Mfuatano huu unarudiwa kwa mara ya tatu katika Danieli 7, ili tu kuhakikisha kwamba hatuukosei. Pembe ndogo “atanena maneno kinyume chake Aliye juu, naye atawadhoofisha watakatifu wake Aliye juu; naye ataazimu kubadili majira na sheria” (Dan. 7:25). Utendaji huu unafuatiwa na uhakika kwamba “hukumu itawekwa” (Dan. 7:26), na hatimaye “ufalme . .. watapewa watu wa watakatifu wake Aliye juu” (Dan. 7:27). 

Katika kupitia Danieli 7, mfuatano ni dhahiri. Babeli inafuatwa na Umedi na Uajemi, kisha na Uyunani, na Rumi. Kilicho katika maudhui ya nusu ya pili ya Danieli 7 ni utendaji wa pembe ndogo, hukumu, na kuupokea ufalme, ama kwa Mwana wa Adamu au kwa watakatifu. Ufalme wa Kristo ni ufalme wao. Hukumu hii ya kimbingu inajumuisha vitabu, ambavyo kwa wazi vinafunuliwa kwa kusudi la kuwasilisha ushahidi. Vitabu hivi vya mahakama vinaonesha kwamba hukumu ya kimbingu ni upelelezi kabla ya Mungu kuchukua hatua dhidi ya “pembe ndogo” na kwa watakatifu .... 

..... (Dan. 7:21, 22, 27). Matukio matatu ya mwisho katika Danieli 7 yanarudiwa mara tatu. Hii inapaswa kufanya iwe dhahiri vya kutosha kwamba hukumu inawekwa katikati ya utendaji wa pembe ndogo na ufalme. Hivyo, inaitwa hukumu ya upelelezi *(hukumu ya kabla ya marejeo)*

### Sehemu ya III: Matumizi Maishani

Dhana ya hukumu ya upelelezi si mpya katika Biblia. Kabla ya Mungu kutangaza hukumu, anapeleleza kila kesi. Hii inaonekana dhahiri katika anguko la Adamu na Hawa katika Mwanzo 3. Kabla ya laana kutolewa kwa nyoka na ardhi, Mungu anapeleleza hali pamoja na mwenendo wa Adamu na Hawa. 

Kwa habari ya Sodoma na Gomora, Mungu anaelezewa kama anayeshuka duniani ili kuona “kama wanayotenda ni kiasi cha kilio kilichonijia” (Mwa. 18:21). Baada tu 9ya Mungu kupeleleza hali, anafunua mipango yake kwa Ibrahimu, na kuonya na hata kumwokoa Lutu na familia yake toka Sodoma ndipo Bwana akanyesha kiberiti na moto toka mbinguni juu ya Sodoma na Gomora (Mwa. 19:24). Kwa pamoja simulizi ya Anguko na simulizi ya Sodoma na Gomora hutoa mfano wa tathmini ya upelelezi unaotangulia kabla ya utoaji wa hukumu. Kielelezo hicho hicho kinatawala katika habari ya hukumu ya upelelezi au hukumu ya kabla ya Marejeo. 

*Maswali ya Matumizi Maishani:*

1. Kwa nini watu wengi sana wanaiogopa hukumu ya upelelezi? Tunawezaje kuliweka wazi jinsi injili ilivyo kiini cha hukumu? 

2. Kwa nini hukumu hii ni nzuri kwetu? Ikiwa nzuri, je, hatupaswi kusumbuka kwa habari yake? Eleza.