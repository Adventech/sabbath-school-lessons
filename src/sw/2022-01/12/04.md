---
title:  Tetemesha Mbingu na Nchi 
date:  15/03/2022
---

Baada ya kuelezea kuhusu karamu ya mkutano mkuu unaofanyika mbinguni, Paulo anawaonya wasomaji kwamba wanapaswa kuisikia kwa makini sauti ya Mungu kwa sababu Mungu ataitetemesha “ “mara moja tena... si nchi tu bali na mbingu pia’ ” (Ebr. 12:26). Paulo anasema kwamba ingawa Yesu anatawazwa mbinguni, wokovu wetu haujatimilizwa. Tunahitaji kusikiliza kwa sababu tukio muhimu bado halijatokea. 

`Linganisha Hagai 2:6-9, 20-22; Zaburi 96:9, 10; Zaburi 99:1; na Waebrania 12:26, 27. Ni nini kusudi la Mungu kutetemesha mbingu na nchi? Hii inamaanisha nini?`

Katika Agano la Kale, kutetemeshwa kwa nchi kulikuwa kielelezo cha kawaida kwa uwepo wa Mungu, anayetokea kuwakomboa watu wake. Wakati Debora na Baraka walipopigana na Sisera, Mungu alipigana toka mbinguni kwa niaba yao (Amu. 5:20). Hili linaelezewa kama tetemeko la nchi lenye nguvu, kutetemeshwa kwa nchi na milima kwa sababu ya uwepo wa Mungu (Amu. 5:4, 5). 

Tunapata picha hii hii ikitokea pote katika Agano la Kale Mungu anapoinuka kuwaokoa wanaoteswa (Zab. 68:7,8; Zab. 60:2; Zab. 77:17, 18). Hivyo, kutetemesha kuliashiria hukumu ya Mungu anapotangaza mamlaka yake juu ya watu wa dunia. Manabii walitabiri hii ingetokea katika Siku ya Bwana (Isa. 13:13, Isa. 24: 18-23). 

Kwa Waebrania, “kutetemeshwa” kwa mbingu na nchi kunarejelea kuangamizwa kwa maadui za Mungu. Hiki ndicho Mungu alichoahidi wakati wa kutawazwa kwa Yesu. Mungu alimwambia: “Uketi mkono wangu wa kuume hata nitakapowaweka adui zako chini ya nyayo zako” (Ebr. 1:13). Hivyo, Yesu alimshinda adui (Ebr. 2:14-16) naye ametawazwa (Ebr. 1:5-14), lakini maadui bado hawajaangamizwa (Ebr. 10:11-14, 1 Kor. 15:23-25). 

Lakini Mungu atawaangamiza hawa maadui wakati ujao, Mungu atakapozitetemesha mbingu na nchi. Kutetemeshwa kwa mbingu na nchi kunamaanisha, basi, kuangamizwa kwa mamlaka za kidunia zinazowatesa watu wa Mungu na, muhimu zaidi, kuangamizwa kwa mamlaka za uovu (Shetani na malaika zake) zinazosimama nyuma ya mamlaka za kidunia kuyatawala. 

`Kwa nini ahadi kwamba siku moja haki itatendeka, na uovu ulioenea sana katika dunia yetu siku moja utaangamizwa, ni ahadi yenye tumaini kiasi gani kwetu sote, hasa wale walioteseka moja kwa moja mikononi mwa mwovu? `