---
title:  Ndugu Kama Kielelezo
date:  20/01/2022
---

Sababu nyingine kwa nini Yesu alitwaa asili ya mwanadamu na kuishi kati yetu ilikuwa ili awe mfano wetu, mtu pekee ambaye angetupatia kielelezo cha namna nzuri ya kuishi mbele za Mungu. 

`Soma Waebrania 12:1-4. Kulingana na mtume, ni kwa namna gani tunapaswa kupiga mbio za maisha ya Kikristo?`

Katika kifungu hiki Yesu ndiye utimilifu wa orodha ndefu ya wahusika ambao mtume anawatoa kama mifano ya wenye imani. Kifungu hiki kinamwita Yesu “mwenye kuanzisha na mwenye kutimiza imani yetu.” Neno la Kiyunani archegos (“mwanzilishi”) linaweza pia kutafsiri kama “mwasisi.” Yesu ndiye mwasisi wa mbio katika uelewa kwamba anawatangulia waumini katika mbio. Kwa kweli, Waebrania 6:20 inamwita Yesu “mtangulizi” wetu. Kirai “mwenye kutimiliza” kinatoa wazo kwamba Yesu alionesha imani kwa Mungu katika hali safi kabisa inayofaa. Kifungu hiki kinafundisha kwa pamoja kwamba Yesu ndiye wa kwanza kuzipiga mbio zetu kwa mafanikio na kwamba yeye ndiye aliyeitimiza stadi ya kinachomaanisha kuishi kwa imani. 

Waebrania 2:13 inasomeka: “Na tena, ‘Nitakuwa nimemtumaini yeye.’ Na tena, Tazama, mimi nipo hapa na watoto niliopewa na Mungu.’ ” Kinachotokea hapa ni kwamba Yesu alisema kwamba angeweka tumaini lake kwa Mungu. Rejea hii ni dokezo la Isaya 8:17, 18.

Isaya aliyasema maneno haya licha ya tishio la uvamizi toka kwa Israeli ya Kaskazini na Siria (Isa. 7:1, 2). Imani yake ilikuwa tofauti na kukosa imani kwa Ahazi, mfalme (2 Fal. 16:5-18). Mungu alimsihi Ahazi kumtumaini na kuomba ishara kwamba atamwokoa (Isa. 7:1-11). Mungu tayari alikuwa amemwahidi, kama mwana wa Daudi, kwamba angemlinda Ahazi kama mwana wake mwenyewe. Sasa, Mungu kwa neema alimpa Ahazi kuthibitisha ahadi hiyo kwa ishara. Ahazi, hata hivyo, alikataa kuomba ishara na, badala yake, alimtuma mjumbe kwa Tiglath-pileseri, mfalme wa Ashuru, akisema, “ ‘Mimi ni mtumishi, tena mwana wako’ ” (2 Fal. 16:7). Huzuni iliyoje! Ahazi alipendelea kuwa “mwana” wa Tiglath-pileseri kuliko kuwa mwana wa Mungu. 

Yesu, hata hivyo, aliweka tumaini lake kwa Mungu na katika ahadi yake kwamba atawaweka adui zake chini ya nyayo zake (Ebr. 1:13; Ebr. 10:12, 13). Mungu ametoa ahadi iyo hiyo kwetu, na tunahitaji kumwamini, kama vile Yesu alivyofanya (Rum. 16:20).

`Tunawezaje kujifunza kuweka tumaini letu kwa Mungu lakini kwa kufanya chaguzi kila siku zinazoakisi tumaini hili? Ni uchaguzi upi muhimu unaofuata unaohitaji kufanya, na unawezaje kuhakikisha unadhihirisha tumaini kwa Mungu?`