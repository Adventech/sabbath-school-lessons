---
title:  Ufafanuzi
date:  21/01/2022
---

*Mafungu Muhimu: Law. 25:25-27; Ebr. 2:14-16; Ebr. 11:24-26; 1 Kor. 15:50; Ebr. 5:8, 9; Ebr. 12:1-4.*

### I: Muhtasari 

*Mada za Somo:* 

Kulinganisha Waebrania 1 na 2 kunaonesha utofauti, Katika Waebrania 1, Kristo ni mkuu kuliko malaika (Ebr. 1:6), ambapo katika Waebrania 2, Yeye ni mdogo punde kuliko malaika, angalau, kwa muda fulani (Ebr. 2:9). Katika Waebrania 1, Kristo yuko karibu na Mungu, mkono wa kuume (Ebr. 1:13); katika Waebrania 2, Kristo yuko karibu nasi na hatuonei aibu, ndugu zake (Ebr. 2:11). Kumtofautisha Kristo kabla ya kuutwaa mwili na asili ya mwanadamu, Waebrania inatuambia kwamba Kristo alitwaa damu na mwili ili afanane na sisi (Ebr. 2:14). Kristo pia alikufa kama wafavyo wanadamu (Ebr. 2:14), Lakini tofauti kubwa kati ya kifo chetu na chake ni kwamba kifo chake kilitimiza kile ambacho kifo chetu kamwe kisingeweza kutimiza. 

Kifo chake kilituweka huru sisi ambao “maisha yetu yote kwa hofu ya mauti tulikuwa katika hali ya utumwa” (Ebr. 2:15). Kristo anafanana na sisi, bali ni tofauti na sisi. Alikuwa mwanadamu kweli, bali hakutenda dhambi (Ebr. 4:15). Kama Musa alichagua aibu badala ya umaarufu (Ebr. 11:25), Kristo aliidharau aibu ya kufanyika mwanadamu na kufa juu ya msalaba. Alikuwa kama sisi ili tuweze kuwa kama yeye. Katika kuwa kwetu kama yeye, hahitaji kabisa kutuonea aibu (Ebr. 2:11), hata tunapoweza “kumfedhehi kwa dhahiri” (Ebr. 6:6). 

Wanadamu wanapitia majaribu na kupimwa, vinavyoleta ustahimilivu na, hatimaye, ukomavu wa tabia. Paulo anamwelezea Yesu kwa namna ile ile. “Alijifunza kutii kwa mateso” naye “alikamilishwa” (Ebr. 5:8, 9). Yesu alijifunzaje utii? Wakati fulani, je, hakuwa mtiifu? Wazo hili linaweza kupingana na Waebrania 4:15, inayosema kwamba Yesu alijaribiwa sawasawa na sisi katika mambo yote, bila kufanya dhambi. 

### Sehemu ya II: Ufafanuzi

*“Alipokwisha Kukamilishwa”*

#Waebrania 5:7-9 inatoa changamoto kadhaa. Fungu linasema: “Yeye, siku hizo za mwili wake, alimtolea yule, awezaye kumwokoa na kumtoa katika mauti, maombi na dua pamoja na kulia sana na machozi, akasikilizwa kwa jinsi alivyokuwa mcha Mungu; na, ingawa ni Mwana, alijifunza kutii kwa mateso hayo yaliyompata; naye alipokwisha kukamilishwa, akawa sababu ya wokovu wa milele kwa watu wote wanaomtii” (Ebr. 5:7-9).

Kuna angalau maswali matatu yaliyoibuliwa na kifungu hiki yanayostahili majibu. Kwanza, Paulo anatuambia kwamba Kristo alitoa maombi kwa Mungu aliyekuwa anaweza kumwokoa toka mautini, naye alisikiwa. Inamaanisha nini kwamba Yesu alisikilizwa na kutolewa katika mauti? Pili, Yesu alijifunza kutii. Alijifunzaje kutii? Je, ilikuwa ni kwa sababu, wakati fulani, hakuwa Mwana mtiifu? Tatu, Yesu alikamilishwa. Je, muda wote hakuwa mkamilifu, pasipo dhambi? Tutashughulikia kila moja ya maswali haya kwa mpangilio. 

Je, Yesu alisikilizwa na kutolewa katika mauti? Sentensi katika fungu la saba inaanza kwa kirai “siku hizo za mwili wake” (Ebr. 5:7), ambayo ni rejea ya wazi kwa uwepo wa Kristo kama mwanadamu. Alipopitia uzoefu wa kabla na baada ya Gethsemane, vitabu vya Injili vinatuambia tu kwamba Yesu alikuwa katika mateso. Katika Mathayo 26:38, Yesu anasema, “ ‘Roho yangu ina huzuni nyingi.’ ” Katika Marko 14:33, 34 na Yohana 12:27, Yesu anasema, “Sasa roho yangu imefadhaika.” Lakini hakuna yoyote kati ya masimulizi haya inayoandika kwamba aliomba kwa “kulia sana na machozi” (Ebr. 5:7). Maelezo haya ni kitu ambacho kitabu cha Waebrania kinaongezea katika simulizi ya Gethsemane. 

Ombi la Yesu na dua “alimtolea yule awezaye kumwokoa na kumtoa katika mauti” (Ebr. 5:7). Lakini havikutolewa ili kwamba aweze kuokolewa toka katika mauti kwa gharama zozote. Kwa namna gani, basi, Mungu alimsikiliza Yesu? Yesu hakuomba kwa ajili ya ukombozi toka dhambini bali kwamba mapenzi ya Mungu yatimizwe (Mat. 26:39). Baba hakumwokoa Yesu asisulubiwe, lakini, katika ufufuo wake, alimwokoa toka katika nguvu ya mauti, iliyoletwa na kusulubiwa. Hivyo, Yesu alisikilizwa, kwa sababu mapenzi ya Mungu yalitimizwa, naye Yesu akafufuliwa. Paulo hata anatuambia kwa nini ombi la Kristo lilisikilizwa. Ilikuwa “ni kwa sababu alikuwa mcha Mungu” (Ebr. 5:7). Kwa sababu ya utii wa Kristo kwa mapenzi ya Mungu, maombi yake yalisikilizwa, naye alifufuliwa. 

Yesu alijifunzaje kutii? Swali hili linaashiria kwamba yawezekana Kristo hakuwa mtiifu. Uwezekano huo, hata hivyo, kwa wazi unakanushwa na Waebrania 4:15, inayodai kwamba Yesu alikuwa mtiifu katika maisha yake yote. Kristo alijifunza kutii kwa kujisalimisha (Ebr. 5:7) na kupitia mateso (Ebr. 5:8). Fungu la Kiyunani linatumia mchezo wa maneno emathen/epathen (*alijifunza/aliteseka*), katika fungu la 8, Sawasawa na mithali ya Kiingereza cha Amerika: “hakuna mafanikio bila maumivu” Yesu alijifunza kutii, kwa sehemu, kwa kukubaliana .....

..... kikamilifu na mapenzi ya Mungu katika Gethsemane. Hata hivyo, kwa kuwa Kristo hakuwa tu Mungu, bali pia mwanadamu, alipaswa ajifunze utii katika kazi yake kama Mwokozi. Kama Mungu, hakuwa na dhambi. Lakini kama mwanadamu, alihitaji kujifunza kutii na kujisalimisha katika mapenzi ya Mungu, kama vile sisi wanadamu tunavyopaswa kujifunza. 

Akiwa kama Mungu kamwe Yesu hakuhitaji kujifunza kujisalimisha. Hata hivyo, katika uzoefu wake wa kibinadamu, alipoitwa kufa, Yesu ilikuwa ashinde silika yake ya msingi zaidi ya kibinadamu ya kujihifadhi (“ikiwezekana, kikombe hiki kiniepuke” [Mat. 26:39.]) na kujisalimisha kwa mapenzi ya Mungu. Hivyo, Yesu alijifunza utii wa kujisalimisha. Paulo anaeleza katika Wafilipi, “alijinyenyekeza akawa mtii hata mauti, naam, mauti ya msalaba” (Fil. 2:8). 

Kwa kulinganisha, tunasoma kwamba kizazi cha Kutoka kilikuwa na sifa ya kumwasi, na kumjaribu Mungu (Ebr. 3:8); mioyo migumu (Ebr. 3:8); kutokuzijua njia za Mungu (Ebr. 3:10). Kitabu cha Waebrania kinatoa muhtasari wa sifa hizi kama kutokuamini na dhambi (Ebr. 3:12, 13, 17, 19), vile vile kutokutii (Ebr. 3:18). Uasi, Kutokutii, dhambi, na kutokuwa na imani vyote vinakwenda pamoja. Kwa tofauti, kitabu cha Waebrania kinatumia maneno tofauti kwa Kristo. Yeye “hakufanya dhambi” (Ebr. 4:15) na mwaminifu (Ebr. 2:17; Ebr. 3:2, 6). 

Tunapaswa kuelewa utii wa Kristo katika Waebrania 5:8 kwa kuzingatia seti hizi za sifa zinazotofautiana, kama zilivyodhihirishwa na kizazi cha Kutoka, katika Waebrania 3:8-11, 15-19. Kisha tutatambua bila shida utii wa Kristo kama elimu ambayo ni muhimu kwa imani yetu wenyewe na tumaini letu kwa Mungu (linganisha Rum. 1:5, Rum. 16:26). Kama vile tu Kristo alivyojifunza kutii kama mwanadamu kwa kujisalimisha kwa, na kuyatumainia mapenzi ya Mungu badala ya mapenzi yake, tunapaswa kufanya vivyo hivyo. 

*Sasa kwa swali letu la mwisho:*

Kwa nini Waebrania 5:9 inasema kwamba Kristo “alikamilishwa”? Hata hivyo, je, hakuwa mkamilifu tayari? Kwa namna gani, basi, alikamilishwa? Fungu lililotangulia linatupatia muktadha katika jibu kwa swali letu: “Ingawa ni Mwana, alijifunza kutii kwa mateso hayo yaliyompata” (Ebr. 5:8). Kwa hiyo Paulo anahitimisha, “naye alipokwisha kukamilishwa, akawa sababu ya wokovu wa milele kwa watu wote wanaomtii” (Ebr. 5:9). Hivyo, ukamilifu wa Yesu ulitokana na utii aliojifunza kwa mateso na kumwandaa kuwa Kuhani wetu Mkuu wa kimbingu.

Kwa muhtasari, tunaweza kusema kwamba ombi la Yesu kwa yule awezaye kumwokoa na kumtoa katika mauti lilisikilizwa kwa sababu aliomba kwamba mapenzi ya Mungu yatimizwe. Matokeo yake, hatimaye alifufuliwa. Alijifunza kutii kwa kujisalimisha kwa, na kuyatumainia mapenzi ya Mungu. Hatimaye, Kristo alifanya Kuhani wetu Mkuu mkamilifu kupitia utii kwa Mungu, ili aweze kuwa “sababu ya wokovu wa milele kwa watu wote wanaomtii,” ikimaanisha sisi (Ebr. 5:9). 

*Maswali ya Tafakari:*

*1. Ikiwa Kristo alipaswa kutii na aliujifunza katika uzoefu wake wa kibinadamu, je, utii ni muhimu kwetu kiasi gani?

2. Ninawezaje kutembea katika Bustani ya Edeni katika nchi mpya ikiwa sijapitia uzoefu wa Bustani ya Gethsemane (yaani, mapenzi ya Mungu yatimizwe hapa na sasa hivi)? Kwa nini uzoefu huu wa aina mbili unakuja kama kifururushi kimoja? 

3. Kwa nini unafikiri sisi wanadamu tuna “nusu mwitikio wa mzio” wa kutii karibia mamlaka yo yote? Unafikiri tunawezaje “kutibu” mwitikio hasi unaofanana na huo wa kujisalimisha kwa mamlaka ya Kiungu? 

4. Kwa nini mara nyingi kuna mvutano katika moyo wa mwanadamu kati ya kumpenda Mungu na kumtii? Kwa namna gani Yohana 14:15 inaweza kutusaidia kutatua tatizo hili?*

*Kristo Kama Sisi, Bali Tofauti na Sisi*

Kama tulivyoona, Kristo anaelezewa kama aliye bora sana kuliko malaika. Kwa kweli, anaelezewa kama chapa ya nafsi ya Mungu (Ebr. 1:3). Hivyo, anastahili kuabudiwa (Ebr. 1:6), kulingana na sura ya kwanza ya Waebrania. Baadaye, anaelezewa, katika sura ya pili, kama aliyefanywa mdogo punde kuliko malaika kwa kitambo. Yesu si mdogo tu kuliko malaika. Badala yake, kwa kutwaa “mwili na damu” na mateso ambayo uzoefu huu unajumuisha, alishiriki kikamilifu majaliwa ya ndugu zake wa kibinadamu (Ebr. 2:14). Namna ambayo Yesu “alifanywa mdogo punde kuliko malaika” si tu kwa kufanyika ....

.... mwili kwake bali kwa mateso yake katika mauti (Ebr. 2:9). Mwana aliingia sana katika mazingira ya mwanadamu ili aipokee hali ya kufa tofauti na malaika, ambao hawakabiliwi na kifo. Alichokikamilisha Kristo kilimwezesha kuwa “kuhani mkuu mwenye rehema, mwaminifu katika mambo ya Mungu, ili afanye suluhu kwa dhambi za watu wake” (Ebr. 2:17). 

*Swali la Tafakari:* Wakati ule ule ambao ufafanuzi huu unaandikwa, watu duniani kote wana hofu ya kuambukizwa, na kufa kwa, virusi vya korona. Ni kwa namna gani matendo ya Kristo ya kutwaa mwili wetu na damu na kushiriki majaliwa yetu yanatusaidia tunapokabiliana na matishio ya kuogofya kama hayo na magonjwa yasiyotibika? 

### Sehemu ya III: Matumizi Maisha

Zingatia kauli toka kwa Ellen G. White juu ya asili ya Kristo ya ubinadamu: “Wengi wanadai kwamba ilikuwa haiwezekani kwa Kristo kushindwa na jaribu. Kwa hiyo hawezi kuwekwa katika nafasi ya Adamu; asingekuwa ameweza kupata ushindi ambao Adamu alishindwa kuupata. Ikiwa kwa namna yo yote tuna pambano zito kuliko alilokuwa nalo Kristo, hivyo asingeweza kutusaidia. Alitwaa asili ya mwanadamu, na uwezekano wa kushindwa na majaribu. Hakuna tunachobeba ambacho hakustahimili.” *—The Desire of Ages, uk. 117.*

*Swali la Tafakari:* Inakupa faraja na tumaini gani kujua kwamba Yesu alistahimili yote tuliyoitwa kustahimili?