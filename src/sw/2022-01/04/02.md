---
title:  Ndugu Kama Mkombozi
date:  16/01/2022
---

`Soma Mambo ya Walawi 25:25-27, 47-49. Nani angeweza kumkomboa mtu aliyepoteza mali yake au uhuru wake kwa sababu ya emaskini?`

Sheria ya Musa iliweka masharti kwamba wakati mtu alipokuwa maskini sana kiasi cha kupaswa kuuza mali yake—au hata yeye mwenyewe—ili kuishi, angepata hiyo mali au uhuru tena baada ya kila miaka hamsini, katika mwaka wa jubilii. Mwaka wa jubilii ulikuwa mwaka wa Sabato “maalum” ambao madeni yalikuwa yanasamehewa, mali kukombolewa, na uhuru kutangazwa kwa mateka. 

Miaka hamsini ilikuwa muda mrefu kusubiri, hata hivyo. Hiyo ndiyo sababu Sheria ya Musa pia iliweka masharti kwamba ndugu wa karibu angelipa sehemu ambayo bado ilikuwa inadaiwa na, hivyo, kumfidia ndugu yake haraka sana. 

Ndugu wa karibu ndiye pia alihakikisha kwamba haki ilitendeka kwa kesi ya mauaji. Alikuwa ndiye mlipa kisasi wa damu ambaye angemfuatilia muuaji wa ndugu yake wa karibu na kumwadhibu (Hes. 5:9-15). 

`Soma Waebrania 2:14-16. Yesu na sisi tunaelezewaje katika kifungu hiki?`

Kifungu hiki kinatuelezea kama watumwa wa Shetani, lakini Yesu kama mkombozi wetu. Adamu alipotenda dhambi, wanadamu walianguka chini ya nguvu ya Shetani. Kama matokeo, hatukuwa na nguvu ya kuipinga dhambi (Rum. 7:14-24). Mbaya zaidi, kulikuwa na adhabu ya kifo ambayo uasi wetu ulihitaji, ambayo tusingeweza kuilipa (Rum. 6:23). Hivyo, hali yetu inavyoonekana ilikuwa bila tumaini. 

Yesu, hata hivyo, alitwaa asili yetu ya kibinadamu na kuwa mwili na damu kama sisi. Akafanyika ndugu yetu wa karibu na kutukomboa. Hakuona haya kutuita “ndugu zake” (Ebr. 2:11). 

Kwa fumbo, kwa kuitwaa asili yetu na kutukomboa, Yesu aliidhihirisha asili yake ya kiungu, vile vile. Katika Agano la Kale, mkombozi wa kweli wa Israeli, ndugu yao wa karibu zaidi, ni Yahweh (kwa mfano, Zab. 19:14, Isa. 41:14, Isa. 43:14, Isa. 44:22, Yer. 31:11, Hos. 13:14).

`Ni njia zipi unazoweza kujifunza kupata uzoefu wa kina zaidi juu ya ukweli wa jinsi Kristo anavyoweza kuwa karibu na wewe? Kwa nini kuwa na uzoefu huu ni muhimu kwa imani yako?`