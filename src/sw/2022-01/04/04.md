---
title:  Mwili na Damu Kama Sisi
date:  18/01/2022
---

Waebrania inasema kwamba Yesu alitwaa asili yetu ya kibinadamu ili kwamba aweze kutuwakilisha na kutufia (Ebr. 2:9, 14-16; Ebr. 10:5-10). Hapa ndipo penye msingi wa mpango wa wokovu na tumaini letu pekee kwa uzima wa milele. 

`Soma Mathayo 16:17, Wagalatia 1:16, 1 Wakorintho 15:50, na Waefeso 6:12. Ni kasoro zipi za asili ya mwanadamu ambazo mafungu haya yanahusianisha na kirai “mwili na damu”?`

Kirai “mwili na damu” kinasisitiza juu ya kasoro ya hali ya mwanadamu, udhaifu wake (Efe. 6:12), upungufu wa ufahamu (Mat. 16:17, Gal. 1:16), na yenye kupatwa na mauti (1 Kor. 15:50). Waebrania inasema kwamba Yesu alifananishwa na ndugu zake “katika mambo yote” (Ebr. 2:17). Kirai hiki kinamaanisha kwamba Yesu alifanyika mwanadamu kamili. Yesu “hakufanana” tu au “kuonekana kuwa” mwanadamu; alikuwa mwanadamu kweli, mmoja wetu kweli. 

Waebrania pia inasema, hata hivyo, kwamba Yesu alikuwa tofauti na sisi kwa habari ya dhambi. Kwanza, Yesu hakufanya dhambi yo yote (Ebr. 4:15). Pili, Yesu alikuwa na asili ya binadamu iliyokuwa “takatifu, isiyo na hatia, isiyo na waa, iliyotengwa na wenye dhambi” (Ebr. 7:26). Sote tumefanya dhambi, na sote tuna mielekeo ya uovu. Utumwa wetu katika dhambi huanzia ndani sana ya asili yetu kabisa. Si tu “watu wa mwilini, tumeuzwa chini ya dhambi’’ (Rum. 7:14; tazama pia Rum. 7:15-20). 

Kiburi na misukumo mingine miovu mara nyingi hutia doa hata matendo yetu mema. Asili ya Yesu, hata hivyo haikuharibiwa na dhambi. Ilipaswa kuwa hivi. Ikiwa Yesu alikuwa “mtu wa mwilini, aliyeuzwa chini ya dhambi,” kama sisi, yeye pia angehitaji Mwokozi. Badala yake, Yesu alikuja kama Mwokozi na kujitoa nafsi kama dhabihu “isiyo na mawaa” kwa Mungu kwa ajili yetu (Ebr. 7:26-28, Ebr. 9:14). 

Kisha Yesu aliivunja nguvu ya ibilisi kwa kufa kama sadaka isiyo na dhambi kwa ajili ya dhambi zetu, hivyo kuwezesha msamaha wetu na mapatano na Mungu (Ebr. 2:14-17). Yesu pia alivunja nguvu ya dhambi kwa kutupatia uwezo wa kuishi maisha ya haki kupitia kwa utimilizaji wake wa ahadi ya agano jipya kuandika sheria katika mioyo yetu (Ebr. 8:10). Hivyo, Yesu amemshinda adui na kutukomboa kikamilifu ili sasa tuweze “kumwabudu Mungu aliye hai” (Ebr. 9:14). Kuangamizwa kwa Shetani kwa mwisho, wakati uo huo, kutakuja katika hukumu ya mwisho (Ufu. 20:1-3, 10).

`Kwa kuwa tunayo ahadi ya ushindi kupitia kwa Yesu, kwa nini wengi wetu bado hupambana na dhambi? Ni nini tunachofanya kisicho sahihi, na muhimu zaidi, tunawezaje Kuanza kuishi kulingana na wito mkuu tulionao Katika Kristo?`