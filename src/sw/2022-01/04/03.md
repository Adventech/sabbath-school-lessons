---
title:  Haoni haya kuwaita ndugu zake
date:  17/01/2022
---

Waebrania inasema kwamba Yesu hakuona haya kutuita ndugu zake (Ebr. 2:11). Licha ya kuwa umoja na Mungu, Yesu alitukubali kama sehemu ya familia yake. Umoja huu unatofautiana na matwezo ya wazi ambayo wasomaji wa Waebrania waliyapitia katika jamii zao (Ebr. 10:33). 

`Soma Waebrania 11:24-26. Ni kwa njia zipi maamuzi ya Musa yanatoa mfano wa kile Yesu alichotutendea?`

Umewahi kufikiri maana ya Musa kuitwa “mwana wa binti Farao”? Alikuwa mtu mwenye nguvu katika ufalme wenye nguvu zaidi kwa wakati ule. Alipata mafunzo ya juu kabisa ya kiraia na kijeshi na kuwa mtu mwenye kusifika sana. Stefano anasema kwamba Musa alikuwa “ ‘hodari wa maneno na matendo’ ” (Mdo. 7:22). 

Ellen G. White pia anasema kwamba alikuwa “kipenzi cha majeshi ya Misri” na kwamba Farao “alidhamiria kumfanya mjukuu wake aliyeasiliwa kuwa mrithi wa kiti chake cha enzi’” `(tazama Patriachs and Prophets, uk. 245).` Lakini Musa aliacha fadhila hiyo yote alipochagua kujihusianisha na Waisraeli, taifa la watumwa lisilo na elimu wala nguvu. 

`Soma Mathayo 10:32, 33; 2 Timotheo 1:8, 12; na Waebrania 13:12-15. Mungu anahitaji nini kwetu?`

Hili lilikuwa sehemu ya tatizo kwa wasomaji wa Waebrania. Baada ya kupitia mateso na kukataliwa, wengi wao walianza kumwonea aibu Yesu. Kwa matendo yao wengine walikuwa katika hatari ya “kumwaibisha Yesu hadharani” badala ya kumheshimu (Ebr. 6:6). Hivyo, Paulo daima anawaita wasomaji “wayashike sana” “maungamo” ya imani yao (Ebr. 4:14, Ebr. 10:23). 

Mungu anataka tumtambue Yesu kama Mungu wetu na ndugu yetu. Kama Mkombozi wetu, Yesu amelipia deni letu; kama ndugu yetu, Yesu ametuonesha jinsi tunavyopaswa kuishi ili kwamba “tufananishwe na mfano wa Mwana wake, ili yeye awe mzaliwa wa kwanza miongoni mwa ndugu wengi” (Rum. 8:29).

`Fikiri kwa muda juu ya uamuzi ambao Yesu alipaswa kufanya ili kutukubali kama “ndugu.” Kwa nini kile Yesu alichokifanya kilikuwa kinamshusha hadhi kuliko kile alichofanya Musa, na hili linatufundisha nini kuhusu upendo wa Mungu kwetu?`