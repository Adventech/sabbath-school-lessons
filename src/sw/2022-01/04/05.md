---
title:  Kukamilishwa kwa Njia ya Mateso
date:  19/01/2022
---

`Soma Waebrania 2:10, 17, 18 na Waebrania 5:8, 9. Kazi ya mateso ilikuwa nini katika maisha ya Yesu?`

Mtume anasema kwamba Mungu “alimkamilisha Yesu kwa njia ya mateso.” Kirai hiki kinashangaza. Mwandishi amesema kwamba Yesu ni “mng’ao wa utukufu wa Mungu na chapa ya nafsi yake” (Ebr. 1:3) na kwamba hakufanya dhambi, asiye na doa, asiye na mawaa, na mtakatifu (Ebr. 4:15, Ebr. 7:26-28, Ebr. 9:14, Ebr. 10:5-10). Yesu hakupaswa kushinda udhaifu wo wote wa kimaadili. Alikuwa mkamilifu kwa wema na kwa maadili pia. 

Waebrania inasema, hata hivyo, kwamba Yesu alipitia mchakato wa “ukamilishwaji” uliompatia njia ya kutukomboa. Yesu alikamilishwa katika uelewa kwamba aliandaliwa kuwa Mwokozi wetu. 

1. Yesu “alikamilishwa” kupitia mateso ili aweze kuwa kiongozi mkuu wa wokovu wetu (Ebr. 2:10). Yesu alikufa msalabani kama kafara ili Baba aweze kupata njia halali ya kutuokoa. Yesu alikuwa sadaka kamilifu ya kafara, ya pekee. Kama Mungu, Yesu angeweza kutuhukumu, lakini, kwa sababu ya kafara yake, Yesu anaweza pia kutuokoa. 

2. Yesu aliifunza utii kupitia mateso (Ebr. 5:8). Utii ulikuwa lazima kwa mambo mawili. Kwanza, utii ulifanya kafara yake ikubalike (Ebr. 9:14, Ebr. 10:5-10). Pili, mateso yake yalimwezesha kuwa mfano wetu (Ebr. 5:9). Yesu “alijifunza” utii kwa sababu hakuupitia hapo kabla. Kama Mungu, ni nani alipaswa kumtii? Kama Mwana wa milele, na mmoja na Mungu, alitiiwa kama mtawala wa ulimwengu. Kwa hiyo, Yesu hakupiga hatua toka kutotii hadi utii, bali toka mamlaka na utawala hadi kujinyenyekeza na uti. Mwana wa Mungu aliyetukuzwa akafanyika mwana wa Adamu mtiifu. 

3. Kupitia majaribu na kuwa mshindi kulimwezesha Yesu kuwa Kuhani Mkuu mwenye rehema na mwaminifu (Ebr. 2:17, 18). Mateso hayakumfanya Yesu kuwa mwenye rehema zaidi. Kinyume chake, ilikuwa ni kwa sababu rehema za Yesu zilizomfanya ajitolee kufa msalabani ili kutuokoa mwanzoni (Ebr. 10:5-10; linganisha na Rum. 5:7, 8). Lakini, ilikuwa ni kwa kupita mateso ndipo ukweli wa upendo wa Yesu wa undugu ulioneshwa na kufunuliwa.

`Ikiwa Yesu asiye na dhambi aliteseka, sisi, kama wenye dhambi, kwa hakika tutateseka, vile vile. Tunawezaje kujifunza kuvumilia mambo yanayohuzunisha ya maisha wakati uo huo tukipata tumaini na uhakika toka kwa Bwana, aliyeudhihirisha upendo wake kwetu kwa njia nyingi zenye nguvu?`