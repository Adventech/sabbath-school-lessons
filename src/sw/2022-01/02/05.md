---
title:  Yesu ni Kuhani Wetu Mkuu
date:  05/01/2022
---

Waebrania 5-7 inaanzisha kazi ya pili ya Yesu. Yeye ni Kuhani wetu Mkuu. Mwandishi anaeleza kwamba hili linatimiza ahadi ambayo Mungu aliitoa kwa mfalme aliyeahidiwa mzao wa Daudi, kwamba angekuwa “ ‘kuhani milele kwa mfano wa Melkizedeki’ ” (Zab. 110:4, kama ilivyonukuliwa katika Ebr. 5:5, 6). 

`Soma Mambo ya Walawi 1:1-9, Mambo ya Walawi 10:8-11, Malaki 2:7, Hesabu 6:22-26, na Waebrania 5:1-4. Ni kazi zipi zilifanywa na kuhani?`

Makuhani walichaguliwa kwa niaba ya wanadamu kuwawakilisha na kupatanisha mahusiano yao na Mungu na mambo yanayohusiana naye. Kuhani alikuwa mpatanishi. 

Hii ilikuwa kweli kwa habari ya mfumo wowote wa kikuhani, uwe wa Kiyahudi, Kiyunani, Kirumi, au mwingine wowote. Kuhani anafanya iwezekane sisi kuhusiana na Mungu, na kila kitu anachokifanya kuhani kina kusudi la kuwezesha mahusiano kati yetu na Mungu. 

Kuhani anatoa kafara kwa niaba ya wanadamu. Watu hawawezi kuleta kafara hizi kwa Mungu wao wenyewe. Kuhani anajua jinsi tunavyoweza kutoa kafara “inayokubalika” ili zawadi zetu ziweze kukubalika kwa Mungu au kwamba ziweze kutoa utakaso na msamaha. 

Makuhani pia waliwafundisha watu sheria ya Mungu. Walikuwa wataalamu katika amri za Mungu na walisimamia ufafanuzi na matumizi yake. 

Mwisho, makuhani walikuwa na jukumu la kubariki katika jina la Yahweh. Kupitia kwao, Mungu alipitisha hisani zake na kusudi lake jema kwa ajili ya watu. 

Hata hivyo, katika 1 Petro 2:9, tunaona kitu kingine tofauti. Sisi tunaomwamini Yesu—tunaitwa “ukuhani wa kifalme.” Wajibu huu unadokeza fadhila ya kushangaza. Makuhani wangemwendea Mungu katika hekalu. Leo, tunaweza kumwendea Mungu kupitia maombi kwa ujasiri (Ebr. 4:14-16; Ebr. 10:19-23). Kuna wajibu, muhimu vilevile. Ni lazima tuungane na Mungu katika kazi yake ya kuuokoa ulimwengu. Anatutaka tuzifundishe na kuzifafanua sheria na amri za Mungu kwa wengine. Pia anatutaka kutoa kafara za sifa na kazi njema, zenye kumpendeza. Fadhila iliyoje na jukumu lililoje!

`Inapaswa kuleta badiliko gani katika maisha yetu kwamba kwa hakika sisi ni “ukuhani wa kifalme”? Ni kwa vipi ukweli huu unapaswa kuathiri namna tunavyoishi?`