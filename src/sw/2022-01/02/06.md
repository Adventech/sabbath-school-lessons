---
title:  Yesu ni Mjumbe wa Agano Lililo Bora
date:  06/01/2022
---

Waebrania 8-10 inajikita katika kazi ya Yesu kama Mpatanishi wa agano jipya. Suala linalohusu agano la kale lilikuwa tu linatoa kielelezo cha mambo mazuri yajayo. Desturi zake zilikusudiwa kubainisha kabla, kueleza kwa mfano/kielelezo, kazi ambayo Yesu angefanya wakati ujao. Hivyo, makuhani walikuwa kielelezo cha Yesu, lakini walikuwa watu wanaopatikana na mauti na wenye dhambi. Wasingeweza kutoa ukamilifu ambao Yesu aliutoa. Na walihudumu katika hekalu lililokuwa “nakala na kivuli” (Ebr. 8:5) cha hekalu la mbinguni. 

Yesu anahudumu katika hekalu la kweli na hutuwezesha kumfikia Mungu. Kafara za wanyama zilikuwa kielelezo cha kifo cha Yesu kama kafara kwa niaba yetu, lakini damu zao zisingesafisha dhamira. Kifo cha Yesu, hata hivyo, kinatakasa dhamiri yetu ili kwamba tuweze kumwendea Mungu kwa ujasiri (Ebr. 10:19-22). 

`Soma Waebrania 8:8-12. Ni nini Mungu alituahidi katika agano jipya?`

Kwa kumteua Yesu kama Kuhani wetu Mkuu, Baba alisimika agano jipya litakalotimiza kile ambacho agano la kale lilikitazamia tu. Agano jipya linatoa kile ambacho kuhani mwanadamu—wa kiungu, mkamilifu, wa milele anaweza kutoa. Huyu Kuhani Mkuu hafasili tu sheria ya Mungu lakini anaitia sheria katika mioyo yetu. Kuhani huyu anatoa kafara inayoleta msamaha. Kuhani huyu anatusafisha na kutubadilisha. Anabadilisha mioyo yetu toka ya jiwe kuwa ya nyama (Ezek. 36:26). Hakika anatuumba upya (2 Kor. 5:17). Kuhani huyu anatubariki kwa namna ya kushangaza zaidi, kwa kutuwezesha kufika kabisa mbele za Baba mwenyewe. 

Mungu alilifanya agano la kale ili kuelekeza katika wakati ujao, katika kazi ya Yesu. Lilikuwa zuri katika muundo na kusudi lake. Walakini, wengine walielewa vibaya kusudi lake. Kwa kutokuwa tayari kuacha ishara, vivuli, na kukubali kweli ambazo ishara hizo zilikuwa zinaelekeza kwake, walikosa manufaa ya kushangaza ambayo huduma ya Yesu iliwapatia. 

“Kristo alikuwa msingi na uhai wa hekalu. Huduma zake zilikuwa kielelezo cha kafara ya Mwana wa Mungu. Ukuhani ulianzishwa kuwakilisha sifa ya upatanishi na kazi ya Kristo. Mpango wote wa ibada ya kafara ulikuwa ni kielelezo cha kifo cha Mwokozi ili kuukomboa ulimwengu. Sadaka hizi zisingefaa wakati tukio kubwa lililokuwa linaelekeza kwalo kwa zama zote lilitimilizwa.” `—Ellen G. White, The 12 Desire of Ages, uk. 165.`