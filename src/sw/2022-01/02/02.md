---
title:  Yesu ni Mfalme Wetu
date:  02/01/2022
---

Hoja kuu ya Waebrania ni kwamba Yesu ni Mtawala, aketiye mkono wa kuume wa Baba (Ebr. 8:1). Kama Mungu, Yesu daima amekuwa mtawala wa ulimwengu. Lakini Adamu na Hawa walipotenda dhambi, Shetani alifanyika mtawala wa ulimwengu huu (Yn. 12:31, Yn. 14:30, Yn. 16:11). Yesu, hata hivyo, alikuja na kumshinda Shetani msalabani, akirejesha haki ya kuwatawala wanaompokea kama Mwokozi wao (Kol. 2:13-15). 

Sura mbili za kwanza za Waebrania zinajikita hasa katika kumtawaza Yesu kama Mfalme. 

`Soma Waebrania 1:5-14. Ni nini kinatokea hapa?`

Mafungu haya yamepangwa katika sehemu tatu. Kila sehemu inatambulisha kipengele cha sherehe ya utawazwaji wa Mwana. Kwanza, Mungu anamsimika Yesu kama mwana wake wa kifalme (Ebr. 1:5). Pili, Mungu anamtambulisha Mwana katika nyua za mbinguni, ambao wanamwabudu (Ebr. 1:6, 8) wakati Bwana akiwa anatangaza hali ya milele ya kuwa muumba na utawala wa milele wa Mwana (Ebr. 1:8-12). Tatu, Mungu anamtawaza Mwana katika kiti cha ufalme —utoaji halisi wa mamlaka (Ebr. 1:13, 14). 

Moja ya imani muhimu za Agano Jipya ni kwamba katika Yesu Mungu alitimiza ahadi zake kwa Daudi (tazama 2 Sam. 7:8-16 na Lk. 1:30-33). Yesu alizaliwa toka katika ukoo wa Daudi katika mji wa Daudi (Mat. 1:1-16; Lk. 2:10, 11). Wakati wa huduma yake mara nyingi watu walimwita “mwana wa Daudi.” Alihukumiwa kwa shitaka kwamba alidai kuwa “mfalme wa Wayahudi” (Mat. 27:37). Petro na Paulo walihubiri kwamba Yesu alifufuka toka wafu katika kutimiza ahadi alizomwahidi Daudi (Mdo 2:22-36, Mdo 13:22-37). Na Yohana alimtambulisha Yesu kama “simba wa kabila la Yuda” (Ufu. 5:5). 

Waebrania, bila shaka, inashinda. Mungu ametimiza ahadi zake kwa Daudi katika Yesu: Mungu alimpa “jina” kuu (Ebr. 1:4), alimsimika kama mwana wake mwenyewe (Ebr. 1:5), na kumketisha “mkono wake wa kuume” (Ebr. 1:13, 14). Zaidi ya hayo, kulingana na Waebrania 4, Yesu anawaongoza watu katika raha ya Bwana na kutukumbusha kwamba Yesu ndiye mjenzi wa nyumba ya Mungu (Ebr. 3:3, 4). 

Basi, Yesu, ni mtawala wa haki aliyepigana vita na Shetani, mnyang’anyi, kwa ajili ya utii wetu.

`Tunawezaje kupata faraja, hasa katikati ya majaribu, kwa kujua kwamba Yesu ndiye mtawala wa ulimwengu?`