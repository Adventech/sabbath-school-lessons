---
title:  Yesu ni Shujaa Wetu
date:  04/01/2022
---

`Linganisha 1 Samweli 8:19, 20 na Waebrania 2:14-16. Waisraeli walizingatia mambo gani kwa mtu anayechaguliwa kuwa mfalme, na kwa namna gani matarajio haya yalitimizwa katika Yesu?`

Waisraeli walitaka mfalme awe mwamuzi wao na kiongozi wao katika vita kwa sababu walisahau kwamba Mungu alikuwa mfalme wao. Urejeshwaji kamili wa utawala wa Mungu juu ya watu wake ulikuja na Yesu. Kama mfalme wetu, Yesu anatuongoza katika vita dhidi ya adui. 

Waebrania 2:14-16 inamwelezea Yesu kama shujaa wa wanadamu wadhaifu. Kristo anamkabili na kumshinda mwovu katika pambano kati ya watu wawili tu na kutuokoa toka utumwani. Maelezo haya yanatukumbusha vita kati ya Daudi na Goliathi. Neno pambano linaonesha kwamba mshindi katika vita atawafanya watumwa watu wa upande mwingine (1 Sam. 17:8-10). Hivyo, Daudi alikuwa kama mtetezi wa Israeli. Aliwawakilisha. 

`Soma Isaya 42:13 na Isaya 59:15-20. Yahweh anajielezaje Mwenyewe katika vifungu hivi?`

Waebrania 2:14-16 inadokeza dhana kwamba Mungu angewaokoa Israeli katika pambano kati ya watu wawili tu. Zingatia kifungu hiki toka katika Isaya: “Naam, Bwana asema hivi: ‘Hata jeshi la wafungwa wake aliye hodari watapokonywa mikononi mwake, na mateka yake aliye jabali wataokoka; kwa maana nitateta na yeye atetaye nawe, nami nitawaletea wana wako wokovu’ ” (Isa. 49:25). 

Kama Wakristo mara nyingi tunafikiri kwamba tunapigana na Shetani katika pambano la watu wawili. Tunaposoma Waefeso 6:10-18, tunaona kwamba ndiyo, tuko katika vita na Shetani. Lakini Mungu ndiye shujaa wetu, naye anakwenda katika vita mbele yetu. Tu sehemu ya jeshi lake; hiyo ndiyo sababu tunapaswa kutumia silaha zake. Pia, hatupigani wenyewe. Katika Waefeso 6 wingi umetumika. Sisi kama kanisa tunavaa silaha na kupigana pamoja nyuma ya shujaa wetu, ambaye ni Mungu Mwenyewe.

`Inamaanisha nini kuzivaa silaha za Mungu? Yaani, katika kupambana siku kwa siku na nafsi, majaribu, na kadhalika, tunawezaje kutumia fursa ya uwezo unaotuwezesha kupitia nguvu ya Mungu ili kuwa waaminifu?`