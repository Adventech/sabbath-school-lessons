---
title:  Haibaki Tena Dhabihu kwa Ajili ya Dhambi
date:  08/02/2022
---

Onyo la Waebrania 6:4-6 linafanana sana na onyo linalopatikana katika Waebrania 10:26-29. Paulo anaelezea kwamba kuikataa kafara ya Yesu kutawaacha wasomaji pasipo njia yo yote ya msamaha wa dhambi kwa sababu hakuna njia nyingine kwa ajili ya huo msamaha kando ya Yesu (Ebr. 10:1-14). 

`Soma Waebrania 10:26-29. Ni katika njia tatu zipi mwandishi anaelezea dhambi ambayo haina msamaha?`

Mwandishi hasemi kwamba hakuna upatanisho kwa dhambi yo yote iliyofanywa baada ya kupata maarifa ya kweli. Mungu amemchagua Yesu kama Mwombezi wetu (1 Yn. 2:1). Kupitia kwake tuna msamaha wa dhambi (1 Yn. 1:9). Dhambi ambayo haina dhabihu au upatanisho inaelezewa kama kumkanyaga Mwana wa Mungu, kuihesabu damu ya Agano kuwa ni kitu ovyo, na kumfanyia jeuri Roho Mtakatifu (Ebr. 10:29). Hebu tutazame maana ya virai hivi. 

Kirai “kumkanyaga Mwana wa Mungu” (Ebr. 10:29) kinaelezea kuukataa utawala wa Yesu. Jina “Mwana wa Mungu” liliwakumbusha hadhira kwamba Mungu amemketisha Yesu mkono wake wa kuume na kuahidi kuwaweka adui zake “chini ya miguu yake” (Ebr. 1:13; tazama pia Ebr. 1:5-12, 14). 

Kumkanyaga Yesu kunamaanisha kwamba mwasi amemtendea Yesu kama adui. Katika muktadha wa hoja ya waraka (Ebr. 1:13), ingekuwa na maana kwamba, kulingana na maisha ya mwasi, Yesu ameondolewa katika kiti cha enzi (ambacho kinakaliwa sasa na mwasi mwenyewe) na kukanyagwa chini badala yake. Hiki ndicho Lusifa alitaka kufanya mbinguni (Isa. 14:12-14) na kile ambacho “mtu wa kuasi”’ atajaribu kufanya katika wakati ujao (2 Thes. 2:3, 4). 

Kirai “kuihesabu damu ya agano kuwa ni kitu ovyo” kinarejelea kuikataa kafara ya Yesu (Ebr. 9:15-22). Kinamaanisha kwamba damu ya Yesu haina nguvu inayotakasa. 

Kirai “kumfanyia jeuri Roho wa neema” kina nguvu sana. Neno la Kiyunani enybrisas (“tukana, fanya jeuri”) linahusisha kuonesha kiburi, inayomaanisha “ujeuri”’ au “majivuno.” Neno hili linasimama kinyume kabisa na sifa ya Roho Mtakatifu kama “Roho wa neema.” Inamaanisha kwamba mwasi ameitikia kutolewa kwa neema ya Mungu kwa tusi.

`Mwasi yuko katika nafasi isiyothibitika. Anamkataa Yesu, kafara yake, na Roho Mtakatifu.`