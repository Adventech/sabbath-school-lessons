---
title:  Yesu, Nanga ya Roho
date:  10/02/2022
---

Paulo anahitimisha onyo lake dhidi ya uasi na faraja kwa upendo na imani kwa maelezo mazuri, yanayopanda juu ya uhakikisho katika Kristo. 

`Soma Waebrania 6:17-20. Mungu alituthibishiaje ahadi zake?`

Mungu alithibitisha ahadi zake kwa ajili yetu kwa njia kadha wa kadha. Kwanza, Mungu aliithibitisha ahadi yake kwa kiapo (Ebr. 6:17). Kulingana na Maandiko, viapo vya Mungu kwa Ibrahimu na Daudi vilikuwa msingi wa mwisho wa ujasiri katika fadhila za Mungu za kudumu kwa Israeli. Wakati Musa alipotafuta kupata msamaha wa Mungu kwa ajili ya Israeli baada ya uasi kwa ndama wa dhahabu, alirejelea kiapo cha Mungu kwa Ibrahimu (tazama Kut. 32:11-14, Mwa. 22:16-18). Nguvu iliyodokezwa ya ombi lake ilikuwa kwamba kiapo cha Mungu kilikuwa kisichobadilika (Rum. 9:4; Rum. 11:28, 29). 

Hali kadhalika, wakati mtunga Zaburi alipowaombea Israeli mbele za Mungu, alikidai kiapo cha Mungu kwa Daudi. Mungu alisema: “ ‘Mimi sitalihalifu agano langu, Sitalibadili neno lililotoka midomoni mwangu. Neno moja nimeliapa kwa utakatifu wangu, Hakika sitamwambia Daudi uongo, Wazao wake watadumu milele, Na kiti chake kitakuwa kama jua mbele zangu. Kitathibitika milele kama mwezi; Shahidi aliye mbinguni mwaminifu.’ ” (Zab. 89:34-37). Kulingana na Agano Jipya, viapo vyote vilitimizwa katika Yesu, mzao wa Ibrahimu, aliyepaa na kukalia kiti cha Daudi (Gal. 3:13-16; Lk. 1:31-33, 54, 55). 

Pili, Mungu amezithibitisha ahadi zake kwetu kwa kumketisha Yesu mkono wake wa kuume. Kupaa kwa Yesu mbinguni kuna kusudi la kuthibitisha ahadi iliyotolewa kwa waumini kwa sababu Yesu alipaa mbinguni kama “mtangulizi kwa niaba yetu” (Ebr. 6:20, msisitizo wa mtunzi). 

Hivyo, kupaa kwa Yesu kunatufunulia uhakika wa wokovu wa Mungu kwetu. Mungu alimwongoza Yesu katika utukufu kupitia mateso ya “mauti kwa ajili ya kila mtu,” ili aweze kuwaleta “wana wengi waufikilie utukufu” (Ebr. 2:9, 10). Uwepo wa Yesu mbele za Baba ni “nanga ya roho” (Ebr. 6:19), iliyosimikwa katika kiti cha enzi cha Mungu. Heshima ya utawala wa Mungu imeendelezwa katika utimizwaji wa ahadi yake kwetu kupitia kwa Yesu. Uthibitisho gani zaidi tunahitaji?

`Unahisi nini unapofikiri kwamba Mungu amekuapia? Kwa nini wazo hilo pekee linapaswa kusaidia kukupa uhakika wa wokovu, hata unapohisi kutokustahili?`