---
title:  Kuonja Uzuri wa Neno
date:  06/02/2022
---

`Soma Waebrania 6:4, 5. Ni nini walichopewa waumini katika Kristo wakati walipokuwa waaminifu kwake?`

Kwisha “kutiwa nuru” kunamaanisha kupata uzoefu wa uongofu (Ebr. 10:32). Kunawahusu wale waliogeuka toka katika “giza” la nguvu ya Shetani kwenda katika “nuru” ya Mungu (Mdo. 26:17,18). Inamaanisha ukombozi toka dhambini (Efe. 5:11) na ujinga (1 Thes. 5:4, 5). Muundo wa kitenzi hapa unaashiria kwamba huku kutiwa nuru ni tendo la Mungu linalotimizwa kupitia kwa Yesu, “mng’ao wa utukufu wake” (Ebr. 1:3). 

“Kuonja kipawa cha mbinguni” na “kufanywa washirika wa Roho Mtakatifu” ni virai vinavyofanana. “Kipawa” cha Mungu kinaweza kurejelea neema yake (Rum. 5:15) au Roho Mtakatifu, ambaye kupitia kwake Mungu anatoa neema (Mdo. 2:38). Wale “waliomwonja” Roho Mtakatifu (Yn. 7:37-39, 1 Kor. 12:13) wamepata uzoefu wa “neema” ya Mungu, inayojumuisha nguvu ya kuyatimiza mapenzi yake (Gal. 5:22, 23). 

Kuonja “uzuri wa neno la Mungu” (Ebr. 6:5) ni kupata uzoefu binafsi wa ukweli wa injili (1 Petro 2:2, 3). “Nguvu za zamani zijazo” inarejelea miujiza ambayo Mungu atawatendea waumini katika wakati ujao: ufufuo (Yn. 5:28, 29), kubadilishwa kwa miili yetu, na uzima wa milele. Waumini, hata hivyo, wanaanza “kuyaonja” kwa wakati wa sasa. Wamepata uzoefu wa ufufuo wa kiroho (Kol. 2:12, 13), nia iliyofanywa upya (Rum. 12:2), na uzima wa milele katika Kristo (Yn. 5:24). 

Huenda Paulo anakikumbuka kizazi cha jangwani, waliopata uzoefu wa neema ya Mungu na wokovu wake. Kizazi cha jangwani “kilitiwa nuru” kwa nguzo ya moto (Neh. 9:12, 19; Zab. 105:39), walifurahia zawadi ya mkate toka mbinguni (Kut. 16:15), walipata uzoefu wa Roho Mtakatifu (Neh. 9:20), walionja “neno zuri la Mungu” (Yosh. 21:45), na “nguvu za zamani zijazo” katika “ajabu na ishara” zilifanywa katika ukombozi wao toka Misri (Mdo. 7:36). Paulo anadokeza, hata hivyo, kwamba kama vile kizazi cha jangwani kilivyoasi Mungu, licha ya uthibitisho huo (Hes. 14:1-35), wasomaji wa Waebrania walikuwa katika hatari ya kufanya kile kile, licha ya uthibitisho wa fadhila za Mungu walizofurahia.

`Uzoefu wako binafsi umekuwaje wa mambo ambayo mafungu haya ya Waebrania yameyazungumzia? Kwa mfano, umepataje uzoefu wa kutiwa nuru kunakorejewa na fungu?`