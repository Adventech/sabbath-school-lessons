---
title:  Haiwezekani Kuwafanya Upya Tena
date:  07/02/2022
---

`Linganisha Waebrania 6:4-6, Mathayo 16:24, Warumi 6:6, Wagalatia 2:20, Wagalatia 5:24, na Wagalatia 6:14. Ufanani huu unaashiria nini kuhusu kinachomaanisha kumsulubisha Kristo?`

Fungu la asili katika Kiyunani linasisitiza neno “haiwezekani.” Haiwezekani kwa Mungu kuwafanya upya tena wale “walioanguka”’ kwa sababu “wanamsulubisha Mwana wa Mungu mara ya pili” (Ebr. 6:6). Paulo anataka kukazia kwamba hakuna njia nyingine ya wokovu isipokuwa kupitia Kristo (Mdo. 4:12). Wokovu kwa njia nyingine yoyote haiwezekani kama ilivyo “kwa Mungu kusema uongo’’ (Ebr. 6:8) au kumpendeza Mungu “pasipo imani” (Ebr. 11:6). 

Kumsulubisha Mwana wa Mungu mara ya pili ni sitiari inayotafuta kuelezea kitu kinachotokea katika mahusiano binafsi kati ya Yesu na muumini. 

Viongozi wa kidini walipomsulubisha Yesu, walifanya hivyo kwa sababu Yesu alitishia mamlaka na utawala wao. Hivyo, walitumaini kumwondoa Yesu kama nafsi na kumwangamiza adui mwenye nguvu na hatari. Hali kadhalika, injili inaleta changamoto kwa utawala na kujiamulia mwenyewe kwa mtu binafsi katika kiwango muhimu zaidi. 

Kiini cha maisha ya Kikristo ni kujitwika msalaba na kujikana nafsi (Mat. 16:24). Hii inamaanisha “kuusulubisha ulimwengu” (Gal. 6:14), “utu wa kale’? (Rum. 6:6), na “mwili pamoja na mawazo yake mabaya na tamaa zake” (Gal. 5:24). Kusudi la maisha ya Kikristo ni kwamba tupitie kifo cha namna fulani. Tusipopitia kifo hiki cha nafsi, hatuwezi kupata maisha mapya Mungu anayotaka kutupatia (Rum. 6:1-11). 

Shindano kati ya Yesu na nafsi ni shindano hadi kufa (Rum. 8:7, 8; Gal. 5:17). Ni pambano gumu ambalo halishindwi mara moja. Kifungu hiki hakimrejelei mtu ambaye wakati mwingine anashindwa katika pambano dhidi ya “utu wa kale” na “mwili.” Dhambi hii inarejelea mtu ambaye, baada ya kupata uzoefu wa wokovu halisi na unachomaanisha (Ebr. 6:4, 5), anaamua kwamba Yesu ni tishio kwa namna ya maisha anayotoka kuwa nayo na kuchukua hatua kuyaua mahusiano yake naye. Yaani, kwa kadri ambavyo mtu huyo hachagui kumwacha Kristo kabisa, bado kuna tumaini la wokovu.

`Inamaanisha nini kuifia “nafsi,”? kujitwika “msalaba”? Ni jambo gani lililo gumu kwako zaidi kusalimisha katika utawala wa Kristo?`