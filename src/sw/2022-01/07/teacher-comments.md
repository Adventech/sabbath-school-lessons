---
title:  Ufafanuzi
date:  11/02/2022
---

*Mafungu Muhimu: Ebr. 6:4-6, Mt. 16:24, Rum. 6:6, Ebr. 10:26-29, Ebr. 6:9-13, Ebr. 6:17-20.*

### I: Muhtasari

*Mada za Somo:* Waebrania 5 inamalizika kidogo kwa namna ya huzuni, kwa Paulo akiwakemea wasomaji wake kwa kutopiga hatua katika safari yao ya kiroho. Hata hivyo, Paulo anakusudia kusonga mbele katika utambuzi wa kina wa kiteolojia licha ya hadhira “waliokuwa wavivu wa kusikia” (tazama Ebr. 5:11). Ikiwa tu muda utaruhusu atarudia tena mafundisho ya msingi, kama vile “kuzitubia kazi zisizo na uhai,” “kuwa na imani kwa Mungu,” “mafundisho ya mabatizo,” “kuwekea mikono,” “kufufuliwa wafu,” na “hukumu ya milele.” (Ebr. 6:1, 2). 

Kwa kuongezea, wasomaji hawa walipata, kwa wakati fulani uliopita, baraka kadha wa kadha za Kiungu. Baraka hizi zimetajwa moja moja katika Waebrania 6:4, 5. Wasomaji “wamepewa nuru,” “wamekionja kipawa cha mbinguni,” “wamefanywa washirika wa Roho Mtakatifu,” na “kulionja neno zuri la Mungu, na nguvu za zamani zijazo.” Virai hivi vinafanana na uzoefu wa uongofu, neema ya Mungu, Roho Mtakatifu kupitia ishara na maajabu, ukweli wa injili, na wokovu. 

Katikati ya yote haya, baadhi ya wasomaji wanaonekana kuwa wameasi. Paulo anawaambia wasomaji wake, “Haiwezekani kuwafanya upya tena hata wakatubu” (Ebr. 6:6) hao walioasi. Hukumu kali kama hiyo inatamkwa katika Waebrania 10:26-29 dhidi ya wale ambao kwa kusudi wanadumu katika dhambi baada ya kupokea ujuzi wa kweli. Tabia ya uasi inajulikana kwa sitiari ambayo ni sawa na kumkataa Kristo, dhabihu yake, na Roho Mtakatifu. 

### Sehemu ya III: Ufafanuzi 

*Kutokuwezekana kwa Toba*

Je, Waebrania 6:4-6, vile vile Waebrania 10:26-29, huzungumzia kutokuwezekana kwa toba? Je, wazo hili linamaanisha kwamba ikiwa Mkristo ameasi, hawezi kufanywa upya katika toba? Je, hakuna namna ya kupata nafasi ya pili wakati wa toba? Wazo kwamba toba haiwezi kufanywa upya limekuwa uelewa ulioenea wa Waebrania 6:4-6, kama linavyoshikiliwa na Wakristo katika historia yote ya kanisa, likiwasababisha wengine kuahirisha ....

.... ubatizo wao hadi karibia na kufa. Maonyo yenye nguvu namna hiyo yanatokeaje mtu anapotazama uzoefu wa Petro wa baada ya Gethsemane (Mat. 26:69-75)? Katika uchunguzi unaofuata, tunataka kuelewa Waebrania 6:4-6 na kuilinganisha na uzoefu wa Petro, vile vile na Maandiko yote. 

Kwanza, tunataka kuelewa uzoefu waliopitia wasomaji wa Waebrania. Baadhi yao walitiwa nuru, walionja kipawa cha mbinguni, walifanywa washirika wa Roho Mtakatifu, walionja Neno zuri la Mungu, na kisha wakaanguka baada ya hayo. Sitiari ya kwanza iliyotumika kuielezea jumuiya ya Wakristo ni “kutiwa nuru,” neno linaloonekana katika Waebrania 10:32, linaposomeka: “Lakini zikumbukeni siku za kwanza, ambazo, mlipokwisha kutiwa nuru, mlistahimili mashindano makubwa ya maumivu.” Sitiari hii inaonekana kuelezea uzoefu wa kwanza wa Kikristo waliokuwa nao wasomaji. Kwa Roho wa Mungu, wamebadilika toka “kazi zisizo hai” kwenda “kuwa na imani kwa Mungu” (Ebr. 6:1) na “kuupokea ujuzi wa ile kweli” (Ebr. 10:26). 

Sitiari ya pili, “wamekionja kipawa cha mbinguni” (Ebr.6:4), inaonesha kwamba wasomaji walikuwa na uzoefu wa kiroho katika kipawa chenye neema cha wokovu. Kitenzi “kuonja” kinaonekana katika Waebrania 2:9, kinapomzungumzia Kristo ambaye alipaswa “kuionja mauti kwa ajili ya kila mtu.” Wakati Kristo alipoionja mauti kama mwanadamu, alikuwa anapitia uzoefu wa kitu ambacho hadi wakati huo alikuwa hakijui. Wasomaji wa Waebrania wamekionja kipawa cha mbinguni, kitu ambacho hapo kabla walikuwa hawakijui, yaani, “wokovu mkuu namna hii” (Ebr. 2:3). 

Sitiari ya tatu inahusiana kwa karibu na kukionja kipawa cha mbinguni. Wakristo “wamefanywa washirika wa Roho Mtakatifu” (Ebr. 6:4), ikileta lugha ya ushiriki, inayokumbushia maneno ya Waebrania 3:1 na Waebrania 3:14, ambapo wasomaji wanaelezewa kama “watakatifu wenye kushiriki mwito wa mbinguni” na “washirika wa Kristo.” Kupewa Roho Mtakatifu ni uzoefu ambao wasomaji hawa waliupata waziwazi katika hatua ya awali ya kuhubiriwa kwao (Ebr. 2:4). 

Mfuatano wa sitiari unaendelea kwa urudiwaji wa mfano wa kuonja. “Na kulionja neno zuri la Mungu” (Ebr. 6:5) inarejelea kuisikia injili, iliyopokelewa wakati wasikilizaji walipopokea ....

.... habari njema ya wokovu (Ebr. 2:3). Wakati mwingine Biblia ya Kiebrania inalifananisha Neno la Mungu na chakula (tazama Kum. 8:3). Wasomaji si wapokeaji tu wa uzuri wa Neno la Mungu; pia wanapata uzoefu wa “nguvu za zamani zijazo” (Ebr. 6:5), inayojumuisha “ishara, ajabu, na nguvu za namna nyingi” (Ebr. 2:4 tafsiri ya mtunzi). 

Baada ya sitiari nne ndefu, zinazojenga, kuna badiliko la ghafia la kuvutia. Sitiari ya mwisho inawasilisha tukio la uasi: “wakaanguka baada ya hayo” (Ebr. 6:6). Kitenzi “kuanguka,” au “kufanya uasi,” kinaweza kumaanisha “kutenda dhambi,” kwa maana ya jumla. Lakini kwa sababu ya maelezo yanayofuata, yaani, “kwa kumsulubisha Mwana wa Mungu mara ya pili” (Ebr. 6:6), dhambi inapaswa kueleweka zaidi katika maana ya msingi ya kuondoka katika kila uzoefu wa wokovu ulioelezewa kwa kiasi fulani katika fungu la 4 na 5. Kwa maneno rahisi, wasomaji wamepata uzoefu wa uongofu, wokovu, Roho Mtakatifu kupitia ishara na ajabu, na uzuri wa neno la Mungu, na kisha wakaasi. 

Kwa kuwa sasa tunaelewa kile walichokipitia wasomaji wa kitabu cha Waebrania, hebu sasa tugeukie kuchunguza wazo la kutokuwezekana kwa toba katika Waebrania 6:4-6. Tunapaswa kwa kiasi fulani kuwa stadi katika njia yetu. Sitiari zote tano zilizotajwa hapo juu ni vivumishi vya kitenzi katika Kiyunani. Zote ziko katika wakati uliopita, njeo inayoelezea tendo katika wakati uliopita. Matendo hayo kiuhalisi hayana tiba. Mfululizo wa vivumishi vya kitenzi unaelezea kundi moja lile lile la watu. Hivyo, sehemu hii ya hadhira imekwenda toka “kutiwa nuru” hadi “kuasi,” kwa hiyo wamekutana na safu kamili ya uzoefu wa kidini kwa wakati fulani uliopita. 

Sehemu ya mwisho ya Waebrania 6:6 inatumia sehemu ya pili ya vivumishi vya kitenzi (“kusulubisha mara ya pili” na “kumfedhehi kwa dhahiri” katika Waebrania 6:6). Mara hii Paulo anatumia hali ya kuendelea ya kitenzi katika wakati uliopo. Ghafla anahama toka wakati uliopita kwenda katika wakati uliopo, unaoelezea tendo kama linaloendelea. Hilo linamaanisha nini? Wakati uliopo unawakilisha tendo kadri linavyoendelea, linalotokea wakati wa kusema. Hali zote hizi za kitenzi zinaelezea uasi katika wakati uliopo. Hivyo, tendo linaonekana kama kosa linalozuia kufanywa hata wakatubu, kwa sababu linamfanya mwasi adui .....

.... wa Kristo. Anamsulubisha Mwana wa Mungu mara ya pili na kumfedhehi kwa dhahiri kwa namna endelevu. Hilo linaashiria nini? Kumfedhehi Kristo ni kurudia tena kumsulubisha. Huku kurudia kunaonesha athari kubwa sana na endelevu ya uasi kwa wale ambao hapo kwanza walikuwa wametiwa nuru. Hawawezi kufanywa upya hata wakatubu kwa sababu ya mtazamo walionao sasa unaoendelea kuhusu Kristo. Matendo yao yanaeleza chanzo cha uasi pamoja mtazamo unaoendelea wa waasi. Kwa kumkataa Kristo, waasi wanashikilia kutokuwezekana kwa toba. 

Lakini vipi kuhusu mtu asiye na mtazamo kama huo? Je, mtu kama huyo ana nafasi? Lakini bila shaka! Hapa mfano wa Petro ni muhimu. Ingawa alimkana Kristo mara tatu, ghafla Petro alikumbuka kile Kristo alichomwambia kabla, “akatoka nje akalia kwa majonzi” (Mat. 26:75). Huzuni hii ni mtazamo tofauti kabisa na ule wa waasi katika Waebrania 6, ambao wanamsulubisha Mwana wa Mungu na kumfedhehi kwa dhahiri. Zaidi ya hayo, 1 Yohana 2:1 inasema: “Nawaandikia haya ili kwamba msitende dhambi. Na kama mtu akitenda dhambi tunaye Mwombezi kwa Baba, Yesu Kristo mwenye haki.” Mwombezi anaweza kuwa wa manufaa ikiwa tu atapokelewa, si kuaibishwa au kusulubiwa. 

Kwa muhtasari, Waebrania 6:4-6 inaweka wazi kwamba wasomaji walikutana na mfululizo kamili wa uzoefu wa kidini kuanzia uongofu hadi uasi. Kilichofanya isiwezekane kwa baadhi yao kufanywa upya hata wakatubu kilikuwa mtazamo wao wa kumfedhehi Kristo na hivyo kufanya upya mchakato wa kumsulubisha. Kimsingi, mtazamo huu ulikuwa sawa na kutangaza Kristo kama adui yao. Hata hivyo, kwa mtazamo wa toba ya unyenyekevu, kama vile wa Petro, msamaha daima unawezekana. Mwombezi Kristo Yesu yu tayari kutufanya upya hata tukatubu. 

Ni sawa vile vile kwa kifungu katika Waebrania 10:26-29. Kifungu hiki kinaanza kwa dhambi ya ukaidi, jeuri, ya makusudi. “Maana, kama tukifanya dhambi kusudi baada ya kuupokea ujuzi wa ile kweli, haibaki tena dhabihu kwa ajili ya dhambi” (Ebr. 10:26). Kwa mara nyingine tena, kudumu kwa makusudi katika dhambi kwa wakati uliopo, kunakoendelea kunaelezewa hapa, kunakomzuilia mtu ye yote msamaha. Baadhi ya watu “wamemkanyaga Mwana wa Mungu, na kuihesabu damu ya .... 

..... agano aliyotakaswa kwayo kuwa ni kitu cha ovyo, na kumfanyia jeuri Roho wa neema” (Ebr. 10:29). Matendo yao yanamwelezea Yesu kama adui, na damu yake haina nguvu yake inayookoa, Hawa watu kwa ukaidi wanatukana na kusukumia mbali neema aliyoitoa Mungu. Watu kama hao hata hawataki kutubu. Wanadhihirisha mwelekeo wa uasi wa wazi dhidi ya Kristo na kazi yake. Hivyo, toba haiwezekani. 

*Katika Habari Zenu Tumesadiki Mambo Yaliyo Mazuri Zaidi*

Baada ya onyo kali namna hiyo, Paulo wa Waebrania anawageukia wasomaji wake na badiliko la sauti na maneno yenye kutia moyo. “Lakini, wapenzi, ijapokuwa twanena hayo, katika habari zenu tumesadiki mambo yaliyo mazuri zaidi, na yaliyo na wokovu” (Ebr. 6:9). Hadhira hii ni kama udongo mzuri uliotajwa katika fungu la 7, unaozaa mboga zenye manufaa. Hawa watu wana kumbukumbu nzuri ya huduma ya Kikristo. Mungu ni wa haki kwa kutotilia maanani hilo (Ebr. 6:10). Kwa kuwaita hadhira yake “wapenzi,” Paulo anaeleza kwa uthabiti kwamba anaona tumaini la kweli kwa ajili ya wasomaji wake. 

### Sehemu ya III: Matumizi Maishani

Si tukio lisilo la kawaida katika Kanisa la Waadventista wa Sabato kwa vijana wadogo kubatizwa. Kwa kadri ambavyo uzoefu na Kristo umekuwa wa kweli na wa dhati, wanapokuwa wakubwa na kwenda chuo, imani yao inaweza kufifia na kupungua. Wengine huliacha kanisa katika umri wa miaka 19, wakizungukazunguka katika maisha mpaka mahali fulani katika miaka yao ya 30, baada ya masahibu kadhaa ya maisha, wengi wao hurudi kanisani. Ni njia ipi bora ya kushughulika na washiriki wa zamani wa namna hiyo ili aweze kurudi kanisani? 

*Maswali ya Matumizi Maishani:*

1. Utamjibuje mtu kama huyo ikiwa amesoma Waebrania 6:4-6 na kudhani kwamba toba haikuwezekana? 

2. Tunaweza kufanya nini kila mmoja wetu, na kwa umoja pia, ili kuzuia uasi katika familia zetu, vile vile katika kanisa letu?