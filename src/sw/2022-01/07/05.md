---
title:  Mambo Yaliyo Mazuri Zaidi 
date:  09/02/2022
---

Baada ya onyo lenye nguvu na la dhati la Waebrania 6:4-8, Paulo anaonesha ujasiri kwamba wasomaji wake hawajamwacha Mwana, au watafanya hivyo kwa wakati ujao. Anaamini kwamba hadhira yake watapokea onyo na kuzaa matunda ya kufaa. Wao ni kama “nchi,” inayolimwa na Mungu na kuzaa matunda anayoyatarajia. Hawa watu watapokea baraka toka kwa Mungu (Ebr. 6:7), ambayo ni “wokovu” (Ebr. 6:9). 

`Soma Waebrania 6:9-12. Orodhesha mambo mazuri ambayo wasomaji/wasikilizaji wamefanya na wanaendelea kufanya na ufafanue yanamaanisha nini.`

Waumini wanadhihirisha pendo lao kwa “jina” la Mungu, yaani, kwa Mungu mwenyewe, kwa huduma yao kwa watakatifu. Haya hayakuwa matendo yaliyoachwa katika wakati uliopita, bali matendo yanayoendelea ambayo yamefikia wakati wa sasa. Matendo yasiyo ya kawaida hayadhihirishi tabia ya halisi ya mtu. Uthibitisho mzito kabisa wa upendo kwa Mungu sio matendo ya “kidini” kwa yenyewe, lakini matendo ya upendo kwa wanadamu wenzetu, hasa wale wenye hali ngumu (Mat. 10:42, Mat. 25:31-46). Hivyo, Paulo anawausia waumini “wasisahau” kutenda mema (Ebr. 13:2, 16). 

Tazama Waebrania 6:12. Inaonya ‘dhidi ya kuwa kwao “wavivu” au “wazito,” ambayo ni sifa ya wale wanaoshindwa kukomaa na ambao wako katika hatari ya kuanguka (Ebr. 5:11, Ebr. 6:12). Tumaini haliwekwi hai kwa mazoezi ya kiakili ya imani, bali kwa imani inayodhihirishwa katika matendo ya upendo (Rum. 13:8-10). 

Paulo anawataka wasomaji kuwaiga wale ambao kwa imani na subira wanazirithi ahadi. Tayari amekiwasilisha kizazi cha jangwani kama mfano hasi, wa wale ambao, kwa kukosa imani na ustahimilivu walishindwa kurithi kile kilichoahidiwa. Kisha anamwasilisha Ibrahimu (Ebr. 6:13-15) kama mfano wa mtu ambaye kwa “imani na subira” alizirithi ahadi. Orodha ya mifano mizuri imerefushwa ikiwa na watu wa imani katika Waebrania 11, na inamalizia na Yesu katika Waebrania 12 kama mfano mkubwa zaidi wa imani na uvumilivu (Ebr. 12:1-4). Katika Ufunuo 14:12, imani, subira, na utunzaji amri ni sifa za watakatifu katika siku za mwisho.

`Wakati mwingine tunapaswa kutoa maneno ya onyo kwa wale watu tunaowapenda. Tunaweza kujifunza nini kutoka kwa mtume kuhusiana na onyo na kuwatia shime wengine?`