---
title:  Ufafanuzi
date:  04/03/2022
---

*Mafungu ya Muhimu: Ebr. 9:24; Kut. 19:3, 4; Kut. 12:18-21; Law. 16:1, 2; Ebr. 10:19-24; Kol. 3:1.*

### I: Muhtasari

*Mada za Somo:* Katika Waebrania, kupaa kwa Kristo ni mwanzo wa utawala wake na mwanzo wa huduma yake ya kikuhani mbinguni. Kristo alipopaa mbinguni, alionekana usoni pa Mungu kwa ajili yetu (Ebr. 9:24). Katika nyakati za Agano la Kale, kila mwanamume alitakiwa kutokea mbele za Mungu mara tatu kwa mwaka. Siku kuu za haji zilikuwa Pasaka, siku kuu za majuma, na siku kuu ya vibanda (Kut. 23:14-17). Kusudi lake lilikuwa kuutazama uso wa Mungu (soma Zab. 42:2). 

Kristo alionekana mbinguni mbele za Mungu kwa ajili yetu. Kulingana na sikukuu za Agano la Kale, Kristo alikufa siku ya Pasaka. Kisha baada ya kufufuka kwake, alipaa mwanzoni kabisa kwenda kwa Baba yake wakati ambapo makuhani wanatikisa mganda. Kristo alipaa tena mara ya mwisho baada ya siku 40 ili kuketi mkono wa kuume wa Mungu. Wakati kutawazwa kwa Kristo kama Kuhani Mkuu kunatokea mbinguni, Roho Mtakatifu alimwagwa wakati wa Pentekoste kwa wafuasi wa Kristo duniani. 

Mungu alipowatokea Waisraeli katika Mlima Sinai, waliuogopa uwepo wa Mungu. Musa alikuwa mjumbe wao. Katika historia yote ya Israeli, makuhani walikuwa wapatanishi. Lakini hata wao walizuiwa kuingiwa wakati walipotaka kuingia katika chumba cha Patakatifu pa Patakatifu. Mapazia yalitumika kama mipaka na pia kama ulinzi kwa makuhani walipokuwa wakihudumu katika patakatifu. Kitabu cha Waebrania kinawaalika wasomaji wake, na kwa kutuhusisha sisi, kupakaribia patakatifu kupitia pazia, yaani, kwa kupitia mwili wa Kristo (Ebr. 10:20). 

### Sehemu ya II: Ufafanuzi

*Roho za Watu Wenye Haki Waliokamilika*

Katika Waebrania 12:22, 23, Paulo anawaandikia wasomaji wake maneno haya: “Bali ninyi mmeufikilia mlima Sayuni, na mji wa Mungu aliye hai, Yerusalemu wa mbinguni, na majeshi ya malaika elfu nyingi, mkutano mkuu na kanisa la wazaliwa wa kwanza ....

... walioandikwa mbinguni, na Mungu mwamuzi wa watu wote, na roho za watu wenye haki waliokamilika.” Swali tutakalolifuatilia kwa habari ya kifungu hiki ni: Roho zipi ni “roho za wenye haki waliokamilika’’? Yaani, ni viumbe wa aina gani? 

Katika kujiandaa kujibu hili swali, hebu tutazame muktadha wa Waebrania 12:22, 23, ambao ni Waebrania 11, Paulo anatoa sifa kwa heshima ya mashujaa wa imani, ikifuatiwa na mausia yenye nguvu mwanzoni mwa Waebrania 12 kumtazama “Yesu mwenye kuanzisha na mwenye kutimiza imani yetu; ambaye kwa ajili ya furaha iliyowekwa mbele yake aliustahimili msalaba na kuidharau aibu, naye ameketi mkono wa kuume wa kiti cha enzi cha Mungu’ ” (Ebr. 12:2). 

Kisha sehemu inayofuata katika Waebrania 12 inashughulika na marudi ya Mungu katika maisha ya Kikristo. Ukweli kwamba wenye haki wanapitia mateso si ishara ya machukio ya kiungu bali upendo wa Mungu kama mzazi. Hiyo ndiyo sababu Paulo anasema, “Maana yeye ambaye Bwana ampenda, humrudi, Naye humpiga kila mwana amkubaliye” (Ebr. 12:6). 

Yanafuata mausia mawili ya amani na utakatifu: “Tafuteni kwa bidii kuwa na amani na watu wote, na huo utakatifu, ambao hapana mtu atakayemwona Bwana asipokuwa nao” (Ebr. 12:14). Ili kukazia onyo, Paulo anatumia mfano wa Esau, aliyeelezewa kama mtu “mwasherati na asiyemcha Mungu’’—kinyume hasa cha mfano wa imani katika Waebrania 11—aliyeuza urithi wake wa uzaliwa wake wa kwanza kwa ajili ya chakula kimoja (Ebr 12:16). Mwisho, Paulo analinganisha kizazi cha Kutoka na wasomaji wake. Wa kwanza walikabiliwa na udhihirisho wa Mungu juu ya Mlima Sayuni. Musa alikumbusha tukio hili na kusema: “ ‘Nimeshikwa na hofu na kutetemeka’ ” (Ebr 12:21). 

Kwa tofauti, wasomaji wa waraka wa Waebrania hawajaja katika mlima mtakatifu, ambao hauwezi kushikika, bali katika mji wa Mungu wa mbinguni, “Yerusalemu wa mbinguni” (Ebr 12:22). Wanaweza kufika kwa “Mungu mwamuzi wa watu wote,” katika “mkutano mkuu na kanisa la wazaliwa wa kwanza walioandikwa mbinguni,” na kwa “roho za watu wenye haki waliokamilika” (Ebr. 12:23). 

“Roho za watu wenye haki waliokamilika” ni zipi? Wanazuoni wengi wa kitabu cha Waebrania wanatumia maandiko ya Kiyahudi ya mambo ya wakati wa mwisho *(kwa mfano, Jub. 23:30, 31; 1 Enoch 22:9; 20 1 Enoch 102:4; 1 Enoch 103:3, 4; 2 Apoc. Bar. 30:2)* ili kukielewa kirai “roho za watu wenye haki waliokamilika.” Kwa msingi huu, wanahitimisha kwamba roho hizi ni lazima ziwe ni roho zisizo na umbo la kiwiliwili, zisizo na mwili, zinazoishi mbinguni na kufurahia sherehe ya milele ya Sabato. 

Hitimisho kama hili linapaswa Kutolewa changamoto kwa habari zilizowasilishwa katika kitabu cha Waebrania chenyewe. Katika mwisho huo, tutachambua nomino “roho,” kivumishi “wenye haki,”? na kitenzi kivumishi “waliokamilika.”’ 

Nomino “roho,”? ina matumizi matatu tofauti katika waraka kwa Waebrania. Kwanza, “roho” inatumika kuwataja malaika ambao ni roho watumikao (Ebr. 1:7). Pili, “roho” inataja Roho Mtakatifu anayetoa Vipawa, anenaye juu ya agano jipya, na kulishuhudia (Ebr. 2:4, Ebr 3:7, Ebr. 6:4, Ebr. 9:8, Ebr. 10:15). 

Wakati mwingine Roho Mtakatifu anaonekana kuelezewa kama “Roho wa neema” (Ebr. 10:29), au “Roho wa milele” (Ebr. 9:14). Tatu, “roho” hurejelea wanadamu walio hai wanaopaswa kulitii Neno la Mungu lililo hai linalochoma na kupenya (Ebr. 4:12). Vilevile, Paulo anapozungumzia Mungu kuwarudi watoto wake, anasema “Tulikuwa na baba zetu wa mwili walioturudi, nasi tukawastahi; basi si afadhali sana kujitia chini ya Baba wa roho zetu na kuishi?” (Ebr 12:9). 

Hivyo, tunaweza kuhitimisha kwamba “roho”’ katika kirai “roho za watu wenye haki waliokamilika”? (Ebr 12:23) si malaika, wala Roho Mtakatifu, bali wanadamu walioufikilia Mlima Sayuni, mji wa Mungu aliye hai, Yerusalemu wa mbinguni (Ebr. 12:22). 

Katika Waebrania kivumishi “wenye haki’’ kinaonekana mara mbili tu nje ya kifungu kinachochunguzwa. Mara ya kwanza kinapotokea, kinatumika katika muktadha wa ustahimilivu: “Mwenye haki wangu ataishi kwa imani” (Ebr. 10:38). Mungu hapendezwi na wale wanaorudi nyuma kwa mashaka au kutoamini. 

Mara ya pili, kivumishi kinatumika katika muktadha wa Habili Kutoa sadaka bora, Habili anapokea ushuhuda kwamba yeye ni “mwenye haki” (Ebr 11:4). Matukio yote yanawarejelea watu walipokuwa hai, si walipokuwa wamekufa au katika hali ya kutokuwa na mwili. Hivyo, hawa watu hawaelezewi ..... 

.....kama roho zisizo na mwili. Kwa hiyo, tunaweza kuhitimisha kwamba “wenye haki” ni wale watu wanaoishi kwa imani na kuidhihirisha imani yao kwa kafara wanazotoa. 

Neno “waliokamilika” linaonekana mara kadhaa katika kitabu cha Waebrania likitoa matumizi matatu. Kwanza, Kristo alikamilishwa kupitia mateso na kuwa chanzo cha wokovu wa milele (Ebr. 2:10, Ebr. 5:9, Ebr. 7:28). Pili, sheria haiwezi kukamilisha dhamiri ya mwabudu (Ebr. 7:19, Ebr. 9:9, Ebr. 10:1). Tatu, wanadamu wanakamilishwa. Katika Waebrania 10:14, Paulo anasema, “Maana kwa toleo moja amewakamilisha hata milele hao wanaotakaswa,” na katika Waebrania 12:23 “roho za watu wenye haki” zinakamilishwa. Hivyo, wapokeaji wa ukamilisho ni Kristo na wanadamu, si viumbe wasio na mwili katika hali ya udhanifu. 

Mwisho, kirai “mkutano mkuu wa kanisa la wazaliwa wa kwanza” kinaonekana kuwa sehemu ya usambamba, kikifanana na sehemu inayokifuata: “walioandikwa mbinguni” (Ebr. 12:23). Mfano wa watu wenye haki wakiandikwa katika vitabu vya mbinguni ni wa kawaida katika Maandiko (Kut. 32:32, Zab. 69:28, Dan. 12:1, Lk. 10:20, Ufu. 13:8, Ufu. 17:8, linganisha na Fil. 2:20). Musa alishindana na Mungu ili, ama aisamehe dhambi ya Israeli au afute jina lake katika kitabu cha uzima. Kwa hiyo, “roho za watu wenye haki waliokamilika” inapaswa kutafsiri kama wanadamu badala ya roho za watu waliokufa zisizo na mwili. 

*Kwa muhtasari,* ushahidi wa kifungu unaonesha ukweli kwamba nomino “roho” inatumika kwa malaika, Roho Mtakatifu, na wanadamu. Kivumishi “wenye haki” kinatumika kwa watu wenye imani kama vile Habili na wasomaji wa waraka kwa Waebrania. Neno “waliokamilika” linatumika linaelezea kukamilishwa kwa Yesu, kukosa uwezo kwa sheria kukamilisha kitu cho chote, na wanadamu waliokamilishwa kwa kafara ya Kristo. 

Hivyo, tunaweza kuhitimisha kwa usalama kwamba “roho za watu wenye haki waliokamilishwa” si roho pasipo umbo la kiwiliwili, zisizo na umbo la mwili, zinazoishi mbinguni baada ya safari yao duniani na baada ya kifo kutokea, na sasa zinafurahia sherehe ya milele ya Sabato. Badala yake, “roho za watu wenye haki waliokamilishwa” ni wanadamu ambao majina yao yameandikwa mbinguni. Kifungu hiki ....

..... kinapaswa kueleweka kama mausia kwa waumini, sawa na mausia ya mwandishi kwa wasomaji wake anaposema: “Basi na tukikaribie kiti cha neema kwa ujasiri” (Ebr. 4:16). 

### Sehemu ya III: Matumizi Maishani

Kama Waadventista wa Sabato, tuna imani nyingi sawa na madhehebu mengine ya Kikristo, kama vile maombi, kuhesabiwa haki kwa imani, utakaso, Uungu, Zaka, na kadhalika. Hata hivyo, kuna imani tano ambazo ni tofauti, ingawa si zote ni maalum kwa imani ya Waadventista., Imani hizi ni: 

*(a)* Patakatifu, 
*(b)* Sabato, 
*(c)* Kuja kwa Kristo mara ya Pili, 
*(d)* Hali ya Wafu, na 
*(e)* Roho ya Unabii kama ilivyodhihirishwa katika maisha na huduma ya Ellen G. White.

Kutoa fundisho letu kuhusu Patakatifu, ambalo ni maalumu kwa imani ya Kiadventista tu, madhehebu yanaweza kupatikana ndani ya Ukristo yanayoshiriki pamoja nasi imani katika Sabato, Kuja mara ya pili, Karama ya Unabii, na Hali ya Wafu. Katika somo la juma hili, tumetazama kuhusu hali ya wafu kupitia kifungu cha Waebrania 12:22, 23. 

Kama Waadventista wa Sabato, tunatofautishwa na makundi mengine ya Wakristo, ingawa si tu, katika kuamini kwamba roho haiishi milele. Tunaamini kwamba Mungu alimwumba Adamu “kwa mavumbi ya ardhi, akampulizia puani pumzi ya uhai; mtu akawa nafsi hai” (Mwa. 2:7). 

Tafsiri zingine zinakitoa kirai “kiumbe hai” kama “nafsi hai.” Kwa kifo, kiumbe hai kinakoma kuishi. Kupitia mvuto wa falsafa ya Kiyunani, Wakristo wengi katika historia wameamini kwamba wanadamu wanazaliwa akiwa na hali ya kutokufa na kwamba mtu anapokufa, roho yake inakwenda mbinguni au jehanamu kuishi na Mungu au kuungua milele. 

*Maswali ya Matumizi Maishani:*

1. Hatari zipi zinajitokeza tunapoweka mawazo yetu yasiyothibitika katika kifungu cha Biblia badala ya kuiruhusu Biblia ijisemee yenyewe? 

2. Je, tunaweza kuwa bila upendeleo na huru bila dhana za kufikirika tu? Kwa nini, au kwa nini sivyo?