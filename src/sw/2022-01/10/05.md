---
title:  Njia Mpya na Iliyo hai Ipitayo Katika Pazia 
date:  02/03/2022
---

`Soma Waebrania 10:19-22. Tuna mwaliko gani katika kifungu hiki?`

Kitabu cha Waebrania kinatoa hoja kwamba Yesu aliingia katika patakatifu pa mbinguni na anatualika tufuate nyayo zake. Wazo hili linapatana na wazo lililotangulia kabla kwamba Yesu ni “kiongozi mkuu” na mtangulizi wa waumini (Ebr. 2:10; Ebr. 6:19, 20; Ebr. 12:2). “Njia mpya na iliyo hai” ni agano jipya ambalo Yesu alilianzisha kwa dhabihu yake na kupaa kwake. Kirai “mpya na iliyo hai” kinatofautiana na maelezo ya agano la kale kama “kuukuu na kuchakaa” (Ebr. 8:13). Ni agano jipya, ambalo limetoa msamaha wa dhambi na limeweka sheria katika mioyo yetu, linalotuwezesha kumkaribia Mungu kwa ujasiri, si kwa sababu yetu wenyewe au cho chote tulichofanya, lakini tu kwa sababu ya kile Yesu alichotutendea kwa kutimiza matakwa yote ya agano. 

Kitabu cha Waebrania kiliandika kwamba uanzishwaji wa agano la kale na kuwekwa wakfu kwa makuhani (Ebr. 9:18-21; linganisha na Kutoka 40; Walawi 8, 9). Kusudi la agano lilikuwa ni kuanzisha mahusiano ya karibu kati ya Mungu na watu wake (Kut. 19:4-6). Israeli walipoyakubali haya mahusiano, mara moja Mungu aliamuru kwamba patakatifu pajengwe ili apate kukaa kati yao. Uanzishwaji wa patakatifu na uwepo wa Mungu kati ya watu wake ndio ulikuwa wakati ambapo agano kati ya Mungu na Israeli lilikamilika. 

Ni kweli vile vile kuhusu agano jipya. Agano jipya linadokeza kuanzishwa kwa huduma ya Yesu ya kikuhani kwa niaba yetu (Ebr. 5:1-10, Ebr. 7:1-8:13). 

Kupaa kwa Yesu mbele za Mungu kumeanzisha enzi mpya kwa watu wa Mungu. Zekaria 3 inataja kwamba Shetani alikuwa mbele za Mungu ili kuwashitaki watu wa Mungu, waliowakilishwa na kuhani mkuu Yoshua. Mshtaki huyu ni yule yule aliyeibua maswali kuhusu uaminifu wa Ayubu kwa Mungu (Ayubu 1, 2). Kwa dhabihu ya Yesu, hata hivyo, Shetani alitupwa toka mbinguni (Ufu. 12:7-12, linganisha na Yn. 12:31, Yn. 16:11). Sasa ni Yesu ambaye anatuombea na kupitia kwa kafara yake na uaminifu anadai wokovu kwa ajili yetu!

`Ni mashtaka gani Shetani angeweza kutoa dhidi yako mbele za Mungu, kama angeruhusiwa? Ingawa ni mwongo, kwa kiasi gani angeongopa kuhusu wewe ili kutafuta kuhukumiwa kwako? Ni lipi tumaini lako pekee?`