---
title:  Hitaji la Pazia 
date:  01/03/2022
---

Mapazia yana kazi mbili. Neno linalotumiwa na Waebrania kumaanisha pazia (`katepetasma`) linaweza kurejelea pazia la hema (Kut. 38:18), pazia la mlango wa chumba cha nje cha hema (Kut. 36:37), au pazia la ndani lilitenganisha Patakatifu na Patakatifu pa Patakatifu (Kut. 26:31-35). Haya mapazia matatu yalikuwa milango na mipaka ambayo watu fulani wangeivuka. 

`Soma Mambo ya Walawi 16:1, 2 na Mambo ya Walawi 10:1-3. Tuna onyo gani katika vifungu hivi?`

Pazia lilikuwa ulinzi kwa makuhani walipokuwa wakihudumu mbele za Mungu mtakatifu. Baada ya dhambi ya ndama wa dhahabu, Mungu alimwambia Musa kwamba asingeambatana nao njiani kwenda katika Nchi ya Ahadi asije akawaangamiza kwa sababu walikuwa “ ‘watu wenye shingo ngumu’ ” (Kut. 33:3). Hivyo, Musa alilisogeza hema ya kukutania na kuisimika mbali, nje ya kambi (Kut. 33:7) Baada ya Musa kuwaombea, hata hivyo, Mungu alikubali kwenda nao katikati yao (Kut. 33:12-20), lakini aliweka vigezo kadha wa kadha ili kuwalinda watu alipokaa kati yao. 

Kwa mfano, Israeli walipiga kambi kwa mpangilio halisi uliotengeneza uwazi wa mraba katikati ambapo hema takatifu ilisimikwa. Kwa kuongezea, Walawi walipiga kambi kulizunguka hema takatifu ili kupalinda patakatifu na samani zake ili pasiingiliwe na watu wasioruhusiwa (Hes. 1:51, Hes. 3:10). Walikuwa, kwa kweli, namna ya pazia la kibinadamu lililolinda watu wa Israeli: “ ‘Lakini Walawi watapanga hema zao kuizunguka maskani ya ushahidi pande zote, ili zisiwe hasira juu ya mkutano wa wana wa Israeli; kisha Walawi wataulinda ulinzi wa hiyo maskani ya ushahidi’ ” (Hes. 1:53). 

Yesu, kama Kuhani wetu, pia amekuwa pazia. Kupitia kufanyika kwake mwili, Mungu aliisimika hema yake katikati yetu na kutuwezesha kuutafakari utukufu wake (Yn. 1:14-18). Alifanya iwezekane kwa Mungu mtakatifu kuishi katikati ya watu wakosefu.

`Fikiria kuhusu ilichomaanisha kwamba Mungu Muumbaji, yeye aliyeumba ulimwengu, angekaa kati ya watu wake, ambao kwa wakati huo walikuwa taifa la watumwa waliookolewa. Hilo linatufundisha nini kuhusu jinsi Mungu anavyoweza kuwa karibu na sisi? `