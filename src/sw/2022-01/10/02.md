---
title:  Yesu Mbele za Baba
date:  27/02/2022
---

`Soma Waebrania 9:24. Kulingana na kifungu hiki, kusudi la Yesy kupaa mbinguni lilikuwa nini?`

Mungu aliwaelekeza Israeli kwamba watu waume wao wanapaswa kukwea mara tatu kila mwaka kwenda Yerusalemu “kuhudhuria mbele za Bwana” na sadaka. Nyakati zilizoamuria zilikuwa Siku Kuu ya Pasaka (Mikate Isiyotiwa Chachu), Siku Kuu ya Majuma (Pentekoste), na Siku Kuu ya Vibanda (Kut. 23:14-17, Kum. 16:16). Pasaka ilisherehekea ukombozi wa Israeli toka Misri. Pentekoste ilisherehekea mavuno ya Shayiri na, wakati wa Agano Jipya, ilihusianishwa na kutolewa kwa amri huko Sinai. Siku kuu ya Vibanda ilisherehekea utunzaji wa Mungu kwa Israeli wakati wa safari yao jangwani. Kulingana na Agano Jipya, siku kuu zote za Agano la Kale pia zina maana ya kiunabii. 

Waebrania 9:24 inaelezea kupaa kwa Yesu kwenda mbele za Baba. Alifika katika patakatifu pa mbinguni, “halisi,” ili “onekane” mbele za Mungu kwa dhabihu zilizo bora (Ebr. 9:23, 24)—damu yake mwenyewe. 

Yesu alitimiza maana ya kiunabii ya siku kuu za hija kwa usahihi wa kushangaza. Alikufa katika siku ya maandalio ya Pasaka wakati wa saa tisa, wakati ambao kondoo wa Pasaka alitolewa kafara (Yn. 19:14, Mat. 27:45-50). Yesu alifufuka siku ya tatu na kupaa mbinguni ili kupokea uhakika kwamba dhabihu yake ilipokelewa (Yn. 20:17, 1 Kor. 15:20), wakati kuhani alipopaswa kuutikisa mganda wa shayiri iliyoiva kama malimbuko (Law. 23:10-12). Kisha, alipaa siku 40 baadaye kukaa mkono wa kuume wa Mungu na kuanzisha agano jipya katika siku ya Pentekoste (Matendo ya Mitume 1, 2). 

Kusudi la hija katika Israeli ya kale lilikuwa ni “kuonekana mbele za Mungu” (Zab. 42:2). Hii ilimanisha kupata uzoefu wa fadhila za Mungu (Zab. 17:15). Kadhalika, kirai cha Kiebrania “kuutafuta uso wa Mungu” kilimaanisha kumwomba Mungu msaada (2 Nya. 7:14, Zab. 27:8, Zab. 105:4). Hii ndiyo maana, katika Waebrania, ya kupaa kwa Yesu. Yesu alipaa kwenda kwa Mungu kwa dhabihu kamilifu. Yesu alipaa mbinguni pia kama mtangulizi wetu mbele za Mungu (Ebr. 6:19, 20). Ameifanya halisi ahadi kwa waumini wanaosafiri “wakiitafuta nchi yao wenyewe,” wakiitamani “nchi iliyo bora” “wakiutazamia mji . .... ambao mwenye kuubuni na kuujenga ni Mungu” (Ebr. 11:10, 13-16).

`Tena, kwa nini uhalisi wa kile Kristo alichofanya, sio tu msalabani lakini anachokifanya sasa mbinguni, kinapaswa kutupatia uhakika wa wokovu?`