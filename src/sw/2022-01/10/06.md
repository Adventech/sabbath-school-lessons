---
title:  Watauona Uso Wake
date:  03/03/2022
---

`Soma Waebrania 12:22-24, Ni kwa namna gani tumefika Yerusalemu ya mbinguni mbele za Mungu?`

Hoja inatolewa kwamba waumini “wameufikilia” Mlima Sayuni, Yerusalemu ya mbinguni, kwa imani. Kwa maana hii, uzoefu wao unatazamia wakati ujao. Hivyo, Yerusalemu wa mbinguni ni wa milki ya mambo “yatarajiwayo” na “yasiyoonekana” lakini hata hivyo tumehakikishiwa kwa imani (Ebr. 11:1). 

Wakati ni kweli, hii sio maana kamili ya kifungu hiki. Tumeufikilia pia Mlima Sayuni, mbele za Mungu hasa, kupitia kwa mwakilishi wetu Yesu (Efe. 2:5, 6; Kol. 3:1). Kupaa kwa Yesu mbinguni si suala la imani, bali la kweli. Ni sehemu hii ya kihistoria ihusuyo kupaa kwa Yesu inayoleta msisitizo katika mausia ya kitabu cha Waebrania kuyashika sana maungamo yetu (Ebr. 4:14, Ebr. 10:23). Paulo anasema: “Basi, iwapo tunaye kuhani mkuu aliyeingia katika mbingu, ... basi na... karibie kwa ujasiri” (Ebr. 4:14, 16). 

Hivyo, tumekwisha kufika kupitia kwa mwakilishi wetu na, kwa hiyo, tunapaswa kutenda ipasavyo. Kupitia kwake, “tumekionja kipawa cha mbinguni .... na kulionja neno zuri la Mungu, na nguvu za zamani zijazo” (Ebr. 6:4, 5). Ukweli wa kupaa kwa Yesu na huduma yake katika patakatifu pa mbinguni ni “nanga ya roho, yenye salama, yenye nguvu” (Ebr. 6:19), uthibitisho kwamba ahadi ni thabiti na zinastahili kutumainiwa (Ebr. 7:22). Kwetu sisi, imani ina nanga ya kihistoria. 

Kusudi la Mungu litatimizwa si katika Yesu pekee, hata hivyo, lakini pia ndani yetu. Tumesema kwamba kupaa kwa Yesu kulikamilisha mifano ya hija mbili za kwanza za kila mwaka za Israeli, Pasaka na Pentekoste. Kulingana na Waebrania na kitabu cha Ufunuo, hija ya mwisho, Siku Kuu ya Vibanda, bado haijatimizwa. 

Tutaisherehekea pamoja na Yesu, tutakapokuwa katika “mji ... ambao mwenye kuubuni na kuujenga ni Mungu,” katika nchi yetu wenyewe ya mbinguni (Ebr. 11:10, 13-16). Hatutajenga vibanda, bali kibanda cha Mungu, au hema, itashuka toka mbinguni, nasi tutaishi naye milele (Ufu. 7:15-17; Ufu. 21:1-4; Ufu. 22:1-5; Hes. 6:24-26).

`Tunawezaje kujifunza kuifanya ahadi ya uzima wa milele kuwa hakika kwetu sasa, katikati ya ulimwengu uliojawa maumivu na mateso? Jibu gani unaweza kuwapatia wale wanaosema kwamba hii yote ni ndoto tu kutusaidia tuhisi vizuri kuhusu maisha yetu hapa na sasa?`