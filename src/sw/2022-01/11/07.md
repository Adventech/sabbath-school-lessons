---
title:  Jifunze zaidi
date:  11/03/2022
---

“Kwa imani unakuwa wa Kristo, na kwa imani unapaswa kukua ndani yake—kwa kutoa na kuchukua. Unapaswa kutoa vyote,—moyo wako, nia yako, utumishi wako,—jitoe kwake kuyatii matakwa yake yote; na ni lazima uchukue vyote,—Kristo, ukamilifu wa baraka yote, akae moyoni mwako, awe nguvu yako, haki yako, msaada wako wa milele,—kukupa uwezo wa kutii.” *—Ellen G. White, Steps to Christ, uk. 70.*

“Mungu kamwe hatutaki tuamini, pasipo kutoa ushahidi wa kutosha ambao tunapaswa kujenga imani yetu. Uwepo wake, tabia yake, ukweli wa neno lake, vyote vimethibitishwa kwa ushuhuda unaovutia akili zetu; na ushuhuda huu ni tele. Lakini Mungu kamwe hajaondoa uwezekano wa mashaka. Imani yetu ni lazima iwe juu ya ushahidi, si maonesho. Wale wanaotaka kuwa na mashaka watakuwa na nafasi; wakati ambapo wale ambao wanatamani kabisa kuijua kweli watapata ushahidi wa kutosha kujenga imani yao. 

“Haiwezekani kwa akili zenye ukomo kuelewa kikamilifu tabia au kazi zake Yeye asiye na ukomo. Kwa akili yenye bidii zaidi, akili zenye elimu ya juu kabisa, yule aliye mtakatifu lazima abakie daima katika siri. ‘Je, Wewe waweza kuuvumbua ukuu wa Mungu? Waweza kuufikilia upeo wa huyo Mwenyezi? Ni juu mno kama mbingu; waweza kufanya nini wewe? Ni wenye kina kuliko kuzimuni; waweza kujua nini wewe?’ Ayubu 11:7, 8.” *—Ellen G. White, Steps to Christ, uk. 105.*

**Masawali ya Kujadili**

`1. Mwanazuoni wa awali wa Kikristo aliwahi kuandika: Credo ut intelligam, Kilatini kinachomaanisha “Ninaamini ili kwamba niweze kuelewa.” Waebrania 11:3 inasema kwamba “kwa imani twafahamu.” Kuna uhusiano gani kati ya imani na ufahamu? Kwa nini mara nyingi imani huja kabla ya ufahamu? Yaani, kwa nini ni lazima wakati fulani tunaamini katika kile ambacho, angalau kwa mara ya kwanza, hatukielewi, na kisha baadaye ufahamu zaidi utakuja?`

`2. Neno la Kiyunani pistis linamaanisha “imani” na “uaminifu” pia. Kwa nini maana zote ni muhimu katika kutafuta kuelewa kile kuishi “kwa imani” humaanisha? Kwa namna gani watu katika Waebrania 11 walionesha, kwa uaminifu wao, uhalisi wa imani yao? Tunawezaje kufanya vivyo hivyo?`

`3. Ingawa tunaelewa kwamba imani ni kipawa cha Mungu (Rum. 12:3), tuna jukumu gani, likiwepo lo lote, katika kupokea na kuendeleza kipawa hicho?`