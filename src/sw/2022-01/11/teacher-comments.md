---
title:  Ufafanuzi
date:  11/03/2022
---

*Mafungu Muhimu: Ebr. 10:32-39, Rum. 1:17, Waebrania 11, Mwa. 22:1-14, Yosh. 2:8-11, Ebr. 12:1-3.*

### I: Muhtasari

*Mada za Somo:* Ikiwa ni lazima mtu atafute fasili ya kibiblia ya imani, hapaswi kwenda zaidi ya Waebrania 11:1: “Basi imani ni kuwa na hakika ya mambo yatarajiwayo, ni bayana ya mambo yasiyoonekana.” Sura yote inaelezea kinachomaanishwa na kuzishikilia ahadi za Mungu, licha ya kutokuwa na ushahidi dhahiri kuhusu imani yetu. 

Sura inayozungumzia imani inaanza kwa nukuu toka katika Habakuki 2:2-4, Habakuki anamwuliza Mungu kwanini haingilii kati uangamivu wa wenye haki unaofanywa na waovu (Hab. 1:13, Hab. 2:1). Kwa kuitikia, Mungu anamkumbusha Habakuki kwamba kutakuwa na wakati utakaopita kabla hajachukua hatua. Tofauti na inavyoonekana, huku kupita kwa muda hakufanyi kuchelewa kwa upande wa Mungu. Kwa wakati huo huo, nabii anahitaji kuitendea kazi imani. Imani huenda sambamba na ustahimilivu (Ebr 10:36-38). 

Mashujaa wa Waebrania 11 walionesha ustahimilivu na imani kwa yasiyoonekana. Ibrahimu aliamini kwamba Mungu angeweza kumfufua Isaka katika wafu (Ebr. 11:19) kwa sababu Ibrahimu alikuwa kama mfu wakati alipomzaa Isaka (Ebr. 11:12). Musa, ingawa alichaguliwa kabla kuwa mfalme katika miliki kubwa ya ulimwengu wa kale tangu wakati wa Gharika, alichagua kudhulumiwa, kutendewa vibaya, na mateso pamoja na watu wa Mungu kuliko kujifurahisha kwa kitambo katika ikulu ya Mafarao. 

Musa alifanya uamuzi huu kwa sababu aliyatazamia hayo malipo yajayo yaliyoahidiwa na Mungu (Ebr. 11:26). Wasomaji wa waraka kwa Waebrania wangefanana na Musa kwa sababu walikuwa wanapitia hali sawa ya mambo. Wao pia walihitaji kuitazamia thawabu ijayo. 

Mfano unaofuata wa ajabu kidogo katika Waebrania 11 ni Rahabu, kahaba Mmataifa. Ingawa ni Mmataifa, anasikia habari ya matendo ya Mungu, anamwamini, na kutendea kazi imani yake anapowaficha wapelelezi wa Kiebrania (Yosh. 2:8-11). Vilevile, wasomaji wa waraka wa Waebrania hawamwoni Yesu bali wanaitwa kuamini na kutenda kwa imani katika kuitikia maneno ya Mungu. 

*Sehemu II: Ufafanuzi*

*Creatio ex Nihilo (Kilatini Kimaanishacho Kuumba Toka Katika Utupu)*

Kirai hiki kinaelezea wazo kwamba ulimwengu uliumbwa na Mungu kutoka katika utupu. Moja ya mafungu bora yanayounga mkono *creatio ex nihilo* ni Waebrania 11:3: “Kwa imani twafahamu ya kuwa ....

... ulimwengu uliumbwa kwa neno la Mungu, hata vitu vinavyoonekana havikufanywa kwa vitu vilivyo dhahiri.” Kifungu hiki kinaweza kutafsiriwa kwa namna hiyo. Tutatazama, hata hivyo, uelewa mwingine wa kifungu hiki. 

Baada ya fasili ya imani katika Waebrania 11:1, Paulo anajielekeza kwa watu wa kale waliosifiwa kwa imani yao (Ebr. 11:2). Orodha ya watu wenye imani haianzi na Habili, kwa kushangaza, bali na sisi (yaani, “sisi,” wasomaji) na Paulo, mwandishi. “Kwa imani twafahamu” (Ebr. 11:3) inaelezea mtazamo wa kiakili wa uhalisi wa imani. 

Tunafahamu kwamba ulimwengu (kihalisi malimwengu) uliumbwa kwa Neno la Mungu. Uumbaji unaweza kueleweka tu kwa imani, Paulo anasema. Zaidi ya yote, kile kinachoonekana hakikuumbwa kwa vitu vinavyoonekana. Kwa maneno mengine, ulimwengu wa viumbe unaonekana lakini mwanzo wake hauonekani. Mwanzo wake unafahamika kiakili kwa imani tu. 

Mwanzo huu usioonekana ni nini? Je, ni ex nihilo, “kutoka katika utupu,” ambapo Mungu aliumba malimwengu yanayoonekana? Fungu linasema, “Vitu vinavyoonekana havikufanywa kwa vitu vilivyo dhahiri” (Ebr. 11:3), inayomaanisha kwamba vitu visivyoonekana si kwamba havipo. Kwa mfano, kwa kuwa tu hatuuoni upepo haimaanishi kwamba upepo haupo. Je, inaweza kuwa vitu visivyo dhahiri ambavyo vilitumika kufanya malimwengu yaliyodhahiri vikarejelea “Neno la Mungu”? 

Ikiwa ndivyo, hili ni dokezo la wazi la simulizi ya Uumbaji katika Mwanzo 1, ambapo Neno la Mungu ndilo chanzo cha Uumbaji (“Mungu akasema” inarudiwa katika Mwa. 1:3, 6, 9, 11, 14, 20, 24, 26). Kwa maneno mengine, ulimwengu wa fahamu unatokana na nguvu isiyoweza kufikiwa na fahamu zetu—Neno la Mungu lenye nguvu iumbayo. Ikiwa hii ni kweli, ufafanuzi mzuri zaidi wa fungu la tatu unatokea. 

Badala ya kurejelea creation ex nihilo, Paulo anatumia muundo unaofanana wa maneno kusisitiza kutokuwa dhahiri kwa Neno la Mungu. Angalia vifungu vitata vya mawazo yanayofanana yenye kuhusiana katika Waebrania 11:3: 

A “ulimwengu” (3a) 
B “uliumbwa” (3a) 
C “neno la Mungu (3a) 

A’ “vinavyoonekana” (3b)
B’ “vilifanywa” (3b)
C’ “visivyo dhahiri” (3b) 

Au kuandika muundo kwa namna nyingine: [A] “Kwa imani twafahamu kuwa ulimwengu [B] uliumbwa 
[C] kwa neno la Mungu, 

[A’] ili vitu vilivyo dhahiri 
[B’] havikufanywa kwa vitu 
[C’] vilivyo dhahiri” (Ebr. 11:3).

Hivyo, tunaona kwamba neno la Mungu lisilo dhahiri linaumba ulimwengu unaoonekana. Ufahamu huu wa fungu unathibitisha hoja ya Paulo kwamba wasomaji wake wanaelekeza maisha yao katika vitu visivyoonekana lakini, badala yake, yatarajiwayo. “Basi imani ni kuwa na hakika ya mambo yatarajiwayo, ni bayana ya mambo yasiyoonekana” (Ebr. 11:1). Kwa muhtasari, tunaweza kusema kwamba neno la Mungu lisilodhahiri linaumba malimwengu yasiyoonekana na ulimwengu wetu. Hii haimaanishi kwamba Mungu hakuumba au asingeweza kuumba kutoka katika utupu, lakini tu kwamba hili fungu linaonekana kusema kitu kingine tofauti.

*Swali la Tafakari:* Kwa imani sisi, kama vile Paulo na hadhira ya waraka kwa Waebrania, twafahamu kwamba Mungu aliumba ulimwengu kwa neno lake lenye nguvu lakini lisiloonekana. 

1. Unadhani ni nini kilimpa motisha Nuhu kujenga safina licha ya kutokuwepo gharika wala mvua hapo kabla? 

2. Unadhani kilimtia motisha Ibrahimu kuanza safari kwenda katika nchi ambayo hakuwahi kuiona wala kuiendea hapo kabla? 

3. Unadhani ni kitu gani kilimtia motisha Musa kubadili maisha “yenye fahari” katika kasri ya Misri kwa maisha “ya taabu” pamoja na kizazi cha Kutoka? 

*Esau Hakuona Nafasi ya Kutubu Ijapokuwa Aliitafuta Sana kwa Machozi.* 

#Waebrania 12:17 inasema kuhusu Esau: “Maana mwajua ya kuwa hata alipotaka baadaye kuirithi baraka, alikataliwa (maana hakuona nafasi ya kutubu), ijapokuwa aliitafuta sana kwa machozi.” Fungu hili kama mengine katika kitabu cha Waebrania (Ebr. 6:4-6, Ebr. 10:26-29) linaonekana kuunga mkono kutowezekana kwa toba. (Katika somo la 7, unaweza kupata jinsi Waebrania 6:4-6 ilivyofafanuliwa: “Kutowezekana kwa Toba.”) 

Je, ni kweli Mungu alimkataa Esau? Waebrania 12 inazungumzia kupiga mbio ambapo Kristo ndiye mfano wetu wa ustahimilivu. Ustahimilivu unatokana na nidhamu, na nidhamu inatia nguvu mikono isiyo na nguvu na magoti dhaifu. Kwa kuongezea, Paulo anawausia hadhira wake kutafuta amani na utakatifu, “ambao hapana mtu atakayemwona Bwana asipokuwa nao” (Ebr. 12:14). Kila Mkristo anasihiwa kuishi kwa amani na kudumisha mapatano na ....

.... kila mtu kwa kadri ilivyo chini ya uwezo wake (Rum. 12:18). Si amani tu lakini pia utakatifu ambao ni sifa muhimu kwa Mkristo kutafuta kwa bidii. Lengo la marudi ambayo Mungu anatoa kwa watoto wake ni nini? Anawataka kuushiriki utukufu wake mwenyewe (Ebr. 12:10). Kukosekana kwa utakatifu na amani ni sawa na kukosekana kwa uwepo wa Mungu. 

Kinyume cha utakatifu ni uasherati *(Kiyunani: pornos)* na kutokumcha kwa Esau (Ebr. 12:16). Paulo anaelezea juu ya Esau kudharau haki yake ya uzaliwa wa kwanza (Mwa. 25:29-34) na vilevile kupoteza baraka za uzaliwa wa kwanza (Mwa. 27:1-40). Tukiwa na muktadha huu akilini, tutalijibu swali: Je, Esau hakuona nafasi ya kutubu, ijapokuwa aliitafuta sana kwa machozi? 

Tafsiri kadha wa kadha za Biblia zinatoa dhana kwamba Esau hakupata nafasi ya kutubu ijapokuwa aliitafuta sana kwa machozi. Zaidi ya hayo, tafsiri hizi zinatusisitizia wazo kwamba Esau alikuwa na shauku ya kutubu, lakini kwa sababu yo yote ile, Mungu alimnyima fursa hii. Kulitatua tatizo hili, tunahitaji kuuliza swali lifuatalo: Kiwakilishi cha nafsi katika neno “ ‘aliitafuta’ a-li-*‘i’*-tafuta” kinarejelea nini katika kirai “aliitafuta kwa machozi’’? Je, kishazi chake tangulizi ni “kutubu,” au “baraka”? Katika lugha ya Kiyunani kiwakilishi cha nafsi a-li-*‘i’*-tafuta ni ya jinsi ya kike. Kwa hiyo, kishazi tangulizi cha kiwakilishi cha nafsi ‘i’ kinapaswa pia kuwa nomino ya jinsi ya kike. Katika tafsiri ya Kiingereza, nomino ya karibu sana na “a-li-‘i’-tafuta ni “toba”: ukaribu huu ndiyo sababu ya mkanganyiko. 

Katika Kiyunani, toba na baraka zote ni nomino za jinsi ya kike. Hata hivyo, nomino “toba” ni sehemu ya nahau isiyobadilika na huenda pamoja na “sehemu/nafasi,” ambayo ndiyo sababu tunatafsiri kirai katika swali kama “nafasi ya kutubu.” Hivyo, ikiwa Esau hakupata “nafasi ya kutubu,” ni nini, basi, aliitafuta kwa machozi? Kwa sababu nomino “sehemu/nafasi” ni ya jinsi ya kiume, kiwakilishi cha jinsi ya kike a-li-*‘i’*-tafuta hakiwezi kurejelea nomino ya jinsi ya kiume “nafasi.” Hivyo, uchaguzi mwingine pekee ni nomino ambayo kwa kiasi fulani imewekwa mbele zaidi “baraka.” Esau asingepata nafasi ya kutubu, ingawa alitafuta baraka kwa machozi. 

Baadhi ya tafsiri za Biblia (New Revised Standard Version inaielezea kwa usahihi sarufi ya Kiyunani kwa kulitafsiri fungu: “Wajua kwamba baadaye, alipotaka kuirithi baraka, alikataliwa, kwa kuwa hakupata nafasi ya kutubu, ijapokuwa aliitafuta baraka kwa machozi” (Ebr. 12:17). 

Tafsiri ya namna hiyo pia inatokea kwa simulizi katika Mwanzo 27:34-38. Simulizi linatuambia kwamba Yakobo alimdanganya baba yake kwa kujifanya kuwa yeye ni Esau. Wakati Esau alipokuja ....

...kwa baba yake na chakula kitamu, Isaka alishangazwa kwa sababu alidhani alikuwa amembariki tu mzaliwa wake wa kwanza, Esau. Isaka alipogundua kuwa alikuwa amedanganywa na Yakobo mwana wake, “akatetemeka tetemeko kuu sana” (Mwa. 27:33). Esau kwa upande mwingine, akitambua kwamba baraka zimeshatolewa kwa mwingine, “akalia kilio kikubwa cha uchungu sana, akamwambia babaye, ‘Nibariki na mimi, mimi nami’ ” (Mwa. 27:34). Baada ya kuzungumza na baba yake, “Esau akapaza sauti yake, akalia” (Mwa. 27:38). 

Kwa muhtasari, tunaweza kusema kwamba Esau hakulia kwa sababu ya nafasi ya kutubu kwa mambo yote aliyoyafanya kuwaumiza wazazi wake, badala yake, alilia kwa kupoteza baraka, ambayo ndugu yake alimwibia. Hicho ndicho hasa Paulo anamaanisha anaposema: “maana hakuona nafasi ya kutubu, ijapokuwa aliitafuta sana kwa machozi” (Ebr. 12:17). Mungu anatoa nafasi kwa ajili ya toba kwa kila mmoja anayetaka kutubu (Rum. 2:4; 2 Kor. 7:9, 10; 2 Tim. 2:25; 2 Pet. 3:9). 

### Sehemu ya III: Matumizi Maishani

Katika muda wote wa historia yake, kanisa letu limepita katika hatari kadhaa. Katika karne ya ishirini, tulikabiliwa na mapambano juu ya suala la uvuvio, nafasi ya Ellen G. White, asili ya Kristo, Uungu, kanisa la waliosalia, Uumbaji dhidi ya nadharia ya mgeuko, na kadhalika. Karne ya ishirini na moja inaonekana kuyarejesha masuala haya yote kwa pamoja. 

Maswali ya Matumizi Maishani: 

1. Matokeo yangekuwaje ikiwa Waadventista wa Sabato wangekubaliana na mfumo wa imani wa nadharia ya mgeuko au mageuko ulioanzishwa na Mungu? Jadili. 

2. Je, simulizi ya Uumbaji wa kibiblia hufanya lazima uumbaji kutoka katika utupu? 

3. Kwa nini ni muhimu kutumia zaidi ya tafsiri moja ya Biblia unapokabiliana na fungu tata? 