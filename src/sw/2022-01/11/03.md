---
title:  Kwa Imani Ibrahimu
date:  07/03/2022
---

Kitabu cha Waebrania kinafasili imani kama “ni kuwa na hakika ya mambo yatarajiwayo, ni bayana ya mambo yasiyoonekana” (Ebr. 11:1). Kisha kinatoa orodha ya wenye imani kutoka katika historia ya Israeli walioonesha mfano wa kile imani ilicho, na kuonesha jinsi walivyoidhihirisha imani hiyo kwa matendo yao. 

`Soma Waebrania 11:1-19. Hawa “mashujaa” wa imani walifanya nini kilichoonesha mfano wa imani yao? Matendo yao yanahusishwaje na tumaini la mambo yasiyoonekana?`

Ibrahimu yumkini ndiye mhusika muhimu zaidi katika sura hii. Tendo la mwisho la imani ya Ibrahimu linafundisha hasa kuhusiana na asili ya kweli ya imani. 

Waebrania inaandika kwamba maelekezo ya Mungu kwa Ibrahimu kwamba amtoe Isaka kama sadaka ya kuteketeza yanaonekana kuwa na maana tofauti kwa upande wa Mungu (Ebr. 11:17, 18). Isaka hakuwa mwana pekee wa Ibrahimu. Ishmaeli alikuwa mzaliwa wa kwanza wa Ibrahimu, lakini Mungu alimwambia Ibrahimu kwamba ilikuwa sawa kwake kukubali ombi la Sara na kumfukuza Ishmaeli na mama yake kwa sababu Mungu angewatunza, na kwa sababu uzao wa Ibrahimu utaitwa kupitia kwa Isaka (Mwa. 21:12, 13). Katika sura inayofuata, hata hivyo, Mungu anamtaka Ibrahimu amtoe Isaka kuwa sadaka ya kuteketeza. Maelekezo ya Mungu katika Mwanzo 22 yanaonekana kupingana kabisa na ahadi za Mungu katika Mwanzo 12-21. 

Waebrania inahitimisha kwamba Ibrahimu kwa kushangaza alilifumbua fumbo kwa kufikia hitimisho kwamba Mungu angemfufua Isaka baada ya kumtoa sadaka. Hili linashangaza kwa sababu hakuna mtu ye yote aliyekuwa amefufuliwa tayari. Inaonekana, hata hivyo, kwamba uzoefu uliopita wa Ibrahimu na Mungu ulimwongoza kufikia hitimisho hilo. Waebrania 11:12 inaandika kwamba Isaka alitungwa mimba kwa uwezo wa Mungu kutokana na mtu mmoja “aliyekuwa kama mfu.” 

Paulo pia aliandika kwamba, licha ya Ibrahimu kuwa “kama mfu” na Sara tasa, Ibrahimu aliamini “kwa kutarajia yasiyoweza kutarajiwa, ili apate kuwa baba wa mataifa mengi” kwa sababu aliamini kwamba Mungu “huwahuisha wafu, ayatajaye yale yasiyokuwako kana kwamba yamekuwako” (Rum. 4:17-20). Hivyo, Ibrahimu ni lazima alichukulia kwamba ikiwa Mungu kwa namna fulani tayari alikuwa amempa Isaka uhai toka kwa wafu, angeweza kufanya tena. Katika nyayo za Mungu wakati uliopita, Ibrahimu aliona tangazo la kile ambacho angekifanya wakati ujao.

`Kwa nini kutafakari juu ya jinsi Mungu alivyoyaongoza maisha yetu kwa wakati uliopita ni muhimu sana katika kudumisha imani yetu na tumaini kwake sasa?`