---
title:  Kwa Imani Rahabu na Wengine
date:  09/03/2022
---

`Soma Waebrania 11: 31 na Yoshua 2:9-11. Kwa nini Rahabu, kahaba mpagani, alijumuishwa katika kifungu hiki cha wahusika watakatifu wa Biblia?`

Rahabu yumkini ndiye mhusika asiyetarajiwa zaidi tunayempata katika Waebrania 11. Rahabu ni mmoja wa wanawake wawili waliotajwa kwa jina. Yeye ni wa kumi katika orodha, wa kwanza wakiwa baba na wazee wa Israeli, na kila mmoja alitambuliwa kama mwenye haki. Tunapomfikia, tunagundua kwamba yeye si mwanamke tu lakini pia kahaba mmataifa/ mpagani. 

Kinachoshangaza zaidi ni kwamba yeye pia yupo katikati ya mada za mwisho wa sura. Orodha imepangwa kwa namna ya pekee. Kila ingizo linaanza kwa kurudia matumizi ya kirai “kwa imani.” Mpangilio wa msingi ni “Kwa imani fulani alifanya vile na hivi” au “Kwa imani vile na hivi ilimtokea fulani.” Mpangilio huu unaojirudia unaongeza matarajio kwa msomaji kusikia dai la hitimisho kwamba “kwa imani Yoshua aliwaongoza watu kuingia katika nchi ya ahadi.” 

Lakini hicho sicho fungu linachosema. Badala yake, Yoshua anaachwa, na kahaba anachukua nafasi yake. Baada ya kutajwa kwa Rahabu, mpangilio wa kujirudia rudia unakoma ghafla kwa “nami niseme nini tena?” (Ebr. 11:32). Kisha Paulo kwa haraka anataja majina kadha wa kadha na matukio ambayo hayaelezi kwa kina. 

Tendo la Rahabu la imani lilikuwa kwamba alisikia, akaamini, na akatii, licha ya kwamba hakuona. Hakuyaona mapigo ya Misri, au ukombozi katika bahari ya Shamu, au maji yakitoka mwambani, au mkate ukishuka toka mbinguni; bali, aliamini. Alikuwa mfano mzuri kwa wasomaji wa kitabu cha Waebrania, ambao hawakumsikia Yesu akihubiri au kumwona akifanya muujiza, na kwetu vile vile, ambao hatukuona yo yote ya mambo haya, vile vile. 

“Rahabu alikuwa kahaba aliyeishi katika ukuta wa Yeriko. Aliwaficha wapelelezi wawili Waisraeli waliotumwa kwenda kuchunguza ngome za mji. Kwa sababu ya wema wake kwao, na kutangaza kwake kumwamini Mungu, wapelelezi waliahidi kwamba maisha ya Rahabu na familia yake yatasalimika wakati shambulio litakapoujia Yeriko.” `—Utambulisho wa Rahabu unaopatikana katika kitabu cha Binti za Mungu, uk. 35.`

Kisha Paulo anaendelea (Ebr. 11:35-38) na orodha ya taabu ambazo wengi walikabiliana nazo. Kirai “wasikubali ukombozi” (Ebr. 11:35) kinamaanisha kwamba walikuwa na uwezekano wa kuokoka lakini walichagua kutookoka, kwa sababu waliyatazamia malipo ya Mungu.

`Ingawa hatujaona jambo lo lote kati ya haya likitokea (uumbaji wa siku sita, Kutoka, msalaba wa Kristo), kwa nini tunazo sababu nyingi za kuamini kwamba yalitokea?`