---
title:  Mwenye Haki Ataishi kwa Imani 
date:  06/03/2022
---

`Soma Waebrania 10:35-39. Mungu anatuambia nini katika mafungu haya?`

Saburi ni sifa ya watu wa Mungu wa wakati wa mwisho, ambayo pasipo huo hawataweza kuzipokea ahadi (Ufu. 13:10, Ufu. 14:12). Ili kustahimili, hata hivyo, waumini wanahitaji “kuishika sana” imani yao (Ebr. 10:23, Ebr. 4:14). Paulo ameonesha kwamba kizazi cha jangwani hawakuweza kuipokea ahadi kwa sababu walikosa imani (Ebr. 3:19). Kitabu cha Waebrania kinawaelezea waumini pia kuwa wapo katika mwanzo wa utimizwaji wa ahadi (Ebr. 9:28; Ebr. 10:25, 36-38) na wanahitaji kutendea kazi imani yao ikiwa wanataka kuzipokea ahadi (Ebr.10:39). 

Paulo anaanza ufafanuzi wake juu ya imani kwa nukuu toka katika Habakuki 2:2-4. Habakuki alikuwa amemuuliza Mungu kwa nini aliwavumilia watu wenye hila waliowatesa wenye haki (Hab. 1:12-17). Nabii na watu wake walikuwa wanateseka; hivyo, walitaka Mungu achukue hatua. Mungu alijibu, hata hivyo, kwamba kulikuwa na wakati ulioamriwa kwa utimizwaji wa ahadi yake, nao walihitaji kusubiri (Hab. 2:2-4), Habakuki na watu wake waliishi kama sisi, kati ya wakati wa ahadi na wakati wa utimizwaji. Ujumbe wa Mungu uliendelea katika Waebrania, “ Yeye ajaye atakuja, wala hatakawia’ ” (Ebr. 10:37; tazama pia Hab. 2:3). 

Ujumbe unamrejelea Yesu. Yeye ndiye mwenye haki, mfano halisi wa imani ampendezaye Mungu na kutoa uzima (Ebr. 10: 5-10). Kwa nini, basi, “achelewe”? Hatachelewa. Tayari ameshakuja kufa kwa ajili yetu (Ebr. 9:15-26), hakika atakuja tena kwa wakati ulioamriwa (Ebr. 9:27, 28; Ebr. 10:25). 

Ujumbe wa Mungu uliendelea: “ ‘mwenye haki wangu ataishi kwa imani’ ” (Ebr. 10:28). Paulo anasema kitu kile kile katika Warumi 1:17 na Wagalatia 3:11. Warumi 1:16, 17 inatia nuru zaidi kwa sababu inaelezea kwamba haki ya Mungu “imefunuliwa toka imani hata imani.” Anachokimaanisha Paulo ni kwamba uaminifu wa Mungu kwa ahadi zake unatangulia, na uaminifu wake unazalisha, kama matokeo yake, imani yetu na/au uaminifu. 

Hivyo, kwa kuwa Mungu anadumu kuwa mwaminifu kwa ahadi zake (2 Tim. 2:13), mwenye haki, katika kuitikia uaminifu wa Mungu, anadumu kuwa mwaminifu, vile vile.

`Kwa nini ni muhimu kutambua kwamba imani yetu inatokana na kulishwa na uaminifu wa Mungu? Tunawezaje kujifunza zaidi katika uaminifu wake kwetu na ahadi alizozitoa kwetu?`