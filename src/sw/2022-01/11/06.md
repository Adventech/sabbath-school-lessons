---
title:  Yesu, Mwenye Kuanzisha na Mwenye Kutimiza Imani Yetu
date:  10/03/2022
---

`Soma Waebrania 12:1-3. Mafungu haya yanatutaka tufanye nini?`

Kilele cha maelezo juu ya imani kinafika kwa Yesu katika Waebrania 12. Paulo aliuanza waraka na Yesu, ambaye ni “yeye ajaye” na ambaye “hatakawia” (Ebr. 10:37), na Paulo anauhitimisha na Yesu “mwenye kutimiza” imani yetu (Ebr. 12:2). Yesu ni “mwenye kuanzisha na mwenye kutimiza imani.” Hii inamaanisha kwamba Yesu ndiye anayefanya imani iwezekane na ndiye mfano ambaye anadhihirisha kikamilifu kuhusu maisha ya imani. Kwa Yesu, imani imefikia udhihirisho wake mkamilifu. 

Yesu ndiye “mwanzilishi” `(“mwenye kuanzisha,” au “mwasisi”)` wa imani yetu angalau kwa namna tatu. 

Kwanza, ni yeye pekee aliyemaliza mwendo katika ukamilifu wake ... Wengine waliozungumziwa katika sura iliyopita bado hawajafikia lengo lao (Ebr. 11:39, 40). Yesu, hata hivyo, ameingia katika raha ya Mungu mbinguni naye ameketi mkono wa kuume wa Baba. Sisi, pamoja na hawa wengine, tutatawala na Yesu mbinguni (Ufu. 20:4). 

Pili, kwa hakika ilikuwa ni maisha makamilifu ya Yesu yaliyofanya iwezekane kwa hawa wengine kumaliza mwendo wao (Ebr. 10:5-14). Kama Yesu asingekuja, mwendo wa mwingine ye yote usingekuwa na maana yo yote. 

Mwisho, Yesu ndiye sababu tuna imani. Kama aliye mmoja na Mungu, aliudhihirisha uaminifu wa Mungu kwetu. Mungu kamwe hakukata tamaa katika jitihada zake kutuokoa, na hiyo ndiyo sababu tutaifikia thawabu mwishoni ikiwa hatutakata tamaa. Yesu alipiga mbio kwa subira na kudumu kuwa mwaminifu, hata tulipokosa imani. 

Mwishoni, Yesu ni “mwenye kutimiza” imani kwa sababu anatoa mfano kikamilifu jinsi ya kuzipiga mbio za imani. Alipigaje mbio? Aliweka kando kila mzigo kwa kuacha kila kitu kwa ajili yetu (Fil. 2:5-8). Kamwe hakutenda dhambi, daima. Yesu alitazama kwa uthabiti katika thawabu, ambayo ilikuwa ni furaha iliyowekwa mbele yake, ile ya kuona jamii ya wanadamu wanaokolewa kwa neema yake. Hivyo, alistahimili mapingamizi na kutendewa vibaya; aliidharau aibu ya msalaba (Ebr. 12:2, 3).

`Sasa ni zamu yetu kuzipiga mbio. Ingawa hatuwezi kutimiza kile Yesu alichotimiza kwa nguvu zetu wenyewe, tunao mfano wake mkamilifu mbele yetu, na hivyo kwa imani kwake, na tukimtazama (kama walivyofanya wale waliotutangulia) tunasonga mbele kwa imani, tukizitumaini ahadi zake za thawabu kubwa.`