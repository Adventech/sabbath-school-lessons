---
title:  'Musa: Kuyaamini Yasiyoonekana'
date:  08/03/2022
---

`Soma Waebrania 11:20-28. Hawa watu wa imani walifanya nini? Kwa namna gani matendo yao yanahusiana na tumaini na mambo yasiyoonekana?`

Musa ndiye mfano wa pili mkubwa katika sura hii ya imani. Maisha ya Musa yanaanza na kumalizika kwa matendo mawili ya kutojali amri ya mfalme. Wazazi wake walimficha Musa alipozaliwa, kwa sababu “waliona kwamba ni mtoto mzuri; wala hawakuiogopa amri ya mfalme” (Ebr. 11:23), na Musa akaondoka Misri “asiogope ghadhabu ya mfalme” (Ebr. 11:27). 

Tendo muhimu zaidi la Musa Iilikuwa, hata hivyo, kwamba “alikataa kuitwa mwana wa binti Farao” (Ebr. 11:24). Kumwita mama yake Musa aliyemwasili “Binti Farao” inaashiria kwamba alipendekezwa kuwa Farao anayefuata. Musa, hata hivyo, alikuwa tayari kuacha matarajio ya kuwa mtawala wa taifa lenye nguvu wakati ule na kuwa, badala yake, kiongozi wa watumwa—wakimbizi waliowekwa huru hivi karibuni, kwa kweli. 

`Linganisha Waebrania 11:24-27 na Waebrania 10:32-35. Kulikuwa na ufanani gani kati ya hali ya wapokeaji wa awali wa kitabu cha Waebrania na uzoefu wa Musa?`

Ukuu wa Musa ulikuwa kwamba aliweza kuona zaidi ya ahadi za mfalme wa Misri na kutazama kuelekea yale yasiyoonekana, yaani, ahadi za Mungu. Waebrania inasema ufunguo ulikuwa kwamba Musa aliyatazamia “malipo,” sio utajiri wa Misri. Malipo haya ni yale yale yaliyotajwa katika Waebrania 10:35, ambayo Mungu amewaahidi wote wanaomwamini. 

Maneno ya Paulo kuhusu maamuzi ya Musa ni lazima yalitoa mwangwi kwa nguvu katika mioyo ya wasomaji wa awali. Walikuwa wakivumilia mashutumu na matukano kwa sababu ya imani yao kwa Kristo. Pia waliteswa na kupoteza mali zao (Ebr. 10:32-34). Wengine waliwekwa gerezani (Ebr. 13:3). Kwa kufanana, Musa alichagua kutendewa vibaya pamoja na watu wa Mungu, kwa kubeba matukano yanayohusishwa na Kristo badala ya utajiri wa Misri kwa sababu aliamini kwamba malipo ya Kristo yalikuwa makubwa kuliko ambayo Misri ingeweza kutoa.

`Yapi ni baadhi ya mapambano ambayo umekabiliana nayo kwa sababu ya imani yako? Ni kitu gani umeacha kwa ajili yake? Kwa nini, hatimaye, inastahili malipo, hata kama hauwezi kuyaona sasa?`