---
title:  Yeye ni Mng’ao wa Utukufu wa Mungu 
date:  11/01/2022
---

`Soma Waebrania 1:2-4. Ni yapi baadhi ya mambo ambayo kifungu hiki kinatufundisha kuhusu Yesu?`

Katika sehemu hii, tutajikita katika fungu linalosema, “Yeye kwa kuwa ni mng’ao wa utukufu wake na chapa ya nafsi yake” (Ebr. 1:3). 

`Soma Kutoka 24:16, 17; Zaburi 4:6; Zaburi 36:9; na Zaburi 89:15. Mafungu haya yanatusaidiaje kuelewa jinsi utukufu ulivyo?` 

Katika Agano la Kale, utukufu wa Mungu unarejelea uwepo wake unaoonekana katikati ya watu wake (Kut. 16:7; Kut. 24:16, 17; Law. 9:23; Hes. 14:10). Uwepo huu mara nyingi unahusianishwa na nuru au mng’ao. 

Maandiko yanatuambia kwamba Yesu ni nuru aliyekuja Katika ulimwengu huu kuufunua utukufu wa Mungu (Ebr. 1:3; Yn. 1:6-9, 14-18; 2 Kor. 4:6). Fikiria, kwa mfano, jinsi Yesu alivyoonekana wakati alipobadilika sura mlimani. “Akageuka sura yake mbele yao; uso wake ukang’aa kama jua, mavazi yake yakawa meupe Kama nuru”? (Mat. 17:2) Kama vile ambavyo jua haliwezi kutambulika isipokuwa kwa mng’ao wa nuru yake, Mungu anatambuliwa kupitia Yesu. Kutokana na mtazamo wetu, hayo mawili ni kitu kimoja. Kwa sababu utukufu wa Mungu ni nuru yenyewe, hakuna utofauti, kwa hali halisi, kati ya Mungu na Yesu, kama vile kusivyo na utofauti kati ya nuru na mng’ao wake. 

Waebrania pia inasema kwamba Yesu ni “chapa ya nafsi” ya Baba (Ebr. 1:3). Hoja ya sitiari hii ni Kwamba kuna ulinganifu mkamilifu katika asili—au nafsi—kati ya Baba na Mwana. Zingatia kwamba wanadamu wanabeba sura ya Mungu lakini siyo asili/nafsi yake (Mwa. 1:26). Mwana, hata hivyo, ana asili sawa na Baba. Haishangazi kwamba Yesu alisema, “ ‘Aliyeniona mimi amemwona Baba’ ”(Yn.14:9).

`Kwa nini hiyo ni habari kubwa kwamba Yesu anafunua tabia na utukufu wa Baba kwetu? Yesu anatuambia nini kuhusu jinsi Baba alivyo?`