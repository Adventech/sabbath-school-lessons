---
title:  Kwa Yeye Aliufanya Ulimwengu
date:  12/01/2022
---

Waebrania inathibitisha kwamba Mungu aliumba ulimwengu “kupitia” au “kwa” Yesu na kwamba Yesu hutegemeza ulimwengu kwa neno lake lenye nguvu. 

`Soma Isaya 44:24, Isaya 45:18, na Nehemia 9:6. Kwa sababu katika Agano la Kale Bwana alithibitisha kwamba aliumba ulimwengu “mwenyewe” na kwamba Yeye ndiye “Mungu pekee,” tunawezaje kupatanisha uthibitisho huu na uthibitisho katika Agano Jipya kwamba Mungu aliumba ulimwengu “kupitia kwa” Yesu (Ebr. 1:2, 3).`

Wengine hufikiri kwamba Yesu alikuwa chombo alichotumia Mungu kuumba. Hii haiwezekani. Kwanza, kwa Paulo, Yesu ni Bwana aliyeumba ulimwengu; hakuwa msaidizi. Waebrania 1:10 inasema kwamba Yesu ni Bwana aliyeziumba nchi na mbingu, na Paulo pia anamhusisha na kile Zaburi 102:25-27 inachosema kuhusu Bwana (Yahweh) kama Muumbaji. 

Pili, Waebrania 2:10 inasema kwamba ulimwengu uliumbwa “kwa” au “kupitia kwa” Baba. (Maneno yale yale yaliyotumika kwa Yesu katika Waebrania 1:2.) Baba aliumba na Yesu aliumba (Ebr. 1:2, 10; Ebr. 2:10). Kuna mapatano makamilifu kati ya Baba na Mwana katika kusudi na kazi. Hii ni sehemu ya siri ya Utatu Mtakatifu. Yesu aliumba na Mungu aliumba, lakini kuna Muumbaji Mmoja tu, Mungu—inayomaanisha kwamba Yesu ni Mungu. 

Wakati uo huo Waebrania 4:13 inaonesha kwamba Yesu pia ni Hakimu. Mamlaka Yake ya kutawala na kuhukumu hutokana na ukweli kwamba Mungu aliumba vitu vyote na anautegemeza ulimwengu (Isa. 44:24-28). 

Waebrania 1:3 na Wakolosai 1:17 zinathibitisha kwamba Yesu pia anautegemeza ulimwengu. Hili tendo la kutegemeza linajumuisha wazo la uongozi na utawala. Neno la Kiyunani pheron (`kutegemeza, kubeba`) linatumika kuelezea upepo unaoendesha merikebu (Mdo 27:15, 17) au Mungu akiwaongoza manabii (2 Pet. 1:21). Hivyo, kwa maana halisi, Yesu hakutuumba tu lakini pia anatutegemeza vile vile. Kila pumzi, kila pigo la moyo, kila wakati wa kuwepo kwetu hupatikana kwake, Yesu, msingi wa vyote vilivyopo vilivyoumbwa.

`Chunguza Matendo ya Mitume 17:28. Inatuambia nini kuhusu Yesu na uweza wake? Kisha fikiria kuhusu maana ya Yesu yule yule kufa msalabani kwa ajili ya dhambi zetu. Ukweli huu unatufundisha nini kuhusu tabia ya kujikana nafsi ya Bwana wetu?`