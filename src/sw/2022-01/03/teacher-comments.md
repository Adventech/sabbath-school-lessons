---
title:  Ufafanuzi
date:  14/01/2022
---

*Mafungu Muhimu: Isa. 2:2, 3; Ebr. 4:1-4; Kut. 24:16, 17; Isa. 44:24; Ebr. 1:10; Lk. 1:31; Ebr. 1:5.*

### I: Muhtasari

*Mada za Somo:* Katika historia yote ya mwanadamu, watu wametazamia kuja kwa Mkombozi. Baada ya Anguko, wazazi wetu wa kwanza, Adamu na Hawa, walifikiri kwamba Kaini, mzaliwa wao wa kwanza, angekuwa Mkombozi aliyeahidiwa. Ibrahimu alipewa ahadi kwamba, kupitia kwa mwana wake Isaka, mataifa yote ya dunia watabarikiwa. Daudi aliahidiwa mwana ambaye, ikiwa atakuwa mwaminifu kwa Mungu, angethibitishwa milele. Hata hivyo, hayupo yeyote kati ya hawa aliyefikiri kwamba Mungu mwenyewe angekuwa Mkombozi aliyeahidiwa. 

Manabii katika Agano la Kale wakati mwingine walitoa utabiri wa fumbo kuhusu Masihi kwa kutumia kirai “katika siku za mwisho” (tazama Hes. 24:14-17), ambao ni tofauti na unabii mwingine wa Agano la Kale unatumia kirai kama “wakati wa mwisho” (tazama Dan. 8:17, 19). Kwa ujio wa Kristo “siku za mwisho” zilifika. 

Baada ya kipindi cha muda mrefu, ambacho wakati mwingine kinaitwa kipindi cha (miaka 400) kati ya Agano la Kale na Jipya, Mungu alisema kwa mara nyingine tena. Wakati huu, hata hivyo, alisema kwa wazi zaidi, na kwa namna bora zaidi kupitia Yesu Kristo. Yesu ni sawa na Mungu kwa sababu yeye ni “chapa ya nafsi ya Mungu” (Ebr. 1:3), na kwa kuwa ni nafsi ya Mungu, yeye pia ni Muumbaji, na vile vile Mtegemezaji wa ulimwengu. 

Mtu anaweza kuuliza, ikiwa Kristo ni sawa na Mungu, kwa vipi Paulo, akisema kwa niaba ya Baba, anaandika kuhusu Yesu, “Ndiwe mwanangu; leo mimi nimekuza” (Ebr. 1:5)? Je, hilo linamaanisha kwamba Yesu kwa namna fulani alizaliwa na si wa milele? Eleza. 

### Sehemu ya II: Ufafanuzi.

*Asili ya Kristo*

Swali lililoulizwa mwishoni mwa utangulizi limeibua historia ya fasiri mbalimbali. Kifungu kilichopita (Ebr. 1:1-3) kilishughulika na kuthibitisha ubora/ukuu wa Kristo kuliko manabii. Katika kifungu kifuatacho (Ebr. 1:4-14), Paulo anashughulika na kuthibitisha ubora wa Kristo kuliko malaika. Sababu ya kusisitiza ubora wa Kristo inaweza kuwa kuvutiwa sana kwa upande wa wasomaji na malaika au hata ibada kwa malaika, sawa na kile tunachokiona katika kanisa la Kolosai (Kol. 2:18).

Katika kuijenga hoja yake kwamba Kristo ni bora kuliko malaika, Paulo, katika Waebrania 1:5, ananukuu mafungu katika Agano la Kale. Zaburi 2:7 ni ya kwanza. Katika muktadha wa kwanza, Zaburi 2 inawazungumzia wafalme na watawala wa dunia hii wanaofanya shauri kinyume cha Mungu. Hata hivyo, Mungu anacheka na kuwaogofya. Hatimaye, Mungu atamtawaza Mfalme wa Kiungu juu ya Mlima Sayuni (Zab. 2:6) kwa kusema: “Ndiwe mwanangu, Mimi leo nimekuzaa” (Zab. 2:7). Katika hubiri lake huko Antiokia ya Pisidia, Paulo analitumia fungu hili kwa ufufuo wa Kristo (Mdo. 13:33). Katika Ukristo, zaburi hii imetafsiriwa kama inayohusiana na nafsi ya Kristo. Je, fasiri hii inamaanisha kwamba Mungu alimzaa Yesu wakati wa ufufuo wake, swali tulilouliza mwishoni mwa utangulizi wetu? 

Sivyo kabisa. Mungu anamwita tu Mwana wake atoke kaburini anapotenda kazi kupitia Gabrieli, mkuu katika majeshi ya Bwana,” ambaye anachukua nafasi ambayo Shetani alianguka kutoka,” kuliondoa jiwe toka kaburi la Kristo kana kwamba lilikuwa changarawe. Askari waliolilinda kaburi “wanamsikia akiita kwa sauti, Mwana wa Mungu, toka nje; Baba yako anakuita.” *—Ellen G. White, The Desire of Ages, uk. 780.* 

Hivyo, Mungu Baba anamwita Mwana wake. Hali kadhalika, katika 1 Wakorintho 4:15, Paulo anawaambia Wakorintho, “Maana mimi ndimi niliyewazaa (kihalisi) katika Kristo Yesu kwa njia ya injili.” Je, tendo hili linamaanisha kwamba Paulo kihalisi alilizaa kanisa? Bila shaka sivyo, Paulo aliwaleta katika uzima wa kiroho; aliwazaa katika maana ya kiroho (neno lile linatumika kwa Onesmo [Filemoni] na kwa Wakristo 1 Yohana 2:29, 1 Yohana 3:9, na kadhalika). 

Nukuu ya pili anayoitumia Paulo kuonesha ubora wa Kristo kuliko malaika inatoka katika 2 Samweli 7:14. Muktadha wa awali unazungumzia mipango ya Daudi ya kujenga hekalu; lakini Nathani anamtaarifu mfalme kwamba Sulemani mwana wake ataijenga nyumba ya Mungu. Bwana pia anaahidi, “Mimi nitakuwa baba yake, naye atakuwa mwanangu” (2 Sam. 7:14). 

Nukuu hii katika muktadha wa awali haiwezi kumhusu Kristo kwa sababu ya kile kinachofuata katika fungu hili: “akitenda maovu nitamwadhibu kwa fimbo ya binadamu na kwa mapigo ya wanadamu” (2 Sam. 7:14). Kwa sababu za wazi, fungu hili lazima lilikuwa linamzungumzia Sulemani mwenye dhambi badala ya Kristo asiye na dhambi. 

#Zaburi 2:7 na 2 Samweli 7:14 yote yanafanana kwa jambo moja, hata hivyo. Yote yanasisitiza ukweli kwamba mfalme wa Israeli na ....

.... Sulemani ni wana wa Mungu walioasiliwa: “Ndiwe mwanangu; Mimi leo nimekuzaa,” na “naye atakuwa mwanangu.” Msisitizo hauko katika kuzaa, lakini katika kumwasili mfalme wa Daudi na katika ufalme wa mwana wake, unaohamishiwa, baadaye sana katika Waebrania, kwa Kristo. Kirai cha utangulizi katika Waebrania 1:5 kinauliza: “Kwa maana alimwambia malaika yupi wakati wo wote: ‘Ndiwe mwanangu Mimi leo nimekuzaa?” (Ebr. 1:5). 

Jibu la wazi ni hakuna malaika yeyote. Kristo pekee “amefanyika bora kupita malaika, kwa kadiri jina alilolirithi lilivyo tukufu kuliko lao” (Ebr. 1:4). Jina hilo ni “mwanangu” jina ambalo kamwe hajapewa malaika yeyote. Hakuna mmoja wao ambaye Mungu aliwahi kusema, “ ‘Uketi mkono wangu wa kuume hata nitakapowaweka adui zako chini ya nyayo zako’ ” (Ebr. 1:13). 

Mtu, hata hivyo, anaweza kupinga wazo la kuzaa kama kuasili katika muktadha huu, kupingana na Waebrania 1:6: “Amletapo mzaliwa wa kwanza ulimwenguni” (Ebr. 1:6). Je, si fungu hili, mpinzani anaweza kujenga hoja kwamba linamzungumzia Kristo kama aliye mzaliwa wa kwanza? Swali zuri. Kirai “mzaliwa wa kwanza” hakina maana ya kuzaliwa wa kwanza katika mafungu kama Mwanzo 25:13, Mwanzo 27:19, na Mwanzo 35:23. Lakini katika Agano la Kale, “mzaliwa wa kwanza” pia ni Israeli (Kut. 4:22, 23), akitofautishwa na mzaliwa wa kwanza wa Misri. 

Katika Zaburi 89:27, Daudi anaitwa “mzaliwa wa kwanza” wa Mungu ingawa ndiye alikuwa mdogo kati ya ndugu wanane, si mzaliwa wa kwanza kabisa. Katika Agano Jipya, Yesu ndiye “mzaliwa wa kwanza” wa Mariamu (Lk. 2:7), “mzaliwa wa kwanza” miongoni mwa ndugu wengi (Rum. 8:29), “mzaliwa wa kwanza” wa viumbe vyote (Kol. 1:15), na “mzaliwa wa kwanza” katika wafu (Kol. 1:18, Ufu. 1:5). 

Mafungu haya yanaonesha kwamba jina “mzaliwa wa kwanza” linarejelea kutangulia kwa Kristo katika kanisa, katika Uumbaji, katika ulimwengu wote, na kwa wafufuliwa. Kuhusianisha Waebrania 1:5 na fungu la 6 kunaonesha kwamba Kristo ndiye huyu mfalme mwenye fahari atokaye kwa Daudi ambaye Mungu alimtambulisha ulimwenguni kwa wito, “Na wamsujudu malaika wote wa Mungu” (Ebr. 1:6). 

Sehemu yote iliyobaki ya sura ya kwanza, hata hivyo, hutoa uthibitisho huu toka katika Maandiko na kutoa madai manne: *(1)* ni Mtu mmoja tu ndiye anayeitwa “Mwana” na Mungu (Ebr. 1:5), na huyo ni Kristo. *(2)* Malaika wanamwabudu huyu Mwana (Ebr. 1:6). *(3)* Mwana ni wa milele na milele, wa haki, mfalme aliyetiwa mafuta, aliyeziumba mbingu na nchi (Ebr. 1:8-10). *(4)* Mwana anatawala akiwa ....

.... ameketi mkono wa kuume wa Mungu, wakati malaika, kwa tofauti ni roho watumikao kwa niaba ya wale watakaorithi wokovu (Ebr 1:11-14). 

Kwa muhtasari, tunaweza kusema kwamba Kristo hakuzaliwa na Mungu lakini anaitwa “aliyeasiliwa,” kama mwana wa Mungu. Hivyo, Kristo anapewa jina la “mzaliwa wa kwanza.” Kama kanisa, hadhi yake ni ya juu sana kwa malaika na anastahili hata ibada yao. Ellen G. White, analishauri kanisa juu ya namna nzuri ya kuwasaidia Wakristo wengine, anasema yafuatayo kuhusu asili aliyokuwa nayo kabla ya kuutwaa mwili: “Usifanye maarufu sehemu muhimu za ujumbe ambao ni shutuma za mila na desturi za watu, mpaka wapate nafasi ya kujua kwamba tunamwamini Kristo, kwamba tunaamini katika Uungu wake na katika uwepo wake kabla ya kuutwaa mwili.” *—Testimonies for the Church, vol. 6, uk. 58.* 

Ellen G. White alilisaidia kanisa changa la Waadventista wa Sabato kupata usawa wa kibiblia kuhusiana na asili ya Kristo kabla ya kuutwaa mwili. Katika muktadha wa ufufuo wa Lazaro, aliandika kuhusu asili ya Kristo: “Katika Kristo kuna uzima, wa asili, usioazimwa, usiotokana na kitu kingine.”*—Desire of Ages, uk. 530.*

*Siku Hizi za Mwisho na Mwisho wa Wakati*

Waandishi wa awali wa Kikristo waliamini kwamba siku za mwisho zilikuwa zimefika, na zingefikia kilele katika Ujio wa Pili. Hiyo ndiyo sababu Paulo angeweza kusema, “Mwisho wa siku hizi [*zikitofautishwa na siku za manabii*] amesema na sisi katika Mwana” (Ebr 1:2,). Hali kadhalika, Petro na wanafunzi wengine walipotuhumiwa kuwa wamelewa wakati wa Pentekoste, Petro anadai kwamba muujiza wa kunena kwa lugha ni utimilifu wa unabii: “ ‘ “Itakuwa siku za mwisho, asema Mungu, nitawamwagia watu wote Roho yangu, na wana wenu na binti zenu watatabiri; na vijana wenu wataona maono” ’ ” (Mdo. 2:17). 

Unabii wa Yoeli ulitimia mwanzoni mwa siku za mwisho. Pia, anapozungumzia kufanyika mwili kwa Kristo, Petro aliandika: “Lakini alifunuliwa mwisho wa zamani kwa ajili yenu” (1 Pet. 1:20). Siku hizi za mwisho zina watu wenye kudhihaki, wanaohoji kuhusu kuja kwa Yesu mara ya pili (2 Pet. 3:3, 4) na kuwadhulumu maskini kwa ajili ya kujinufaisha wao wenyewe (Yak. 5:3). Siku za mwisho pia zitakuwa na mpinga Kristo (1 Yn. 2:18). 

Tunapotambua ukweli kwamba siku za mwisho zinafika kwa kufanyika mwili kwa Kristo, je, kuna tofauti kati ya “siku za mwisho” ....

..... na “wakati wa mwisho,” kama ilivyoelezewa na Danieli na Ufunuo? Zingatia muda wa unabii wa jioni na asubuhi 2,300 katika Danieli 8:14. Muda huu wa unabii unakwenda mbali zaidi ya siku za Kristo. Na unabii mwingine bado una matukio kadhaa yanayobaki, kutoka katika mahali petu panapofaa kutazamia katika wakati, kama vile, “mapigo saba ya mwisho” (Ufu. 15:1, Ufu. 21:9). 

Hatimaye, “adui wa mwisho” (1 Kor. 15:26) bado hajashindwa, wala hatujasikia “tarumbeta ya mwisho” (1 Kor. 15:52). Kwa muhtasari, tunaweza kusema kwamba siku za mwisho zilifika na Kristo, lakini tukio kubwa la mwisho katika wakati wa mwisho bado limesalia. Katikati ya ujio wa kwanza na wa pili, matukio ya kiunabii ni lazima yatukie. 

### Sehemu ya III: Matumizi Maishani

Kwa kutazama Waebrania 1, tunagundua kwamba Paulo aliweka teolojia nyingi sana ndani yake. Ukristo mwema, wa ibada, wenye kutanguliza matumizi ni muhimu. Hata hivyo, desturi zetu zinatokana na imani zetu. Teolojia imara itajenga msingi kwa ajili ya mtindo mzuri wa maisha ya Kikristo. 

*Maswali ya Tafakari:*

1. Je, unadhani kwamba, leo, tunapaswa kuweka urari kati ya teolojia yetu na desturi za Kikristo? Ikiwa ndivyo, kwa namna gani? 

2. Tunawezaje kutambua, hata leo, kati ya “mizigo” yetu ya kidini na kitamaduni na ukweli wa kibiblia? 

3. Katika wakati ambapo mamlaka pote katika utamaduni na kanisani ipo katika hali ya hatari, Waebrania 1 inasaidiaje kutupatia mwongozo?