---
title:  Katika Siku Hizi za Mwisho
date:  09/01/2022
---

Aya ya kwanza ya Waebrania hufunua kwamba Paulo aliamini alikuwa anaishi katika “siku za mwisho.” Maandiko yanatumia virai viwili kuhusiana na wakati ujao ambavyo vina maana tofauti. Manabii walitumia kirai “siku za mwisho” au “siku zijazo” kuzungumzia wakati ujao kwa ujumla (kwa mfano, Kum. 4:30, 31; Yer. 23:20). Nabii Danieli alitumia kirai cha pili, “wakati wa mwisho,” kuzungumzia hasa hasa zaidi kuhusu siku za mwisho za historia ya dunia (Dan. 8:17, Dan. 12:4) 

`Soma Hesabu 24:14-19 na Isaya 2:2, 3. Mungu aliahidi angewatendea nini watu Wake katika “siku za mwisho”?`

Manabii kadhaa wa Agano la Kale walitangaza kwamba “katika siku za mwisho” Mungu angemwinua mfalme ambaye angewaangamiza maadui wa watu Wake (kwa mfano, Hes. 24:14-19) na ambaye angewavutia mataifa kwa Israeli (kwa mfano, Isa. 2:2, 3). Paulo anasema kwamba ahadi hizi zilitimizwa katika Yesu. Alimshinda Shetani na kuwavuta mataifa yote kwake (Kol. 2:15, Yn. 12:32). Kwa maana hii, basi, “siku za mwisho” zimeanza kwa sababu Yesu ametimiza ahadi za Mungu. 

Baba zetu wa kiroho walikufa katika imani. Waliziona na kuzishingilia ahadi kwa “mbali,” lakini hawakuzipokea. Sisi, kwa upande mwingine, tumeona utimizwaji wake katika Yesu. 

Hebu tutafakari kwa muda kuhusu ahadi za Mungu na Yesu. Baba aliahidi kwamba angewafufua watoto wake (1 Thes. 4:15, 16). Habari ya kufurahisha ni kwamba alianzisha ufufuo wa watoto Wake kwa ufufuo wa Yesu (1 Kor. 15:20, Mat. 27:51-53). Baba pia aliahidi uumbaji mpya (Isa. 65:17). Ameanza kuitimiza ahadi hiyo kwa kuumba maisha mapya ya kiroho ndani yetu (2 Kor. 5:17, Gal. 6:15). Aliahidi kwamba angeanzisha ufalme wake wa mwisho (Dan. 2:44). Alisimika ufalme huo kwa kutukomboa toka katika nguvu za Shetani na kumsimika Yesu kama mtawala wetu (Mat. 12:28-30, Lk. 10:18-20). Huu ni mwanzo tu, hata hivyo. Alichoanza kufanya Baba wakati wa kuja kwa Yesu mara kwanza, atakamilisha wakati wa Kuja mara ya Pili.

`Angalia ahadi zote Mungu alizotimiza wakati uliopita. Hili linapaswaje kutusaidia kumwamini kwa ahadi zile ambazo hazijatimizwa?`