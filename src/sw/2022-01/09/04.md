---
title:  Kafara ya Yesu Kamilifu
date:  22/02/2022
---

`Soma Waebrania 7:27 na Waebrania 10:10. Kafara ya Yesu inaelezewaje katika vifungu hivi?`

Makuhani Walawi—ambao walikuwa “wengi, kwa sababu walizuiliwa na mauti wasikae” (Ebr. 7:23 wanatofautiana na Yesu, anayeishi milele na ukuhani wa milele (Ebr. 7:24, 25). Makuhani wa Lawi “kila siku” (Ebr. 7:27) na “kila mwaka” (Ebr. 9:25) walitoa zawadi na dhabihu “zisizoweza kwa jinsi ya dhambi kumkamilisha mtu aabuduye” (Ebr. 9:9, Ebr. 10:1-4). 

Yesu, hata hivyo, alijitoa “mara moja tu” “dhabihu moja” (Ebr. 10:10, 12-14) inayotusafisha dhamiri zetu (Ebr. 9:14, Ebr. 10:1-10) na kuzitangua dhambi (Ebr. 9:26). Kafara ya Yesu ni kuu kuliko kafara za wanyama kwa sababu Yesu alikuwa mwana wa Mungu (Ebr. 7:26-28), ambaye aliyatimiza mapenzi ya Mungu kikamilifu. 

Maelezo ya dhabihu ya Yesu kama iliyotokea “mara moja tu” yana maana kadha wa kadha muhimu. 

Kwanza, dhabihu ya Yesu inafaa kikamilifu na kamwe haiwezi kushindwa. Kafara za makuhani Walawi zilikuwa zinarudiwa kwa sababu hazikuwa na ufanisi; vinginevyo “hazingekoma kutolewa; kwa maana waabuduo, wakiisha kusafishwa mara moja, wasingejiona tena kuwa na dhambi?” (Ebr. 10:2). 

Pili, aina zote tofauti tofauti za kafara za Agano la Kale zilitimizwa msalabani. Hivyo, Yesu sio tu anatusafisha toka katika dhambi zetu (Ebr. 9:14), pia anatoa utakaso (Ebr. 10:10-14) kwa kuzitangua dhambi toka maishani mwetu (Ebr. 9:26). Kabla ya makuhani kuweza kumkaribia Mungu katika patakatifu na kuhudumu kwa niaba ya wanadamu wenzao, walipaswa kusafishwa na kutakaswa, au kuwekwa wakfu (Mambo ya Walawi 8, 9). Dhabihu ya Yesu inatusafisha na kutuweka wakfu (Ebr. 10:10-14) ili tuweze kumkaribia Mungu kwa ujasiri (Ebr. 10:19-23) na kumtumikia kama “ukuhani wa kifalme (Ebr. 9:14, 1 Pet. 2:9). 

Mwisho, dhabihu ya Yesu pia inatoa chakula kwa ajili ya maisha yetu ya kiroho. Inatoa mfano ambao tunahitaji kushika na kufuata. Hivyo, Waebrania inatualika kumtazama Yesu, hasa hasa matukio ya msalaba, na kufuata nyayo zake (Ebr. 12:1-4, Ebr. 13:12, 13).

`Msalaba ndiyo msingi wa manufaa yote ambayo Mungu anatoa juu yetu. Inasafisha toka dhambini, utakaso katika kutumika, na chakula ili kukua. Tunawezaje kupata uzoefu vizuri wa kile tulichopewa katika Yesu?`