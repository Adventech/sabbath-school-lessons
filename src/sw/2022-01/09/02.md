---
title:  Kwa Nini Kafara Zilihitajika?
date:  20/02/2022
---

Waebrania 9:15 inaelezea kwamba kifo cha Yesu kama kafara kilikuwa na kusudi la “kukomboa makosa yaliyokuwa chini ya agano la kwanza,” ili kwamba watu wa Mungu “waipokee ahadi ya urithi wa milele.” 

Katika Mashariki ya Karibu ya kale, agano kati ya watu wawili au mataifa lilikuwa suala zito. Lilihusisha kubadilishana ahadi chini ya kiapo. Lilidokeza wazo kwamba miungu ingewaadhibu wale waliovunja kiapo. Mara nyingi, maagano haya yalithibitishwa kwa kafara ya mnyama. 

Kwa mfano, wakati Mungu alipofanya agano na Ibrahimu, sherehe ilihusisha kumkata mnyama katikati (Mwa. 15:6-21). Wahusika wangetembea kati ya pande hizo kama ukubali kwamba wanyama hao waliwakilisha kifo cha mhusika aliyelivunja agano. Muhimu zaidi, ni Mungu pekee ndiye aliyetembea kati ya wanyama, kwa kusudi la kumfikishia ujumbe Ibrahimu kwamba hataivunja ahadi yake. 

`Linganisha Mwanzo 15:16-21 na Yeremia 34:8-22. Mafungu haya yanafundisha nini kuhusu agano?`

Agano na Mungu liliwawezesha Israeli kufika katika Nchi ya Ahadi kama urithi wao. Lilihusisha, hata hivyo, seti ya amri na kunyunyizwa kwa damu juu ya madhabahu. Huku kunyunyizwa kwa damu kulimaanisha hatima ya mhusika aliyevunja agano. Hii ndiyo sababu Waebrania inasema “na pasipo kumwaga damu hakuna ondoleo [la dhambi]” (Ebr. 9:22) 

Israeli walipovunja agano, Mungu alikabili mtanziko mchungu. Agano lilidai kifo cha mkosaji, lakini Mungu aliwapenda watu wake. Ikiwa ni lazima tu aangalie upande mwingine au akatae kumwadhibu mwenye dhambi, sheria zake zisingekuwa na nguvu, na ulimwengu huu ungeshuka katika machafuko. 

Mwana wa Mungu, hata hivyo, ajitoa kama mbadala. Alikufa badala yetu ili “tuweze kuipokea ahadi ya urithi wa milele” (Ebr. 9:15, 26; Rum. 3:21-26). Yaani, alikuwa anakwenda kuthibitisha utakatifu wa sheria yake na wakati uo huo kuwaokoa wale walioivunja sheria hiyo. Na angeweza kufanya hili kupitia msalaba pekee.

`Tunawezaje kuona hapa kwa nini sheria ni ya maana sana katika ujumbe wa injili?`