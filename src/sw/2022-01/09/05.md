---
title:  Msalaba na Gharama ya Msamaha
date:  23/02/2022
---

`Soma Waebrania 9:22-28. Kifungu hiki kinasema nini kuhusu kazi ya Kristo katika patakatifu pa mbinguni?`

Wazo kwamba patakatifu pa mbinguni panahitaji kutakaswa lina maana katika muktadha wa patakatifu pa Agano la Kale. Hekalu ni ishara ya serikali ya Mungu (1 Sam. 4:4, 2 Sam. 6:2), na namna ambavyo Mungu anashughulika na dhambi ya watu wake inaathiri utambuzi wa umma wa haki ya serikali yake (Zab. 97:2). 

Kama mtawala, Mungu ni hakimu wa watu wake, na anatarajiwa kuonesha usawa, akiwathibitisha wasio na hatia na kuwahukumu wenye hatia. Hivyo, Mungu anapomsamehe mwenye dhambi, anabeba jukumu la kisheria. Patakatifu, panapowakilisha tabia ya Mungu na utawala, pamechafuliwa. Hili linaelezea kwa nini Mungu anachukua dhambi zetu anaposamehe (Kut. 34:7, Hes. 14:17-19, neno la asili la Kiebrania linalomaanisha “kusamehe” [nōsé’] katika mafungu haya linamaanisha “kubeba, kuchukua’’). 

Mfumo wa kafara katika hekalu la Waisraeli ulielezea kwa mifano wazo hili. Mtu alipotafuta msamaha, alileta mnyama kama kafara kwa niaba yake, aliungama dhambi zake juu yake, na kumchinja. Damu ya mnyama ilipakwa juu ya pembe za madhabahu au kunyunyizwa mbele ya pazia katika hekalu katika chumba cha kwanza. Hivyo, katika ishara dhambi ilihamishiwa patakatifu. Mungu alizichukua dhambi za watu na kuzibeba mwenyewe. 

Katika mfumo wa Waisraeli, kusafishwa na au upatanisho kwa dhambi ulifanyika katika awamu mbili. Kwa kipindi cha mwaka, wenye dhambi wanaotubu walileta kafara hekaluni, zilizowatakasa na dhambi yao lakini ziliihamishia dhambi hekaluni, kwa Mungu mwenyewe. Mwishoni mwa mwaka, katika Siku ya Upatanisho, iliyokuwa siku ya hukumu, Mungu angepatakasa patakatifu, akimalizia wajibu wake wa kisheria kwa kuhamisha dhambi toka patakatifu kwenda kwa mbuzi wa Azazeli, aliyemwakilisha Shetani (Law. 16:15-22). 

Mfumo huu wenye awamu mbili, ukiwakilishwa kwa vyumba viwili katika patakatifu pa duniani, vilivyokuwa mfano wa patakatifu pa mbinguni (Kut. 25:9, Ebr. 8:5), ulimruhusu Mungu kuonesha rehema na haki kwa wakati mmoja. Wale walioziungama dhambi zao katika kipindi cha mwaka mzima walionesha uaminifu kwa Mungu kwa kushika pumziko lenye taadhima/takatifu na kujitesa nafsi zao katika Siku ya Upatanisho (Law. 16:29-31). Wale ambao hawakuonesha utii kwa Mungu “angekatiliwa mbali” (Law. 23:27-32). 

`Hebu fikiria kile ambacho ungekikabili ikiwa ungepaswa kuikabili adhabu kwa ajili ya dhambi zako. Kwa namna gani ukweli huo unapaswa kukusaidia kuelewa kile Kristo alichofanya kwa ajili yako?`