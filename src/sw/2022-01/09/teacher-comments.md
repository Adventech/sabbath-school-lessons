---
title:  Ufafanuzi
date:  25/02/2022
---

*Mafungu Muhimu: Ebr. 9:15, Mwa. 15:6-21, Yer. 34:8-22, Efe.3:14-19, Ebr. 7:27, Ebr. 10:10, Ebr. 9:22-28.*

### I: Muhtasari

*Mada za Somo:* 

Kitabu cha Waebrania kinaweka wazi kwamba kifo mbadala cha Yesu hakiepukiki, kwa sababu “pasipo kumwaga damu hakuna ondoleo” (Ebr. 9:22). Damu husimamia uhai wa mbadala, Kafara ni muhimu kwa sababu maagano yanathibitishwa kwa kafara za wanyama. Israeli walipolivunja agano, takwa kwamba mwenye dhambi afe lilitimizwa na Yesu, aliyekufa mara moja kwa ajili ya wanadamu wote. Walawi walitoa kafara siku kwa siku kwa sababu kafara zao hazikuwa na ufanisi. 

Agano la Kale linaelezea zaidi ya aina moja ya kafara. Mambo ya Walawi inahesabu kafara za kuteketeza kwa ajili ya upatanisho, sadaka za nafaka kwa kumshukuru Mungu kwa ajili upaji wake, sadaka za ushirika kwa ajili ya chakula cha jumuiya pamoja na familia na marafiki, sadaka ya dhambi kwa ajili ya ukombozi wa dhambi kama ikitokea dhambi ya bahati mbaya, na sadaka ya fidia kwa ajili ya masuala ya ukombozi (tazama Mambo ya Walawi 1-6). Kutokana na mtazamo wa Agano la Kale, hekalu lilichafuliwa kwa damu za watu za kila siku. Hiyo ndiyo sababu kulikuwa na hitaji kwa ajili ya Siku ya Upatanisho, ambapo patakatifu pangetakaswa na dhambi kuondolewa. 

*Sehemu ya Pili: Ufafanuzi* 

Kama tulivyoona juma lililopita, Waebrania 7 inamzungumzia Melkizedeki aliyekuwa mkuu kuliko makuhani wa uzao wa Haruni. Kwa hiyo, Kristo ni mkuu kuliko ukuhani wa Lawi kwa sababu Yeye ni kuhani kwa mfano wa Melkizedeki. Waebrania 8 inazungumzia ubora wa agano la pili, ambalo kufaa kwake kunajadiliwa zaidi katika Waebrania 9:15. Agano la kwanza, lililoundwa na Walawi, lilikuwa na mapungufu na lisiloweza kuondoa dhambi. 

Katika Waebrania 9, Paulo pia anazungumzia kafara bora ya Kristo. Kwa nini ni bora? Kwanza, kafara yake haitumiki katika patakatifu pa duniani, bali pa mbinguni (Ebr. 9:23, 24). Pili, damu anayotoa haitoki kwa wanyama bali damu yake mwenyewe (Ebr. 9:25, 26). Mwisho, kafara ya Kristo ni moja kwa pekee sana (Ebr. 9:12, 28, “mara moja tu”) na yenye kufaa (Ebr. 9:14, “inasafisha ....

.... dhamiri zetu”; Ebr. 10:14, “kwa toleo moja amekamilisha”) tofauti na kafara za wanyama (Ebr. 10:1, 4). 

*Mtanziko wa Madhabahu ya Kufukizia Uvumba Katika Patakatifu Mno* 

#Waebrania 9 inatoa hoja inayoonekana kama tofauti. Katika fungu la 3 na 4 inasema: “Na nyuma ya pazia la pili, ile hema iitwayo Patakatifu pa patakatifu. Yenye chetezo cha dhahabu, na sanduku la agano lililofunikwa kwa dhahabu pande zote.” Fungu hili linaonekana kutofautiana na Kutoka 30:6, “Nawe utaitia [madhabahu ya kufukizia uvumba] mbele ya lile pazia” inayoonesha kwamba madhabahu ya kufukizia uvumba haikuwa katika chumba cha Patakatifu pa Patakatifu, bali Patakatifu pa kwanza, pamoja na mnara wa taa na meza ya mikate ya wonyesho. 

Katika madhabahu hii ya kufukizia uvumba, Haruni alipaswa kuchoma uvumba “kila asubuhi” (Kut. 30:7). Vilevile, vifungu vingine, katika vitabu vitano vya Torati vinaweka madhabahu ya kufukizia uvumba katika Patakatifu pa kwanza, si katika Patakatifu pa Patakatifu (Kut. 40:5, 26). Hivyo, kwa nini Paulo anaiweka madhabahu ya dhahabu ya kufukizia uvumba katika Patakatifu pa kwanza? Tunaelezeaje sababu ya kioja hiki dhairi? 

Yawezakuwa Paulo alikuwa anafikiria kuhusu mistari hii: “Ingawa iliwekwa katika ukumbi mkuu (yani, patakatifu), madhabahu ya kufukizia uvumba (linganisha Kut. 30:1-10; 1 Nya. 28:18) ‘ilikuwa ya Patakatifu pa Patakatifu’. Inaonekana kwamba kaida ya kufukiza uvumba iliyofanywa katika madhabahu hii ilikuwa na athari ya moja kwa moja katika Patakatifu pa Patakatifu ambapo Mungu alidhihirisha uwepo Wake kati ya makerubi. Hata hivyo, moshi wa uvumba ulikijaza chumba cha ndani. Hili linaweza kufafanua kwa nini Waebrania inaiweka madhabahu ya kufukizia uvumba katika chumba cha Patakatifu pa Patakatifu (Ebr. 9:4).”*—The Seventhday Adventist International Bible Commentary, ingizo kuhusu Waebrania 9:4. *

Zingatia kwamba kwa Kiyunani mwandishi hasemi hasa kwamba madhabahu ya kufukizia uvumba ilikuwa katika chumba cha pili; kwamba tu Patakatifu mno “yenye” madhabahu. Neno lililotafsiriwa “yenye” linaweza kufasiriwa “lilikuwa na,” lakini hii si maana yake pekee au muhimu.

“Uhusiano kati ya madhabahu na patakatifu Mno uliooneshwa hapa unaweza kuwa kwamba kazi yake ilihusiana kwa karibu sana na patakatifu pa patakatifu. Uvumba uliofukizwa kila siku katika madhabahu hii ulielekezwa katika kiti cha rehema katika patakatifu pa patakatifu. Hapo Mungu aliudhihirisha utukufu wake katikati ya makerubi, na uvumba ulipopanda na maombi ya waabuduo, ulikijaza chumba cha patakatifu pa patakatifu na patakatifu pa kwanza. 

.... Pazia lililotenganisha vyumba viwili halikufika darini, lilifika tu kwa sehemu. Hivyo uvumba uliweza kufukizwa katika chumba cha patakatifu—sehemu pekee ambapo kuhani wa kawaida angeweza kuingia—na ukafika katika chumba cha pili, mahali ambapo ulielekezwa,” *—The SDA 9 Bible Commentary, vol. 7, uk. 449.*

Haidhuru inamaanishwa nini katika Waebrania 9:4, Paulo anapolenga hasa hapaonekani kuwa vyumba na samani, kwa kuwa fungu la 5 linasema: “basi hatuna nafasi sasa ya kueleza habari za vitu hivi kimoja kimoja.” Fungu hili linamaanisha kwamba kilicho cha muhimu zaidi kuliko samani na mahali ilipowekwa ni hoja ambayo Paulo anaitoa kwa kuvirejelea, yaani, ubora wa dhabihbu ya Kristo. 

“Uvumba, unaopanda na maombi ya Israeli, unawakilisha ustahili wa uombezi wa Kristo, haki Yake kamilifu, ambayo kwa imani wanapewa watu wake, na ambayo peke yake inaweza kufanya ibada ya wenye dhambi ikubalike mbele za Mungu. Mbele ya pazia la patakatifu pa patakatifu kulikuwa na madhabahu ya uombezi wa kudumu, mbele ya patakatifu, madhabahu ya upatanisho wa daima. Kwa damu na kwa uvumba Mungu alikuwa akaribiwe—vielelezo vinavyoelekeza kwa Mpatanishi mkuu, ambaye kupitia kwake wenye dhambi wanaweza kumkaribia Yehova, na ambaye kupitia kwake pekee rehema na wokovu inaweza kupewa nafsi inayoamini na kutubu.”*—Ellen G. White, Patriarchs and Prophets, uk. 353.*

*Kifo Mbadala cha Kristo*

Mbadala na fidia ni maneno ambayo yameibua ukosoaji mwingi. Je, tunaweza kuamini kwamba Mungu alihitaji mbadala wa namna fulani kwa ajili ya adhabu ya dhambi za wanadamu?

Je, mbadala unamaanisha nini? Mbadala katika muktadha huu inamaanisha mtu anachukua mahali pa mtu mwingine ili kubeba adhabu ya mtu huyo kwa kusudi la kumwokoa. 

Kuhusiana na neno la pili, fidia, ni lazima tuulize, ni kitu gani kilihitaji kufidiwa? Je, Biblia inaunga mkono wazo la kifo mbadala? Mbadala unatokea kwa habari ya Ibrahimu. Alipokuwa juu ya Mlima Moria kumtoa kafara mwanawe Isaka, “Ibrahimu akaenda akamtwaa huyo kondoo, akamtoa awe sadaka ya kuteketezwa badala ya mwanawe” (Mwa. 22:13). 

Katika simulizi la Pasaka, uhai ulisalimika kwa mbadala. Lakini wazaliwa wa kwanza wa kiume waliosalimika walikuwa wale ambao familia zao zilitoa kafara ya mwana-kondoo na kupaka damu yake katika miimo ya milango (Kut. 12:7, 13). Mfumo mzima wa utoaji kafara ulijengwa juu ya mbadala. Kwa sababu adhabu ya dhambi ni mauti, mnyama aliye mbadala aliuawa, na hivyo kusalimisha uhai wa mwenye dhambi (Law. 17:11). 

Tukigeukia Agano Jipya, tunapata kwamba Yohana Mbatizaji anamtambulisha Yesu kama “Mwana-kondoo wa Mungu aichukuaye dhambi ya ulimwengu!” (Yn. 1:29) Paulo alisema: “Kwa maana Pasaka wetu amekwisha kutolewa kuwa sadaka, yaani, Kristo” (1 Kor. 5:7). Katika waraka kwa Waefeso, Paulo huyu huyu yuko wazi: “Kristo naye alivyotupenda sisi tena akajitoa kwa ajili yetu, sadaka na dhabihu kwa Mungu” (Efe. 5:2). Katika Warumi Paulo anasema: “Kristo alikufa kwa ajili yetu, tulipokuwa tungali wenye dhambi” (Rum. 5:8). 

Biblia imejawa mbadala na lugha inayoonesha kubeba dhambi (Kwa mifano zaidi, tazama Isa. 53:12, Mk. 10:45, 2 Kor. 5:14, 1 Tim. 2:6, Ebr. 9:28, 1 Pet. 2:24). Kitabu cha Waebrania kinahitimisha mada hii kwa kauli isiyopingika, japo mara nyingi haijaliwi, kwamba “pasipo kumwaga damu hakuna ondoleo” (Ebr. 9:22). Damu ipi? Haiwezi kuwa damu ya wanyama, kwa sababu “Maana haiwezekani damu ya mafahali na mbuzi kuondoa dhambi” (Ebr. 10:4). Hivyo, ni lazima iwe damu, uhai, wa Kristo. 

Yesu alizibeba dhambi na kutufia. Hivyo, hatupaswi kumchukulia Kristo kama mtu wa tatu tu, mtu aliyetengwa na Mungu na wanadamu. Mtazamo kama huo unaweza kuharibu .... 

.... vikali uelewa wa upatanisho. Kristo angeelezewa basi kama Mtu anayemsuluhisha Baba. Mungu, kwa upande, angeonekana kama anayemwadhibu Yesu asiyekuwa na hatia, ili tu kwamba sisi watu wenye hatia tuweze kuishi. Umoja uliovunjwa kati ya Baba na Mwana unaonekana kwa ukamilifu katika kauli kuu ya Paulo ya upatanisho ambapo Baba anachukua hatua kupitia kwa Mwana: “Lakini vyote pia vyatokana na Mungu, aliyetupatanisha sisi na nafsi yake kwa Kristo” (2 Kor. 5:18). 

Mbadala wetu hakuwa ama Kristo peke yake, au Mungu peke yake, bali Mungu ndani ya Kristo, ambaye alikuwa Mungu na mwanadamu pia. Mungu ndani ya Kristo alijifanya mbadala kwa ajili yetu. Hivyo, upingaji wa upatanisho wa mbadala unatoweka. 

Hakuna cho chote kiovu (kinachovunja sheria) hapa, kwa sababu Mbadala wa wavunja sheria ndiye Mtunga sheria. Msalaba ni mapatano ya kimuamala na Shetani, hakuna mabadilishano (kitu kwa kitu) ili kuitosheleza sheria. Lakini kama Mungu, Kristo alitupatanisha sisi na Yeye mwenyewe. *(Kwa utendewaji bora wa suala la mbadala, tazama John R. W. Stott, The Cross of Christ [Downers Grove, Ill.: 4 InterVarsity Press, 1986].)*

*Sehemu ya III; Matumizi Maishani*

1. Katika muktadha wa Kristo kama mbadala, tafakari kiitikio cha wimbo namba 61 katika vitabu vikubwa vya nyimbo za Kikristo usemao “Lo! Ajabu Kupata Uzima”: “Upendo huu nashangaa! Mungu wangu kunifilia.” Mvuto huu wa upendo unamaanisha nini kwako kibinafsi? 

2. Kwa nini mbadala ni kiini hasa katika mpango mzima wa wokovu? Unatuambia nini kuhusu dhambi ilivyo mbaya kiasi cha kumgharimu “Mungu katika Kristo” kujitoa kafara binafsi ili kulitatua tatizo na kutupatia tumaini la uzima wa milele?