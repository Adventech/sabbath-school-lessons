---
title:  Hukumu na Tabia ya Mungu
date:  24/02/2022
---

`Soma Warumi 3:21-26; Warumi 1:16, 17; Warumi 5:8. Wokovu katika Msalaba kwa ajili ya msamaha wa dhambi zetu hufunua nini kumhusu Mungu?`

Msamaha wa dhambi zetu unadokeza awamu mbili katika uombezi wa Yesu katika vyumba viwili vya patakatifu pa mbinguni. Kwanza, Yesu aliondoa dhambi zetu na kuzibeba yeye mwenyewe juu ya msalaba ili kutoa msamaha kwa kila mtu anayemwamini (Mdo. 2:38, Mdo. 5:31). Juu ya msalaba Yesu alijishindia haki ya kumsamehe ye yote amwaminiye kwa sababu amezibeba dhambi zake. Pia amezindua agano jipya, linalomruhusu kuweka sheria ya Mungu katika moyo wa waumini kupitia kwa Roho Mtakatifu (Ebr. 8:10-12, Ezek. 36:25-27). 

Awamu ya pili katika huduma ya Yesu inajumuisha hukumu, hukumu ya upelelezi, ambayo bado ilikuwa mbele kulingana na mtazamo wa Waebrania (Ebr. 2:1-4; Ebr. 6:2; Ebr. 9:27, 28; Ebr. 10:25). Hukumu hii huanza na watu wa Mungu na inaelezewa katika Danieli 7:9-27, Mathayo 22:1-14, na Ufunuo 14:7. Kusudi lake ni kuonesha haki ya Mungu katika kuwasamehe watu wake. Katika hukumu hii kumbukumbu ya maisha yao zitafunuliwa kwa ulimwengu kuona. Mungu ataonesha kilichotokea katika mioyo ya waumini na jinsi walivyompokea Yesu kama Mwokozi wao na kumpokea Roho Wake katika maisha yao. 

Akizungumzia hukumu hii, Ellen G. White aliandika: “Mwanadamu hawezi kuyakabili mashtaka haya peke yake. Katika mavazi yake yaliyochafuliwa na dhambi, akiitubu hatia yake, anasimama mbele za Mungu. Lakini Yesu wakili wetu anawasilisha hoja za utetezi zifaazo kwa niaba ya wote ambao kwa toba na imani wameweka utunzwaji wa nafsi zao kwake. Anawatetea na kumshinda mshtaki kwa hoja kubwa za Kalvari. 

Utii wake mkamilifu kwa sheria ya Mungu, hata mauti ya msalaba, umempa mamlaka yote mbinguni na duniani, naye anadai rehema za Baba yake na upatanisho kwa mwanadamu mwenye hatia. .... Lakini wakati ambapo tunapaswa kutambua hali yetu ya dhambi, tunapaswa kumtegemea Kristo kama haki yetu, utakaso wetu, na ukombozi wetu. Hatuwezi kuyajibu mashtaka ya Shetani dhidi yetu. Kristo pekee anaweza kutoa maelezo ya utetezi yanayofaa kwa niaba yetu. Anaweza kumnyamazisha mshtaki kwa hoja zililizojengwa katika ustahili wetu, bali wa kwake mwenyewe.” `—Testimonies for the Church, vol. 5, uk. 471, 472.`

`Kwa nini msalaba na huduma ya Yesu kwa niaba yetu unatoa shauri kwamba tunapaswa kuitazamia hukumu kwa ujasiri, lakini kwa unyenyekevu na toba?`