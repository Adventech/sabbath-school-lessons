---
title:  Kafara za Aina Mbalimbali
date:  21/02/2022
---

Kifo cha Yesu kilitoa msamaha, au fidia, kwa ajili ya dhambi zetu. Fidia ya dhambi zetu, hata hivyo, inahusisha zaidi ya kufutwa kwa adhabu ya kulialifu agano. Inahusisha vipengele vingine muhimu. Hiyo ndiyo sababu mfumo wa kafara ya Waisraeli ulikuwa na aina tano tofauti za kafara. Kila moja ilikuwa muhimu kuelezea utajiri wa maana ya msalaba wa Kristo. 

`Soma Waefeso 3:14-19. Lipi lilikuwa ombi la Paulo kwa niaba ya waumini?`

Sadaka ya kuteketeza ilihitaji kwamba mnyama kwa ujumla wake ateketezwe katika madhabahu (Mambo ya Walawi 1). Ilimwakilisha Yesu, ambaye maisha yake yaliangamia kwa ajili yetu. Fidia ya dhambi ilihitaji kujitoa kwa Yesu kwetu kabisa. Ingawa alikuwa sawa na Mungu, Yesu “alijifanye kuwa hana utukufu, kwa kutwaa namna ya utumwa” (Fil. 2:5-8). 

Sadaka ya unga ilikuwa zawadi ya shukrani kwa ajili ya utoaji wa Mungu wa chakula kwa watu wake (Mambo ya Walawi 2). Pia inamwakilisha Yesu, “mkate wa uzima” (Yn. 6:35, 48), ambaye kupitia kwake tuna uzima wa milele. 

Sadaka ya amani au ushirika ilimaanisha chakula cha ushirika pamoja na marafiki na familia kusherehekea ustawi unaotolewa na Mungu (Mambo ya Walawi 3). Ilimwakilisha Kristo, ambaye kafara yake ilitupatia amani (Isa. 53:5, Rum. 5:1, Efe. 2:14). Pia inasisitiza kwamba tunahitaji kushiriki katika kafara ya Yesu kwa kuula mwili wake na kunywa damu yake (Yn. 6:51-56). 

Sadaka ya dhambi au utakaso ilitoa fidia ya dhambi (Law. 4:1-5:13). Kafara hii ilisisitiza kazi ya damu ya mnyama—iliyowakilisha uhai wake—ili kuleta ukombozi toka dhambini (Law. 17:11) na ilielekeza mbele katika damu ya Yesu anayetukomboa kutoka katika dhambi zetu (Mat. 26:28, Rum. 3:25, Ebr. 9:14). 

Sadaka ya hatia au fidia (Law. 5:14-6:7) ilitoa msamaha katika masuala ambayo fidia au kukomboa, ilipowezekana, kwa wale ambao tumewakosea.

`Kafara za patakatifu zinatufundisha kwamba uzoefu wa wokovu ni zaidi ya kumpokea Yesu tu kama Mbadala wetu. Tunahitaji pia “kujilisha” kwake, kushiriki na wengine manufaa yake, na kutoa fidia kwa wale tuliowakosea.`