---
title:  Kwa Sababu ya Kutokuamini
date:  24/01/2022
---

`Soma Waebrania 3:12-19. Kwa nini Israeli hawakuweza kuiingia katika raha iliyoahidiwa?`

Kisa cha kuhuzunisha ni kwamba wale waliokombolewa toka Misri hawakuweza kuingia katika raha ambayo Bwana aliwaahidi. Israeli walipofika Kadeshi Barnea, katika mpaka wa Nchi ya Ahadi, walikosa imani waliyohitaji. Hesabu 13 na 14 zinaeleza kwamba wapelelezi wa Israeli “wakawaletea wana wa Israeli habari mbaya ya ile nchi (Hes. 13:32). Walithibitisha kwamba nchi ilikuwa nzuri, lakini walionya kuwa watu wanaokaa katika nchi ile walikuwa hodari na kwamba miji yao ina maboma, na kwamba wasingeweza kuiteka. 

Yoshua na Kalebu walikubali kwamba nchi ilikuwa nzuri na hawakupinga ukweli kwamba wenyeji wake walikuwa hodari na miji yenye maboma. Lakini walisema kwamba Mungu alikuwa pamoja nao na kwamba angewafikisha katika nchi ile (Hes. 14:7-9). 

Lakini, watu walioona Mungu akiiharibu Misri kwa mapigo (Kutoka 7-12), akiliangamiza jeshi la Farao katika bahari ya Shamu (Kutoka 14), kuwapatia mkate toka mbinguni (Kutoka 16) na maji toka mwambani (Kutoka 17), pamoja na kudhihirisha uwepo wake wa kudumu na uongozi kupitia wingu (Kut. 40:36-38 walishindwa kumtumaini sasa. Ni jambo kinyume na matarajio la kuhuzunisha kwamba kizazi kilichoona udhihirisho mkuu wa namna ile wa nguvu za Mungu walikuwa alama ya kukosa imani (Neh. 9:15-17, Zab. 106:24-26, 1 Kor. 10:5-10). 

Mungu anawaahidi watoto wake zawadi ambazo mwanadamu hawezi kuzifikia. Hiyo ndiyo sababu zimejengwa juu ya neema na zinafikiwa tu kwa imani. Waebrania 4:2 inaeleza kwamba ahadi aliyopata Israeli Neno lile “halikuwafaa wao, kwa sababu halikuchanganyika na imani ndani yao waliosikia” (Ebr. 4:2). 

Israeli walisafiri kwenda katika mipaka ya Nchi ya Ahadi kama taifa. Watu walipokabiliwa na taarifa zinazopigana, walijiunga na wale waliokosa imani. Imani au ukosefu wake, inaambukizwa. Hii ndiyo sababu Waebrania inawausia wasomaji wake “kuonyana” (Ebr. 3:13) “kuhimizana katika upendo na kazi nzuri” (Ebr. 10:24), na “kuangalia sana mtu asiipungukie neema ya Mungu” (Ebr. 12:15).

`Katika njia zipi unaweza kusaidia kujenga imani ya muumini mwenzako? Unawezaje kuhakikisha kwamba kamwe husemi au kufanya jambo lo lote linaloweza kudhoofisha imani ya mtu mwingine?`