---
title:  Kuingia Katika Raha Yake
date:  26/01/2022
---

`Soma Waebrania 3:11 na Waebrania 4:1, 3,5, 10. Mungu anaelezeaje sifa za raha anayotualika tuingie?` 

Kwa pamoja Amri ya Sabato katika Kutoka 20:8-11 na kutajwa kwake tena na Musa katika Kumbukumbu la Torati 5:12-15 inatualika kukumbuka kile Mungu alichotutendea. Kama tulivyoona, kile Mungu alichoandika katika mbao za mawe kinatuelekeza katika umalizaji wa kazi yake ya Uumbaji (Kut. 31:18; Kut. 34:28). 

Katika Kumbukumbu la Torati Israeli anaamuriwa kuitunza Sabato kama matokeo ya kazi ya Mungu kamilifu ya ukombozi, toka utumwa wa Misri. Kutoka Misri kulielekeza mbele katika kazi ya mwisho ya ukombozi toka dhambini ambayo Kristo angetimiza msalabani aliposema, “Imekwisha!” (Yn. 19:30). Kwa hiyo Sabato imebarikiwa mara mbili na, kwa kweli, ni yenye maana hasa kwa Wakristo. 

`Soma Waebrania 4:9-11, 16. Tunaitwa kufanya nini?`

Pumziko la Sabato linasherehekea ukweli kwamba Mungu alimaliza, au kukamilisha, kazi yake ya Uumbaji (Mwa. 2:1-3, Kut. 20:8-11) au ukombozi (Kum. 5:12-15). Hali kadhalika, kutawazwa kwa Yesu katika hekalu la mbinguni kunasherehekea kwamba alimaliza kutoa dhabihu kamilifu kwa ajili ya wokovu wetu (Ebr. 10:12-14). 

Zingatia, Mungu anapumzika pale tu anapohakikisha ustawi wetu. Wakati wa Uumbaji, Mungu alipumzika alipomaliza kuumba ulimwengu. Baadaye, Mungu alipumzika hekaluni baada ya ushindi wa nchi aliomwahidi Ibrahimu ulipokamilishwa kupitia ushindi wa Daudi, na Israeli “wakakaa salama” (1 Fal. 4:21-25, linganisha na Kut. 15:18-21, Kum. 11:24, 2 Sam. 8:1-14). Mungu alijengewa nyumba mara tu baada ya Israeli na mfalme walipokwisha kujipatia nyumba kwa ajili yao.


`Tunawezaje kuingia katika raha yake hata sasa? Yaani, tunawezaje, kwa imani, kupumzika katika uhakika wa wokovu tulionao ndani ya Kristo, na siyo ndani yetu wenyewe?`