---
title:  Nchi Kama Sehemu ya Pumziko 
date:  23/01/2022
---

`Soma Mwanzo 15:13-21. Mungu alimwahidi nini Ibrahimu?`

Mungu alipowakomboa Israeli toka utumwa wa Misri, kusudi lake lilikuwa kuwaleta Israeli katika nchi ya Kanaani, ambapo wangeweza kumtumikia na kumtii kwa uhuru (Kut. 8:1; Zab. 105:43-45), pamoja na kulifurahia pumziko la Sabato ambalo Farao alilikataza (Kut. 5:5). Nchi ya Kanaani ilikuwa urithi ambao Mungu aliwaahidi baba yao Ibrahimu kwa sababu aliitii sauti na kuiacha nchi yake kwenda katika Nchi ya Ahadi (Mwa. 11:31-12:4). 

Kusudi la Mungu katika kuwapa nchi Israeli halikuwa tu kwa wao kuimiliki. Mungu alikuwa anawaleta kwake mwenyewe (Kut. 19:4). Mungu aliwataka waishi katika nchi ambayo wangeweza kufurahia mahusiano ya karibu sana naye, pasipo kikwazo cho chote, na pia kuweza kuwa shahidi kwa ulimwengu wa nani aliyekuwa Mungu wa kweli na kile alichowapatia watu wake. Kama vile Sabato ya uumbaji, nchi ya Kanaani ilikuwa kiunzi kilichowezesha mahusiano ya karibu na Mkombozi wao na furaha ya wema wake. 

Katika Kumbukumbu la Torati 12:1-14, Bwana aliwaambia watu kwamba wangeingia katika pumziko, siyo tu walipoingia katika nchi, bali walipoondoa ibada ya sanamu katika nchi. Baada ya hayo, Bwana angewaonesha, wateule, sehemu ambayo angekaa kati yao. 

`Soma Kutoka 20:8-11 na Kumbukumbu la Torati 5:12-15. Ni mambo gani mawili ambayo pumziko la Sabato huadhimisha, na yanahusianaje?`

Mungu alihusianisha Sabato ya uumbaji na ukombozi toka Misri. Aliwaelekeza Israeli kuishika Sabato kama kumbukumbu ya uumbaji na kama kumbukumbu ya ukombozi wao toka Misri. Uumbaji na ukombozi yote yamewekwa katika amri ya sabato. Kama vile ambavyo hatukujiumba wenyewe, hatuwezi kujikomboa wenyewe. Ni kazi ambayo Mungu tu anaweza kuifanya, na kwa kupumzika tunatambua utegemezi wetu kwake, si tu kwa ajili ya kuishi bali kwa ajili ya wokovu. Utunzaji wa Sabato ni udhihirisho wenye nguvu wa wokovu kwa njia ya imani pekee.

`Ni kwa vipi utunzaji wa Sabato unapaswa kutusaidia kuelewa utegemezi wetu kamili kwa Mungu, si tu kwa ajili ya kuishi bali kwa ajili ya wokovu?`