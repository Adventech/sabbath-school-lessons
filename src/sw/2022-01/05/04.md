---
title:  Leo, Kama Mtaisikia Sauti Yake 
date:  25/01/2022
---

`Soma Waebrania 4:4-8. Nini maana ya Kuingia katika raha “leo” ikihusiana na kuitunza Sabato?`

Kutokuamini kwa kizazi cha jangwani kuliwazuia kuingia katika raha Mungu aliyoahidi. Lakini Mungu alidumu kuwasihi watu wake kuingia katika raha hii na kutokuifanya migumu mioyo yao. Paulo anarudia mara nyingi kwamba ahadi ya Mungu “imesalia” (Ebr. 4:1, 6, 9). Anatumia vitenzi vya Kiyunani kataleipō na apoleipō, kusisitiza kwamba “ikaliko ahadi ya kuingia katika raha yake” (Ebr. 4:1). Ukweli kwamba mwaliko wa kuingia katika raha hii ulirudiwa katika wakati wa Daudi (Ebr. 4:6, 7, ikirejelea Zaburi 95). Ilimaanisha kwamba ahadi ilikuwa haijadaiwa bado na pia bado ilikuwepo. Kwa kweli, Paulo anaashiria kwamba uzoefu wa raha ya kweli ya Sabato umekuwepo tangu wakati wa Uumbaaji (Ebr. 4:3,4). 

Mungu anatualika “leo”? kuingia katika raha yake. “Leo” ni dhana muhimu katika Maandiko yote. Musa alipolifanya upya agano la Israeli na Mungu katika mipaka ya Nchi ya Ahadi, alisisitiza umuhimu wa “leo” (Kum. 5:3, linganisha Kum. 4:8, Kum. 6:6 na Kadhalika). Ulikuwa wasaa wa tafakari kutambua uaminifu wa Mungu (Kum. 11:2-7) na wakati wa uamuzi wa kumtii Bwana (Kum. 5:1-3). Hali kadhalika, Yoshua aliwaita watu wa wakati wake “kuchagua hivi leo mtakayemtumikia”? (Yosh. 24:15). 

Kwa namna ile ile, “leo”? ni wakati wa uamuzi kwetu, wakati wa fursa, vilevile hatari, kama ambavyo imekuwa daima kwa watu wa Mungu (tazama 2 Kor. 6:2). “Leo”? inaonekana mara tano katika Waebrania 3 na 4. Inasisitizia umuhimu wa kuisikia sauti ya Mungu (Ebr. 3:7, 15; Ebr. 4:7) kwa sababu kushindwa kulisikia na kuliamini neno la Mungu husababisha kutotii na kuifanya migumu mioyo yetu. Inaweza hata kuchelewesha kuingia kwetu katika Kanaani ya mbinguni, kama vile tu kulivyowazuia kizazi cha jangwani kuingia katika Kanaani ya duniani. 

Lakini Yesu amewashinda maadui zetu (Ebr. 2:14-16) na kuanzisha agano jipya (Waebrania 8-10). Hivyo, tunaweza “kukikaribia kiti cha neema kwa ujasiri” (Ebr. 4:14-16). Wito “leo”? unatualika kutambua kwamba Mungu amekuwa mwaminifu kwetu na ametupatia kila sababu ya kuukubali mwaliko wake mara moja pasipo kuchelewa.

`Ni maamuzi gani ya kiroho ambayo ni lazima uyafanye “leo,” yaani, yasiyosubiri wakati mwingine? Uzoefu wako uliopita umekuwaje wakati umechelewesha kufanya kile ulichojua Mungu alikutaka ufanye mara moja?`