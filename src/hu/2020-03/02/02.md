---
title:  Különös Bizonyságtevők
date:  05/07/2020
---

`Olvassuk el Mk 5:15-20 szakaszát! Vajon miért küldte vissza Jézus a meggyógyított férfit, hogy a családja és a barátai között tegyen bizonyságot? Miért nem tartotta maga mellett, tovább erősítve új hitét?`

Az 1. században a Tízváros valójában tíz város körzete volt a Galileai-tenger partján, amelyeket összekötött a közös kultúra és nyelv. Azon a vidéken sokan jól ismerték a megszállott férfit, kiszámíthatatlan, erőszakos viselkedésével félelmet keltett a szívükben. Jézus meglátta benne, hogy jobbra vágyott, ezért csoda folytán megszabadította a démonoktól, akik addig gyötörték.  

Amikor a városban lakók meghallották: Jézus megengedte az ördögi lelkeknek, hogy a disznócsordájukba menjenek, a disznók pedig a tengerbe futottak, azonnal indultak megnézni a történteket. Márk evangéliuma feljegyzi: „Amikor Jézushoz értek, és látták, hogy a megszállott, akiben a légió volt, ott ül felöltözve, és eszénél van, megrettentek” (Mk 5:15, ÚRK). A férfi teljesen rendbe jött – fizikailag, szellemileg, érzelmileg és lelkileg is. Az evangéliumnak éppen az a lényege, hogy a bűntől megtört embereket olyan teljessé tegye, amilyennek Krisztus teremtette őket.

Vajon ki lett volna alkalmasabb a Tízváros lakóinak elérésére, mint az egykori megszállott, aki az egész vidéken elmondhatta bizonyságtételét? Jól kifejti ezt Ellen G. White: „Krisztus tanúbizonyságaiként el kell mondanunk, amit mi magunk láttunk, hallottunk, éreztünk. Ha lépésről lépésre követjük Jézust, jogunk van elmondani a lényegét annak az útnak, amelyen vezet minket. Elmondhatjuk, hogy tettük próbára ígéretét, s hogyan találtuk igaznak. Bizonyságot tehetünk, hogy megismertük Krisztus kegyelmét. Ez az a bizonyságtétel, melyre Urunk hív, s melynek hiányában a világ elvész” (Ellen G. White: Jézus élete. Budapest, 1989, Advent Kiadó, 282. o.). Isten gyakran szokatlan bizonyságtevőket használ fel, akiket kegyelme megváltoztatott, hogy változást hozzon a világba általuk.

`Mi a te történeted, vagyis a megtérésed története? Hogyan jutottál hitre? Mit szoktál erről mondani? Mi az üzeneted annak, aki még nem tért meg, akinek segíthet a tapasztalatod?`

---

#### Ellen G. White idézetek

A meggyógyított gadarai férfiak voltak az első misszionáriusok, akiket Jézus elküldött, hogy prédikáljanak az evangéliumról Dekapolisz környékén. Csak nagyon rövid ideig részesültek abban a kiváltságban, hogy hallhatták Krisztus tanítását. Egyetlen prédikációja sem jutott el a fülükbe. Nem tudták úgy tanítani az embereket, mint a tanítványok, akik nap mint nap Jézussal voltak. De saját személyükben hordozták annak bizonyságát, hogy Jézus a Messiás. El tudták mondani, amit megismertek, amit ők maguk láttak, hallottak és éreztek, hiszen tanúi voltak Krisztus hatalmának. Ez az, amit mindenki megtehet, akinek a szívét megérintette Isten kegyelme. János, a szeretett tanítvány ezt írta: „Ami kezdettől fogva volt, amit hallottunk, amit szemünkkel láttunk, amit szemléltünk, és kezünkkel illettünk, az életnek Igéjéről... amit hallottunk és láttunk, hirdetjük néktek.” (1Jn 1:1-3) - Jézus élete, 340. o.

Jézus Krisztus szerette volna, ha a meggyógyított asszony elismeri a kapott áldást. Az evangélium által felkínált ajándékokat nem lopva, titokban kell birtokolnunk. Ezért az Úr arra hív minket, hogy valljuk meg jóságát „Ti vagytok az én tanúim, így szól az Úr, hogy én Isten vagyok.” (Ésa 43:12)

Krisztus hűségének megvallása a menny választott eszköze, amellyel bemutathatjuk Őt a világnak. Méltányolnunk kell kegyelmét, amelyet a hajdani szent emberek által ismertetett meg, de ennél is hatásosabb bizonyságot tenni saját tapasztalatunkról. Isten tanúi vagyunk, amikor mennyei erő munkája nyilvánul meg bennünk. Minden egyes ember élete más és más, így tapasztalatai is alapvetően különböznek másokétól. Az Úr azt kívánja, hogy szálljon föl hozzá a dicséretünk, amely egyéniségünk jegyeit viseli. Ha az Ő kegyelmének értékes elismerése, dicsőségének magasztalása krisztusi élettel párosul, ez ellenállhatatlan erőt jelent a lélekmentés munkájában. - Jézus élete, 347. o.

Javunkra szolgál, ha az Úr minden ajándékát az emlékezetünkben tartjuk. Így erősödik a hit, hogy egyre többet kérjen és kapjon. Több bátorítás rejlik számunkra a legkisebb áldásban, amelyet mi magunk kaptunk Istentől, mint megannyi beszámolóban, melyet mások hitéről és tapasztalatairól olvashatunk. Az Isten kegyelmére válaszoló lélek öntözött kerthez lesz hasonló. Egészsége gyorsan kivirul, világossága felkel rejtekéből, és az Úr dicsősége meglátszik rajta. Emlékezzünk meg a menny szerető kedvességéről és gyengéd, irgalmas cselekedeteinek sokaságáról. Izrael népéhez hasonlóan állítsunk emlékköveket, és írjuk rájuk mindazt, amit a Mindenható tett értünk. S ha átgondoljuk, hogyan törődött velünk vándorutunkon, hálatelt szívvel mondhatjuk: „Mivel fizessek az Úrnak minden hozzám való jótéteményéért?” - Jézus élete, 348. o.