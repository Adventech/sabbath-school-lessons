---
title:  A Megváltozott Élet Hatása
date:  07/07/2020
---

„Amikor látták, milyen bátran beszél Péter és János, és felfogták, hogy írástudatlan és iskolázatlan emberek, elcsodálkoztak. Azt is megtudták, hogy Jézussal voltak” (ApCsel 4:13, RÚF).

Az újtestamentumi gyülekezet robbanásszerű fejlődésnek indult. Pünkösd napján háromezren keresztelkedtek meg (ApCsel 2:41), és néhány héttel később még ezrek csatlakoztak a gyülekezethez (ApCsel 4:4). A hatóságok hamarosan felmérték, hogy mi is történt: az újszövetségi hívők Krisztussal voltak. Az életük megváltozott. Átformálta őket kegyelme, ezért nem maradhattak csendben.

`Miről szól ApCsel 4:1-20 szakasza? Mi történt, amikor a hatóságok megpróbálták elhallgattatni Pétert és Jánost? Ők mit feleltek erre?`

Még új volt a hitük és el akarták mondani a történetüket. Péter, a korábban hangoskodó halászember egészen megváltozott Isten kegyelméből. Jakabot és Jánost a mennydörgés fiainak nevezték, mert nem bírták türtőztetni magukat, de aztán őket is átformálta Isten kegyelme. A kétkedő Tamás is egészen más lett Isten kegyelme által. A tanítványoknak és az őskeresztény egyház többi tagjának is egyaránt megvolt a maga története, amit nem hallgathattak el. Figyeljük meg, mit ír erről Ellen G. White! „Amikor Jézushoz jön valaki, az a vágy ébred a szívében, hogy másokkal is tudassa, milyen becses barátot talált Jézusban; ilyen megmentő és megszentelő igazság nem maradhat elrejtve a szívben” (Ellen G. White: Jézushoz vezető út. Budapest, 2008, Advent Irodalmi Műhely, 58. o.).

Figyeljük meg azt is, amit a vallási vezetők mondtak ApCsel 4:16 versében! Nyíltan elismerték a csoda valóságát, végül is a meggyógyult férfi ott állt előttük, ám ennek ellenére sem változtattak a hozzáállásukon. Péter és János viszont még a leplezetlen tiltás után sem volt hajlandó elhallgatni a történteket.

`Mi a kapcsolat Krisztus ismerete és a róla való bizonyságtétel között? Miért kell személyesen ismerni az Urat ahhoz, hogy bizonyságot tudjunk tenni róla?`

---

#### Ellen G. White idézetek

János apostol élete az őszinte megszentelődés példaképe. Jézussal szoros kapcsolatban eltöltött évei alatt mindig szívesen fogadta a Megváltó intéseit és figyelmeztetéseit. Minél jobban megnyilvánult előtte az Úr jelleme, annál világosabban látta saját fogyatékosságát. Ez a felismerés alázatossá tette. Saját heves természetével ellentétben napról napra szemlélhette az Úr gyengédségét és hosszútűrését; hallgathatta az alázatról és türelemről szóló tanításait. Napról napra jobban vonzódott Krisztushoz, míg a Mester iránti szeretetében teljesen megfeledkezett önmagáról. Az erély és gyengédség, a fenség és szelídség, az erő és türelem, amelyet Isten Fiának mindennapi életében tapasztalt, csodálatra, imádatra ragadta. Érzékeny, sértődő és nagyravágyó lényét alárendelte Jézus átformáló hatalmának, az isteni szeretet pedig átalakította jellemét. - Az apostolok története, 557. o.

Ha azonban Krisztus vonult be a szívünkbe, akkor annyira megtelik tiszta szeretettel és a vele való közösség szent örömeivel, hogy többé nem állhat be szakadás. Ha őrá tekintünk, megfeledkezünk önmagunkról. Az Üdvözítő szeretete életünk és tevékenységünk forrásává válik. Ha szívünk mélyén éreztük Jézus és az Atya bensőséges szerete- tét, akkor nem kérdezzük, milyen fokig szükséges Isten parancsolatait megtartanunk; akkor nem akarunk megállni a legalsó fokon, hanem tökéletes összhangban kívánunk élni Megváltónk akaratával. A legnagyobb komolysággal törekszünk ennek elérésére, és olyan élénken érdeklődünk iránta, amely teljesen megfelel a kilátásba helyezett dicsőségnek. A Krisztusról való vallástétel, az iránta érzett mélyebb szeretet hiányában csupán üres beszéd, értelmetlen külsőség és szolgai járom. - Jézushoz vezető út, 44. o.

A beszéd ajándékát Istentől kaptuk, hogy másoknak is elmondhassuk, mit tett értünk, és hogy a menny szeretete és együttérzése megérinthesse mások szívét is, hogy ezáltal ők is dicsőíthessék, aki a sötétségből az Ő csodálatos világosságára hívott el minket. „T i vagytok az én tanúim” - mondta az Úr (Ésa 43:10). Viszont mindazoknak, akik elhívattak, hogy Krisztus tanúi legyenek, és bizonyságot tegyenek róla, tőle kell tanulniuk. A mennyei Király gyermekeiként képezzék magukat, hogy tiszta és érthető hangon tehessenek bizonyságot, hogy amikor az Úr irgalmáról beszélnek, senkinek se támadhassanak kétségei. - Counsels to Parents, Teachers and Students, 243. o.

Mindannyiunknak Jézus tanúivá kell lennünk. Fejlesszük a Krisztus kegyelme által megszentelt társadalmi erőnket, hogy lelkeket nyerjünk a Megváltónak. Hadd lássa a világ, hogy nem foglalnak le önzően a saját érdekeink, hanem arra vágyunk, hogy másokkal is megoszthassuk áldásainkat és kiváltságainkat. Lássák, hogy vallásunk nem tesz közömbössé vagy szőrszálhasogatóvá. Mindazok, akik vallják, hogy megtalálták Krisztust, szolgáljanak úgy ahogyan Ő tette az emberek javáért. - Jézus élete, 152. o.