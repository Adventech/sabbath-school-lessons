---
title:  További Tanulmányozásra
date:  10/07/2020
---

Ellen G. White: Az apostolok története. Budapest, 2001, Advent Kiadó, „Majdnem ráveszel engem…” c. fejezet, 285-288. o.

A keresztényi élet lényege a Jézussal való kapcsolat, ami olyan gazdag és teljes, hogy vágyunk ezt másokkal is megismertetni. Rendkívül fontos a helyes tanítás, de nem pótolhatja a kegyelem által átformált és a szeretettel megváltoztatott élet hatását. Ellen G. White rávilágít: „Az Üdvözítő tudta, hogy semmiféle érvelés, bármilyen logikus is, nem lágyít meg kemény szíveket és nem töri át a világias gondolkodás és önzés kérgét. Tudta: tanítványainak mennyei képességet kell kapniuk. Az evangélium csak akkor lesz oly hatásos, amilyennek ki lett nyilatkoztatva, ha azt az Ő ismerete által – aki az út, az igazság és az élet – meleggé tett szív és ékesszólóvá tett ajak hirdeti” (Ellen G. White: Az apostolok története. Budapest, 2001, Advent Kiadó, 20. o.). Másutt pedig ezt olvashatjuk: „Krisztus csodálatos szeretete megolvasztja és leigázza a szíveket, miközben a tantételek puszta ismételgetésével nem érünk el és nem végzünk el semmit” (Ellen G. White: Jézus élete. Budapest, 1989, Advent Kiadó, 733. o.).

Vannak, akik úgy gondolják, hogy a személyes bizonyságtétellel meg kell próbálniuk meggyőzni másokat arról, amit ők igazságként ismertek fel Isten Igéjében. A megfelelő időben valóban fontos közölni Isten Igéjének igazságát, a személyes bizonyságtételünk viszont sokkal inkább a bűntudattól való szabadulásról, békéről, kegyelemről, bűnbocsánatról, erőről, reménységről és örömről szól, amit a Jézus által ingyen felkínált örök élet ajándékában találunk.

**Beszélgessünk róla!**

`1) Vajon miért tesz nagy hatást az emberekre a személyes bizonyságtétel? Hogyan hatottak rád mások tapasztalatai?`

`2) A csoportban beszéljük meg a szerdai rész utolsó kérdését! Miért olyan fontos az Úrral való napi kapcsolat, nemcsak a bizonyságtételünk, hanem a saját hitünk szempontjából is?`

`3) Természetesen nagy hatása van az erőteljes bizonyságtételnek, de miért éppen olyan fontos része a bizonyságtételünknek az istenfélő élet?`

`4) Mondjuk el a csoportban a saját bizonyságtételünket, vagyis azt, amit Krisztus tett értünk, amit Ő jelent számunkra! Mit változtatott az életünkön? `

---

#### Ellen G. White idézetek

Az apostolok története, „Majdnem ráveszel engem” című fejezet.