---
title:  A személyes bizonyságtétel ereje
date:  04/07/2020
---

### E heti tanulmányunk
Márk 5:15-20; 16:1-11; Apostolok cselekedetei 4:1-20; 26:1-32; Galata 2:20; 1János 1:1-3

> <p></p>
> „Mert nem tehetjük, hogy ne mondjuk el azt, amit láttunk és hallottunk” (ApCsel 4:20, RÚF).

A személyes bizonyságtételnek különös ereje van. Ha a szívünket átjárta Krisztus szeretetének melege, ha kegyelme megváltoztatott, akkor fontos dolgokat mondhatunk el róla. Jó azt is továbbadni, amit Jézus valaki másért tett, de még sokkal többet számít, ha arról beszélünk, amit miértünk tett.

A személyes tapasztalatot nehéz vitatni. Az emberek talán vitába szállnak a teológiánkkal, vagy egy szöveg értelmezésével, vagy általánosságban a vallással. Viszont még a kétkedőkre is hat az evangélium ereje, amikor valaki ilyesmit mond: „Remény nélkül éltem, de most már tudom, hogy van remény!” „Gyötört a bűntudat, most viszont békére leltem.” „Nem volt célja az életemnek, azonban már van!”  

Néhányan valóban hirtelen, drámai módon térnek meg, mint Pál apostol a damaszkuszi úton, többnyire azonban a megtérés úgy történik, hogy az ember egyre jobban felismeri Jézus jóságát, mind mélyebben értékeli bámulatos kegyelmét és különleges hála tölti el az ingyen felajánlott üdvösségért. Krisztus radikálisan áthelyezi az életünk fókuszpontját. Ilyen bizonyságtevésre van a világnak égető szüksége, erre vágynak az emberek.

---

#### Ellen G. White idézetek

János apostol ifjúságát Galilea műveletlen halászainak társaságában töltötte. Nem részesült alapos iskolai kiképzésben, azonban Krisztus iskolájában szert tett mindarra a bölcsességre és tudásra, amelynek egy halandó a birtokába kerülhet. Mohón ivott a bölcsesség forrásából, és másokat is igyekezett az élet vizéhez vezetni, amely az örök élet szavainak egyszerűsége, az általa hirdetett igazság ereje és fensége, ama bensőség, amely tanításaiban izzott, utat készített számára minden rendű és rangú emberhez. Még hívők sem tudták sokszor teljesen felfogni az általa kifejtett isteni igazságok titkait. Úgy látszott, hogy állandóan Isten Szentlelkétől volt áthatva. Olyan irányba igyekezett a nép gondolatmenetét terelni, hogy a láthatatlant felfogják. A szavait átható bölcsesség harmatként érintette meg a szíveket, és meglágyította, megtermékenyítette azokat. - Megszentelt élet, 61. o.

Nagyon távol vagyunk attól a keresztény tapasztalattól, amivel rendelkeznünk kellene. Lemaradásaink vannak az üzenet hirdetésében, amit megszentelt ajakkal kellett volna továbbítanunk. Jézus még étkezés közben is olyan igazságokra tanította az embereket, amelyek vigasztalást és bátorítást jelentettek szívüknek. Amikor a Megváltó szeretete élő elvként lakik a szívben, annak tárházából nem köny- nyelmű és értéktelen beszédek, hanem alkalomhoz illő, felemelő és lelki erőt nyújtó szavak fognak feltörni. - Counsels to Parents, Teachers, and Students, 554.o.

Aki szívből igyekszik szolgálni Istennek, alkalmat fog találni, hogy bizonyságot tegyen róla. A nehézségek nem képeznek akadályt olyan ember előtt, aki elhatározta, hogy mindenekelőtt Isten országát és annak igazságát keresi. Azzal az erővel, amelyet a hívő imája és az Írás kutatása által nyer, törekedni fog erkölcsös életre és a bűntől való szabadulásra. Miközben feltekint Jézusra, hitének megkezdőjére és bevég- zőjére, aki elviselte a bűnösök ellenállását, maga is készségesen elviseli a megvetést és gúnyt. Ő pedig, akinek Igéje igazság - minden körülmények között megígérte segítségét és kegyelmét. Örökkévaló karja öleli át azt a lelket, aki hozzá fordul segítségért Biztosan nyugodhatunk oltalmában, és elmondhatjuk: „Mikor félnem kellene is, én bízom teben- ned.” (Zsolt 56:4) Isten beteljesíti ígéreteit mindazokon, akik benne reménykednek. - Az apostolok története, 467. o.

Isten igazi gyermekei megmutatják a világnak, hogy Krisztussal és testvéreikkel egyesültek. Akinek a szívében Jézus ott lakik, megtermi a testvéri szeretet gyümölcsét. Felismeri, hogy az Úr családjának tagjaként kötelessége ápolni és továbbadni magatartásával, szavaival és tetteivel a keresztény szeretetet és közösséget...

A legerőteljesebb bizonyságtevés, amit ember tehet a világ előtt újjászületésére és arra vonatkozóan, hogy új ember lett Jézus Krisztusban, az, hogy Krisztushoz hasonló tetteivel szeretetet tanúsít testvérei iránt. Ez a legcsodálatosabb bizonyságtevés, ami meghozható a kereszténység javára, és ez a magatartás lelkeket nyerhet meg az igazságnak. - Sons and Daughters of God, 293. o.