---
title:  A Tapasztalatunkról Beszélni
date:  08/07/2020
---

Az apostolok cselekedetei 26. fejezetében Pál fogolyként állt Agrippa király előtt, közvetlenül neki beszélt személyes tapasztalatáról. Nemcsak azt ismerte el, hogy azelőtt üldözte Jézus követőit, hanem hogy a megtérése után az egész élete Jézusról és a halottak feltámadásáról szóló bizonyságtétel lett (ApCsel 26:8).

Amikor Pál megtért a damaszkuszi úton, Urunk megszólította: „azért jelentem meg néked, hogy téged szolgává és bizonysággá rendeljelek úgy azokban, amiket láttál, mint azokban, amikre nézve meg fogok néked jelenni” (ApCsel 26:16). A hitünkről beszélni mindig dinamikus tapasztalat. Annak a történetét mondjuk el, hogy mit vitt végbe értünk Krisztus a múltban, mit tesz az életünkben most és mit hajt végre a jövőben.

A bizonyságtétel soha nem rólunk szól, hanem mindig róla! Ő az Isten, aki megbocsátja a bűneinket, meggyógyítja a betegségeinket, kegyelemmel koronáz meg és minden jóval megelégít (Zsolt 103:3-5). A bizonyságtétel egyszerűen azt jelenti, hogy továbbadjuk a történetünket csodálatos kegyelméről. Tanúskodás az irgalmas Istennel való személyes találkozásunkról.

`Vessük össze Gal 2:20 és 1Jn 1:1-3 verseit! Milyen hasonlóságokat találunk? Mennyiben hasonlít János tapasztalata Páléhoz?`

János és Pál élete ugyan különböző volt, de mindketten személyesen találkoztak Jézussal. A vele szerzett tapasztalataik nemcsak egyszer történtek meg a múltban, hanem folyamatosak, napi tapasztalatok voltak. Élvezték szeretetét és igazságának világosságában jártak.

Vajon a megtérés lehet csupán múltbeli esemény? Figyeljük meg, mit ír Ellen G. White azokról, akik szerint csak a múltbeli megtérés számít! „Mintha már nem lenne szükségük a naponkénti megtérésre, mivel korábban már szereztek némi ismeretet a vallásról. Pedig nekünk, mindannyiunknak, minden nap meg kell térni” (Manuscript Releases, 4. köt. 46. o.)!

`Miért fontos napi kapcsolatban állni az Úrral, naponta érezni a valóságát, a jóságát és a hatalmát, függetlenül attól, hogy milyen tapasztalatokat szereztünk vele a múltban, ha mégoly nagyok és drámaiak is voltak azok? Beszéljük meg a válaszokat szombaton a csoportban!`

---

#### Ellen G. White idézetek

Az igazi vallásban nincs semmi önzés vagy kizárólagosság. Krisztus evangéliuma ott terjed, ahová eljut... Meg van írva, hogy olyan, mint a föld sója, mint a kovász vagy mint világosság a sötétségben. Lehetetlenség, hogy az ember csak önmagának tartsa meg Isten kegyelmét és szeretetét. Nem örülhet az Úrral való közösségnek, ha közben azt hiszi, hogy nem tartozik felelősséggel azokért a lelkekért, akikért Jézus meghalt, és akik a sötétben tévelyegnek, és bűniekben elpusztulnak. Ha a magukat Krisztus követőinek vallók nem világítanak, az életerő elhagyja őket, és nélküle elhidegülnek. Közönybe, a lélek halálát okozó közömbösségbe burkolóznak, így élettelen testekként nem képviselhetik Krisztust.

Mindenki vegye fel a keresztjét, és alázatos, szelíd szívvel vállalja azt a küldetést, amit Isten rábízott, majd tegyen személyes erőfeszítéseket a körülötte levők érdekében, akiknek segítségre és világosságra van szükségük. Mindazok, akik vállalják ezeket a feladatokat, bőséges és sokféle tapasztalatot szereznek, megerősödnek, és ösztönzést nyernek, hogy félelemmel és rettegéssel könyöröghessenek kitartásért, mert Isten munkálkodik bennük, és adja meg a véghezvitelt is jókedvéből. - This Day Whit God, 221. o.

A Szentlélek jóvá alakítja rossz gondolatainkat Mikor Isten Lelke birtokba veszi a szívet, ez átalakítja az életünket. A bűnös gondolatokat kivetjük, a gonosz cselekedeteknek hátat fordítunk. Szeretet, alázat és béke veszi át a harag, irigység és viszály helyét. Öröm lép a szomorúság helyébe, és arcunk mennyei boldogságot tükröz. Senki sem látja a kezet, mely megemeli a terhet, vagy nem látja a mennyei udvarból alászánó fényt. Az áldás megérkezik, mikor a lélek hit által átadja magát Istennek. Akkor az emberi szemnek láthatatlan hatalom új lényt teremt Isten képmására. - Értelem, jellem, egyéniség, 2. köt., 760. o.

Az igazi keresztény jól tudja, mit jelent áthaladni a keserű próbákon és nehézségeken, mégis egyre inkább gyarapodik kegyelemben az ellenség sikeres visszaverésének munkájában... A sötétség időnként körülveszi a lelkét, de az igazi világosság szüntelenül ragyog rá, és az igazságosság Napjának fényes sugarai eloszlatják a vak homályt. Krisztus kegyelme képesíti őt arra, hogy hűségesen tegyen bizonyságot azokról a dolgokról, amelyeket Isten ihletett szolgájától hallott. Amikor így megosztja az igazságot másokkal, Jézus gyermeke jobban megérti Isten bőséges gondoskodását és a Megváltó kegyelmének elégséges voltát a harc, a fájdalom és a próba elhordozására. A megváltás titokzatos terve olyan kegyelmet biztosít, mely által az emberi eszköz tökéletlen munkáját közbenjáró Jézusunk nevében Isten elfogadja. - Isten csodálatos kegyelme, 260. o.