---
title:  A Feltámadott Krisztust Hirdetni
date:  06/07/2020
---

A két Mária vasárnap kora hajnalban Krisztus sírja felé igyekezett. Nem akartak kérni tőle semmit. Mégis, mit adhatna nekik egy halott? Amikor utoljára látták, a teste véres, sebes, megtört volt. A kereszt látványa mélyen beléjük vésődött. Ekkor csak a kötelességüket végezték. Szomorúan siettek a sírbolt felé, hogy bebalzsamozzák a testét. A kétségbeesés sötétségé­ben a csüggedés baljós árnyai fogták őket körül. A jövő bizonytalannak, reménytelennek tűnt.

A sírhoz érve meglepődtek, mivel üresen találták. Máté így ír a feltámadás hajnalának eseményeiről: „Az angyal pedig megszólalván, monda az asszonyoknak: Ti ne féljetek; mert tudom, hogy a megfeszített Jézust keresitek. Nincsen itt, mert feltámadott” (Mt 28:5-6).

A nők öröme határtalan volt. A szomorúság sötét fellegei eloszlottak a feltámadás reggelének napsugaraitól. Véget ért bánatuk éjjele. Boldogságtól sugárzott az arcuk, keserű könnyeiket örömének váltotta fel.

`Mit tett Mária, amikor megtudta, hogy Krisztus feltámadt a halálból (Mk 16:1-11)?`

Miután Mária találkozott a feltámadt Krisztussal, szaladt, hogy elbeszélje a történteket. A jó hírt tovább kell adni, nem hallgathatott tehát. Krisztus él! A sírja üresen állt, és ezt meg kellett tudnia a világnak. Amikor az élet sugárútján találkozunk a feltámadt Krisztussal, mi is mondjuk el sietve a történteket, mert a jó hírt tovább kell adni!

Bámulatos, hogy noha Jézus olyan sokszor elmondta nekik, mi fog történni – megölik, de azután feltámad –, a tanítványok, akiket Jézus maga választott ki, mégsem hittek Mária szavainak. „De azok, amikor meghallották, hogy Jézus él, és ő látta, nem hitték el” (Mk 16:11, ÚRK). Még Jézus tanítványai sem hitték ezt el azonnal, nem szabad tehát meglepődnünk, ha valaki nem fogadja el azonnal a szavainkat!

`Mikor fordult elő utoljára, hogy valaki durván visszautasította a bizonyságtételedet? Mit feleltél neki? Mit tanultál abból az esetből?`

---

#### Ellen G. White idézetek

Világosság fénylett a sírbolt körül, de Jézus teste nem volt ott... Az asszonyok megijedtek. Megfordultak, hogy elfussanak, de az angyal szavai megállították őket: „Ne féljetek! - mondta nekik. - A názáreti Jézust keresitek, aki megfeszíttetett; föltámadott, nincsen itt; ímé, a hely, ahová Őt helyezték. De menjetek el, mondjátok meg az Ő tanítványainak és Péternek, hogy előttetek megy Galileába.” (Mk 16:6-7)

Ismét betekintettek a sírboltba, és újból hallották a csodálatos hírt. Egy másik angyal is ott volt emberi alakban a sírboltban, aki azt mondta nekik: „Mit keresitek a holtak között az élőt? Nincs itt, hanem feltámadott: emlékezzetek rá, mint beszélt nektek, mikor még Galileában volt, mondván: Szükség az ember Fiának átadatni a bűnös emberek kezébe és megfeszíttetni és harmadnapon feltámadni.” (Lk 24:5-7)

Feltámadt, feltámadt! Az asszonyok újra és újra elmondták ezeket a szavakat. Most már nem volt többé szükség a megkenéshez való fűszerekre. Az Üdvözítő él és nem halott. Most már visszaemlékeztek arra is, hogy Jézus, amikor a haláláról beszélt, akkor azt is megmondta nekik, hogy majd fel fog támadni. Micsoda nap ez az egész világ számára! Az asszonyok gyorsan eltávoztak a sírtól; „félelemmel és nagy örömmel futottak, hogy megmondják az Ő tanítványainak” (Mt 28:8) a hírt. - Jézus élete, 788-789. o.

Mária azt hitte, hogy a kertész áll előtte, és megkérte, hogyha ő vitte el Urát, mondja meg, hova tette, hogy visszahozhassa. Jézus most sajátos mennyei hangon szólt hozzá: „Mária!” Ezt a szeretetteljes hangot már ismerte, és azonnal felelt is rá: „Rabboni!” Örömében azonnal át akarta ölelni, de a Megváltó így szólt: „Ne illess engem, mert nem mentem még fel az én Atyámhoz; hanem menj az atyámfiaihoz, és mondd nékik: elmegyek az én Atyámhoz és a ti Atyátokhoz és az én Istenemhez és a ti Istenetekhez.” Ujjongó szívvel sietett az örömhírrel Mária a tanítványokhoz...

Jézus megjelenése alkalmával Tamás nem volt jelen. Tamás nem volt hajlandó alázattal elfogadni a tanítványok jelentését, hanem nagy önbizalommal kijelentette, hogy mindaddig nem hisz az Úr feltámadásában, amíg ujját a szögek által vert sebek helyébe és kezét átszúrt oldalába nem helyezheti. Ezzel bizalmatlanságot tanúsított testvérei felé. Ha mindenkinek hasonló kívánsága lenne, akkor ma már senki sem fogadná el az Üdvözítőt, és senki sem hinne feltámadásában. Tamás hitetlensége nem tetszett Istennek. Mikor Jézus másodszor is megjelent tanítványainak, Tamás is velük volt; és mikor megpillantotta Jézust, azonnal hitt. Tamás így kiáltott fel: „Én Uram, én Istenem!” A Mester megdorgálta őt hitetlenségéért, mondván: „Te azért hiszel bennem, Tamás, mert láttál engemet; boldogok, akik nem látnak, és mégis hisznek.” - Tapasztalatok és látomások, 187-188. o.