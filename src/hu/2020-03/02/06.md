---
title:  A Személyes Bizonyságtétel Ereje
date:  09/07/2020
---

Térjünk vissza Pál és Agrippa történetéhez! Az apostol az előtt az ember előtt áll, aki az utolsó volt a zsidó királyok sorában, a makkabeusokhoz és Heródes családjához tartozott. Agrippa zsidónak mondta magát, de szívé­ben római volt (lásd The SDA Bible Commentary, 6. köt. 436. o.). Előtte állt a missziós utak során megfáradt, a jó és a gonosz közötti küzdelemben sebeket szerzett, idős apostol. Szívét betöltötte az Isten szeretete, az arcáról Isten jósága sugárzott. Bármi is történt vele élete során, az átélt üldöztetések és nehézségek ellenére is képes volt elmondani, hogy jó az Isten.

Agrippa cinikus és szkeptikus volt, megkeményedett, lényegében közömbös volt számára minden őszinte értékrend. Pál viszont hittel teljes, az igazság mellett elkötelezett volt, rendíthetetlenül védte az igazságot. Nem is lehetett volna nagyobb az ellentét a két férfi között. Kihallgatásakor Pál szót kért, amit Agrippa megadott neki.

`Olvassuk el Az apostolok cselekedetei 26. fejezetét! Hogyan tett Pál bizonyságot Agrippa előtt? Mit tanulhatunk a szavaiból?`

A kedvesség hatására megnyílnak a szívek, míg a durvaságtól bezárulnak. Pál itt különös jóindulatot tanúsított Agrippa iránt. Azt mondta neki, hogy „te nagyon jól ismered a zsidók minden szokását és vitás kérdését” (ApCsel 26:3). Ezek után tért rá a megtérése történetére.

`Olvassuk el Pál megtérésének történetét ApCsel 26:12-18 verseiben, majd jól figyeljük meg, hogy milyen hatást tett ez Agrippára (26-28. vers)! Vajon miért reagált így a király? Mi fogta meg Pál szavaiban?`

A hitetlen királyra mély hatást gyakorolt Pál bizonyságtétele arról, hogyan változtatta meg az életét Jézus. A megváltozott élet a legjobb bizonyságtétel. Az őszintén megtért ember életének hatása óriási. Még istentelen királyokat is megindított, amikor látták, hogyan formálta át emberek életét a kegyelem. Talán a mi történetünk nem olyan drámai, mint Pálé, azt azonban mindannyiunknak el kell tudnunk mondani, hogy mit jelent ismerni Jézust és vére által megváltást nyerni.

---

#### Ellen G. White idézetek

A zsidó király [Agrippa] tanult ember volt, ismerte a törvényt és a próféciákat, hisz megbízható tanúktól hallott mindarról, amiről Pál beszélt. Az érvek tehát. meggyőzőek és pontosak voltak. A királyt meg kellett volna érintse az a lelkesedés, amit sem ütések, sem börtön nem tudott kioltani. Egy pillanatra megfeledkezett méltóságtelj es pozíciójáról, és nem figyelt a külvilágra, elcsodálkozott a hallott igazságokon, és már csak az alázatos bebörtönzöttet látta, aki Isten követeként áll előtte, ezért önkéntelenül is így szólt: „Majdnem ráveszel engem, hogy kereszténnyé legyek.” Az apostol mélységes ünnepélyességgel válaszolt: „Kívánnám Istentől, hogy ne csak majdnem, hanem nagyon is, ne csak te, hanem mindazok is, kik ma engem hallgatnak, lennétek olyanok, aminő én is vagyok, e bilincsektől megválva” - miközben magasba emelte megbilincselt karját. Minden jelenlevő meggyőződött arról, hogy Pál nem közönséges fogoly. Aki így tud beszélni, érveit ilyen lelkesedéssel és hittel képes előadni, akit ennyire gazdaggá tett Krisztus kegyelme, és aki ilyen nyugodt és tiszta lelkiismeretű Isten és az emberek előtt, aki kifejezte vágyát, hogy bárcsak minden magas rangú személy rendelkezne olyan reménységgel és hittel, mint ő, és akiben a bosszú árnyéka sem vetült fel, hiszen képes azért imádkozni, hogy az Úr őrizze meg fogvatartóit azoktól a konfliktusoktól, szenvedésektől és nehézségektől, amikben neki volt része: egy ilyen ember nem lehet csaló. - Sketches from the Life of Paul, 259-260. o.

A kereszténység nemesíti az embert. Krisztus még üldözői iránt is barátságos volt, és az Ő igazi követői is ugyanezt a lelkületet tanúsítsák. Tekintsünk Pálra, amikor a hatalmasságok elé állították. Agrippa előtt elmondott beszéde példája mind az igazi barátságosságnak, mind a szónoki ékesszólásnak. Az evangélium nem tanítja a világban szokásos formális udvariasságot, hanem csak az igaz, szívből fakadó barátságosságot...

Őszinte nemesség sohasem jelentkezhet, ha még vezető helyet foglal el az „én”. A szeretetnek a szívben kell laknia. A meggyőződéses keresztény cselekedeteinek indítékát a Mestere iránti mély szeretet fogja áthatni. Krisztus iránti vonzalmának gyökeréből embertársai iránti önzetlen érdeklődés fakad majd. Az ilyen szeretet magatartásunkban kegyességet, udvariasságot, szívélyes magatartást eredményez, hangunkat lággyá teszi; felemeli, megnemesíti egész lényünket. - Az evangélium szolgái, 123. o.

Testvéreim. kiváltságotok, hogy örüljetek az Úrban és megtartó kegyelmének ismeretében.

Az Ő szeretete uralja lelketeket, szíveteket Vigyázzatok, nehogy kimerültség, gondteher, lehangoltság vegyen erőt rajtatok. Tegyetek felemelő bizonyságot Ne azt nézzétek, ami sötét, csüggesztő, hanem szemléljétek Jézust, nagy Vezetőnket. - Bizonyságtételek a prédikátoroknak, 513. o.