---
title:  Korlátlan lehetőségek
date:  01/08/2020
---

### E heti tanulmányunk
Máté 3:16-17; 25:14-30; 1Korinthus 1:4-9; 12:7, 12

> <p></p>
> „De mindezt egy és ugyanaz a Lélek munkálja, aki úgy osztja szét kinek-kinek ajándékát, amint akarja” (1Kor 12:11, RÚF).

Isten arra hív, hogy a tanúi legyünk (ApCsel 1:8; Ézs 43:10). A bizonyságtevés nem külön lelki adomány, amit csak néhány kiválasztott kap meg, hanem minden keresztény Istentől jövő elhívása.

A Biblia különböző kifejezésekkel szemlélteti ezt az elhívást: legyünk „a világ világossága” (Mt 5:14), Krisztus követei (lásd 2Kor 5:20) és „királyi papság” (1Pt 2:9). A minket tanúiul, a szolgálatára hívó Isten fel is szerel bennünket a feladatra. Minden hívőnek ad lelki ajándékokat. Nem a jó képességekkel rendelkezőket hívja el, hanem képessé teszi azokat, akiket elhív. Ingyen adja az üdvösséget mindenkinek, mint ahogyan az ajándékait is. 

Amennyiben Istennek szenteljük magunkat és az Ő szolgálatára szánjuk az életünket, szolgálati lehetőségeink végtelenek. „Isten korlátlanul fel tudja használni azt az embert, aki énjét megtagadva szabad teret enged szívében a Szentlélek munkájának, és teljesen Istennek szentelt életet él” (Ellen G. White: A Nagy Orvos lábnyomán, Budapest, 1998, Advent Kiadó, 103. o.).

E heti tanulmányunkban azzal foglalkozunk, hogy a Szentlélek ajándékaival korlátlan lehetőségünk nyílik a szolgálatra.

---

#### Ellen G. White idézetek

A földi történelem minden idejében voltak Istennek emberei, akik meg tudták ragadni a kínálkozó alkalmakat. Nekik mondta az Úr: „Ti vagytok az én tanúim.” Mindig voltak istenfélő emberek, akik készségesen megragadták az útjukat megvilágító fénysugarakat, és Isten Igéjét szólták embertársaiknak. Énókh, Noé, Mózes, Dániel és a sok pátriárka és próféta mind az igazság prédikátora volt. Ők nem voltak csalhatatlanok, hanem gyenge, tévelygő emberek, azonban az Úr munkálkodott általuk, mivel odaszentelték magukat az Ő szolgálatára.

Krisztus, mint az egyház igazi feje, mennybemenetele óta kiválasztott követei által végzi munkáját a földön. Rajtuk keresztül beszél az emberekhez, és tölti be szükségleteiket. Akik Istentől elhívattak, hogy szóval és tettel dolgozzanak gyülekezetének felépítésén, azok feladata igen felelősségteljes. Jézus helyett kell férfiakat és nőket arra kérniük, hogy béküljenek meg Istennel; olyan feladat ez, amit csak úgy teljesíthetnek, ha felülről kapnak hozzá bölcsességet és erőt. - Az evangélium szolgái, 13. o.

Hálával tartozunk Istennek, hogy az Ő tanúinak neveztethetünk! És mint tanúi beszéljünk munkatársainknak Krisztusról, és magasztaljuk Őt. Ha észrevesszük, hogy valamelyik szolgatársunk vallásos lelkesedése alábbhagyott, nekünk kell segítenünk és bátorítanunk őt, imádkozzunk érte és vele, hogy Isten igazi tanújává válhasson...

Legyetek eszközök, melyek által az Úr lelkeket szólít meg. Értékes ismereteket fog eszetekbe juttatni, és Jézus iránti szeretettel telt szívvel fogjátok a létfontosságú szavakat szólni. Egyszerűségeteknek és őszinteségeteknek meggyőző hatása lesz, és szavaitokat helyesnek fogják feljegyezni a mennyei könyvekben, mint ezüsttányéron felszolgált aranyalmát. Isten mennyei befolyásának gyógyító áradatát küldi, fölébreszti a meggyőződést és a vágyat, Jézus pedig közbenjár imáitoknál, és a bűnös számára a Szentlélek ajándékát adja és árasztja ki annak lelkére. Ekkor Isten angyalainak soraiban nagy öröm lesz a megtérő bűnösért. - Sons and Daughters On God, 274. o.

Akik szeretik Jézust, életük minden mozzanatát összhangba hozzák az akaratával... Isten kegyelméből képesek romlatlanul megtartani a tiszta elveiket. A szent angyalok szorosan mellettük állnak, és Krisztus látható lesz az igazsághoz való kitartó ragaszkodásukban. Ők Krisztus katonái, akik hűséges tanúkként hordozzák határozott bizonyságtételüket az igazságról. Megmutatják, van lelki hatalom, amely férfiakat és nőket tesz képessé arra, hogy egyetlen lépéssel se tántorodjanak el az igazságtól és az igazságosságtól, még a világ összes kincséért se. Őket, bárhol legyenek is, tiszteli a menny, mert a Mindenható akaratához igazítják az életüket, és nem törődnek azzal, hogy milyen áldozatokat kell meghozniuk. - Isten csodálatos kegyelme, 247. o.