---
title:  Eltérő Ajándékokkal, De Együtt A szolgálatban
date:  02/08/2020
---

Gondolkoztunk már azon, hogy mennyire különböztek egymástól a tanítványok? Eltérő volt a családi hátterük, a személyiségük, a vérmérsékletük, mint ahogyan az ajándékaik is. Ez azonban nem jelentett terhet az egyháznak, inkább erősségnek bizonyult. Máté, a vámszedő precíz volt és pontos, aprólékos. Péter viszont gyakran elhamarkodottan szólt, lelkesen és spontán módon cselekedett, ugyanakkor természetes vezetői képességekkel bírt. János jószívű volt, de szókimondó is. András különös érzékkel figyelt az emberekre, jól ismerte a körülötte lévőket. Tamás természetéből fakadóan kérdéseket vetett fel, sőt gyakran kételkedett. Eltérő személyiségük volt, különböző adottságokkal rendelkeztek, Isten azonban nagyszerűen felhasználta mindannyiuk bizonyságtételét.

`Szükség van a különböző ajándékokkal rendelkező emberekre Krisztus testében, az egyházban. Mit fedezhetünk fel ezzel kapcsolatban 1Kor 12:12-13 és 18-22 verseiben?`

Isten örömét leli abban, hogy ajándékokat ad a szolgálat végzéséhez különböző hátterű és eltérő adottságú embereknek. Krisztus teste nem homogén, teljesen egyforma emberek csoportja, nem is olyan klub, ahová csak azonos hátterűek és gondolkozásúak tartoznak, hanem más-más ajándékokkal bírók dinamikus mozgalma, akiket Krisztus és a Szentírás iránti szeretet egyesít, és akik elkötelezetten hirdetik a világnak Isten szeretetét, igazságát (Róm 12:4; 1Kor 12:12). Krisztus testének tagjai különféle ajándékokat kapnak, és ezek mindegyike értékes, döntően fontos a test egészének működéséhez. Épp úgy, mint a szemnek, a fülnek és az orrnak is eltérő a feladata, de mind szükséges a test számára, így a lelki ajándékok is egyaránt fontosak (1Kor 12:21-22). Krisztus testének tagjai különböző ajándékokat kapnak, és ezek mindegyike értékes, döntő a test egészének működéséhez. Az emberi testet megfigyelve elmondhatjuk, hogy még a legkisebb tagjai is alapvetően szükségesek. Gondoljunk csak a szempilláinkra! Mi lenne, ha e jelentéktelennek tűnő részek hiányoznának? A látásunkat zavarnák a szemünkbe kerülő kis porszemek, így helyrehozhatatlan károsodások is bekövetkeznének. A gyülekezet látszólag „legjelentéktelenebb” tagja is lényeges része Krisztus testének, és részesült a Szentlélek valamelyik ajándékában. Kapott ajándékainkat teljesen Istennek szentelve mindannyian örökre szóló hatást fejthetünk ki.  

---

#### Ellen G. White idézetek

Az egységben erő van. Az Úr azt akarja, hogy ennek igazsága szüntelenül tükröződjék Krisztus teste minden tagjának életében. A tagoknak egyesülniük kell szeretetben, szelídségben és alázatban. A hívőknek közösségbe szerveződve - hogy így árasszák egyesült befolyásukat -, Krisztushoz hasonlóan kell dolgozniuk. Mindig legyenek udvariasak és tiszteletteljesek egymás iránt. Minden talentumnak megvan a maga helye, és azt a Szentlélek irányítása alatt kell ápolniuk.

A keresztény közösség a tagokért jön létre, hogy minden tag élvezhesse a másik talentumain keresztül kapott segítséget és áldást, valamint Isten bennük - különféle adományaik és képességeik szerint - elvégzett munkáját. Az egyház a közösség szent kötelei által egyesül abból a célból, hogy minden tagja áldást nyerhessen a másik befolyásából. Mindegyikük kösse magát a szeretet és összhang szövetségéhez. A keresztény elveknek és a közösségi áldásoknak összhangszerű cselekvésben kell erőre kapniuk. Minden hívő nyerjen áldásokat, és gyarapodjon a többi tag különféle képességeiből származó formáló és átalakító befolyásból, hogy az egyikből hiányzó dolgok nagyobb mértékben mutatkozhassanak meg a másikban. A testvérek közeledjenek egymáshoz, hogy az egyház látványossága lehessen a világnak,

úgy angyaloknak, mint embereknek. - Szemelvények Ellen G. White írásaiból, 3. köt., 15.o.

Isten rendelte el, hogy gyermekei különböző lelki ajándékokat birtokoljanak. Úgy tervezte, hogy eltérő értelemmel bíró emberek jöjjenek az egyházba, és legyenek az Ő munkatársai. Különféle emberekkel találkozunk, és különféle ajándékokra van szükségünk. Isten szolgái tökéletes összhangban dolgozzanak együtt. Hálát adok Istennek, hogy nem vagyunk egyformák, viszont mindannyian ugyanolyan lelkülettel, Krisztus lelkületével kell rendelkeznünk. János apostol nem volt olyan, mint Péter. Külön-külön mindegyiknek alá kellett vetnie sajátosságait, mérsékelnie kellett a temperamentumát, hogy egymást segíthessék az igazi hit és a megszentelődés által...

Meg kell tanulnunk elnézőbbnek lenni mások tulajdonságai iránt. Ha akaratunkat Jézus akaratának vetjük alá, hogyan lehetünk nézeteltérésben a testvéreinkkel? És ha nézeteltéréseink vannak, akkor szegezzük az énünket keresztre. Az az igazán szabad ember, akit a Megváltó tett szabaddá. Csak úgy lehetünk teljes mértékben Krisztuséi, ha úgy szeretjük egymást, ahogyan Ő szeretett bennünket - This Day Whit God, 262. o.

Ahogy az ember szervezetének különböző részei alkotják testünket, és amint az egész testet kormányzó észnek engedelmeskedve kell mindnek végezni a hivatását, úgy Krisztus gyülekezete tagjainak is egyetlen részarányos testté kell egyesülniük, alávetni magukat a közösség megszentelt értelmének.

Éljünk egyéni felelősségünk tudatában, hiszen a látható gyülekezet tagjai vagyunk, az Úr szőlőjének pedig munkásai. Drága Megváltónk meghívott, hogy csatlakozzunk hozzá, egyesítsük gyengeségünket az Ő erejével, tudatlanságunkat bölcsességével, érdemtelenségünket érdemeivel. - Bizonyságtételek, 4. köt., 16. o.