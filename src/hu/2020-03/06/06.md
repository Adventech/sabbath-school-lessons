---
title:  Ajándékaink Fejlesztése
date:  06/08/2020
---

`Olvassuk el Mt 25:14-30 szakaszában a talentumok példázatát! Melyik gondolatot tartod most a legfontosabbnak ebben a történetben? Az első két szolgát miért dicsérte meg Isten, az utolsót pedig milyen okból marasztalta el? Mit tudhatunk meg az adott részből talentumaink használatáról? Figyeljük meg különösen Mt 25:29 versét!`

Az Úr mindenkinek „az ő erejéhez képest” (Mt 25:15) adta a talentumokat, tehát mindenki eltérő mennyiségben kapott: az egyik ötöt, a másik kettőt, a harmadik pedig egyet. Mindegyik szolga maga dönthette el, hogyan használja fel a kapott talentumot. Az a lényeg, hogy amit kaptak, az nem az övék volt, hanem azé, akitől a megbízatás jött.

A gazda nem azt figyelte, hogy kinek kiemelkedőbb és kinek gyengébb a képessége, de nem is a kapott talentumok számát nézte. Azt tartotta fontosnak, hogy ki mit kezd azzal, amit neki adtak.

Pál így fogalmaz 2Kor 8:12 versében: „Mert ha megvan a szándék, az aszerint kedves Istennek, amitek van, nem aszerint, amitek nincs” (RÚF). Isten szemé­ben tehát nem annyira az számít, hogy kinek mije van, inkább az, hogy ki mit kezd azzal, amije van!

Isten azért dicsérte meg az első két szolgát, mert hűségesen kamatoztatták talentumaikat, amelyek használat közben gyarapodtak. A „gonosz” szolga nem kezdett semmit a talentumával, amit az urától kapott, vagyis nem gyarapította. Örök igazság: „A szolgálat törvénye kapoccsá lesz, amely összeköti az embert Istennel és embertársaival” (Ellen G. White: Krisztus példázatai. Budapest, 1993, H. N. Adventista Egyház, 224. o.). A hűtlen szolga elherdálta a szolgálatra adódó alkalmát, míg végül teljesen el is veszítette azt.

Amikor Isten neve dicsőségére felhasználjuk a tőle kapott ajándékainkat, azok gyarapszanak, erősödnek és növekszenek. Hogyan tudhatjuk meg, mit kaptunk Istentől? Alázattal kérjük az Urat, hogy mutassa meg azokat a területeket, amelyeken szeretné, ha Őt szolgálnánk! Amikor érezzük a vezetését, kapcsolódjunk is be a munkába! Ajándékaink gyarapodni fognak használat közben, és megelégedettséget érzünk a szolgálatban.

`Gondolkozzunk a példázaton, majd alkalmazzuk a saját életünkre! Ezek szerint mit mondhatunk: mit kezdtünk azzal, amit Isten nekünk adott? (Ne feledjük, Istentől kapott ajándék minden, ami a miénk!)`

---

#### Ellen G. White idézetek

Nem megmondta-e Isten, hogy Szentlelkét adja azoknak, akik kérik? Ez a lelkület valóságos, tényleges, igaz vezető. Némely ember fél szaván fogni Istent, mintha ez elbizakodottság lenne. Kérik az Urat, hogy tanítsa őket, mégis félnek hitelt adni az Úr ígéreteinek és hinni, hogy Ő tanít minket. Miközben alázatos, tanítható lelkülettel járulunk elé, akik készek vagyunk, és szeretnénk tanulni, miért kételkedünk a menny ígéreteiben? Egy pillanatra se kételkedjünk, és ne hozzunk rá ezzel szégyent. Mikor tudakolni akarod az Úr akaratát, az Istennel való kapcsolatban a rád eső rész: hinned kell, hogy akarata cselekvésében vezetni, irányítani, áldani fog. Bizalmatlanok lehetünk magunkkal, nehogy rosz- szul értelmezzük az Úr tanításait, de ezt is tegyük imánk tárgyává, és bízzunk benne, bízzunk a legvégsőkig, hogy Lelke vezérelni fog, hogy jól értelmezzük terveit és gondviselése vezetését.

Krisztus vezette át a pusztán az izraelitákat. Most is Ő vezeti népét, megmutatva nekik, hol és miként munkálkodjanak. - A Te Igéd igazság, 3. köt., 1155-1156. o.

Napjainkban a kegyelemmel és a mennyei erővel való különleges felruházás nem kevésbé szükséges, mint az apostoli egyházban volt.

Isten ma férfiakat és nőket ruház fel mennyei erővel, ahogyan pünkösdkor felruházta azokat, akik az üdvösség Igéjét hallották. Az Úr Lelke és kegyelme még most is azok rendelkezésére áll, akik igénylik az Ő szavát, és hisznek benne.

Krisztus révén az ajándék már a mienk, de annak birtokba vétele a Szentlélek befogadásától függ.

Ha ragaszkodik Jézushoz, és a Szentlélek ajándékait elnyeri, akkor még a legszegényebb és legtanulatlanabb tanítvány is erőt kap, hogy lelkeket nyerjen. Isten a világegyetem legmagasztosabb befolyásának csatornájává teszi őt. - The Faith I Live By, 292. o.

Aki kihasználatlanul hagyja elrozsdásodni talentumait, és nem gyarapítja azokat, ne gondolja, hogy kibújhat a felelősség alól, mivel Isten elvárja, hogy vegyük észre a jót, amit megtehettünk volna, ha felvesz- szük Krisztus igáját, az Ő terheit, és tőle tanulunk nap mint nap, aki szelíd és alázatos szívű. Az elásott talentumok terhe a felelősségünkkel együtt nő. - That I May Know Him, 326. o.