---
title:  Minden Jó Adomány Istentől Jön
date:  03/08/2020
---

1Kor 12:11, 18, Ef 4:7-8 és Jak 1:17 szerint Istentől származik minden ajándék, „minden jó adomány” tőle ered. Ezért megnyugodhatunk, bízva abban, hogy megadja nekünk azokat a lelki ajándékokat, amelyek a legjobban illenek a személyiségünkhöz és amelyekkel a legjobban fel tudja használni a képességeinket az Ő ügyében, nevének dicsőítésére. 

`Olvassuk el Mk 13:34 és 1Kor 12:11 verseit! Kinek ad Isten lelki ajándékokat?`

A Biblia világosan fogalmaz: Isten mindannyiunkra külön munkát bíz az evangélium hirdetésében. Jézus példázatában a gazda a szolgáira hagyja a háza dolgait, és arra kéri őket, hogy viseljenek gondot mindenről. A ház ura mindenkinek kiadja a feladatát (Mk 13:34). Minden embernek van dolga, Isten pedig lelki ajándékokat oszt szét, hogy ki-ki elvégezhesse az Istentől kapott feladatát vagy szolgálatát, amire hívatott. Ha átadjuk Krisztusnak az életünket és a keresztség által testének, az egyháznak a tagjai leszünk, a Szentlélektől ajándékokat kapunk, hogy szolgálhassuk a testet és Krisztus tanúi lehessünk a világban.

1903-ban Ellen G. White levelet írt egy férfinek, bátorította, hogy használja az Istentől, szolgálatra kapott ajándékait. „Mindannyian Isten családjának a tagjai vagyunk, kisebb-nagyobb mértékben kaptunk tőle ajándékokat, amelyeknek használatáért felelősnek tart bennünket. Akár kicsi, akár nagy a talentumunk, fel kell használnunk Isten szolgálatában, és el kell ismernünk mindenki más jogát, hogy éljen a rábízott adományokkal. Soha nem szabad lebecsülnünk a legkisebb fizikai, értelmi vagy lelki ajándékot sem” (260. levél, 1903. dec. 2.)!

`Mit tudhatunk meg Mt 3:16-17, ApCsel 2:38-42 és 10:36-38 verseiből a keresztségkor nyert lelki ajándékokról?`

Jézust a keresztségekor Isten Szentlélekkel kente fel, hogy mindennel ellássa, ami a világért végzett szolgálatához kellett, és nekünk is megígéri a Szentlélek ajándékát a keresztségkor. Isten szeretné, hogy tudjuk: Ő teljesíti szavát, lelki ajándékokat ad egyháza és a világ áldására.

---

#### Ellen G. White idézetek

Istennek elvárásai vannak feléd. Élettel és egészséggel áldott meg, képességeket és értelmi erőt adott, amelyeket ha akarod, gyarapít- hatsz, vagy akár Sátán szolgálatába állítva visszaélhetsz azokkal. Az Úr előtt te felelsz a kapott képességekért. Ha megteszel minden tőled telhetőt a rendelkezésedre álló lehetőségekkel, képessé válhatsz a szolgálatra és a hasznos munkára. Ne kívánj magasztos munkát, ne vágyódj nagy feladatokra, hanem végezd felelősségteljesen a neked kiszabott, akármilyen kicsinek tűnő feladatot úgy, mint Istennek tetsző, kedves áldozatot. És ha jól végzed az apró feladatot, akkor Ő majd nagyobbat is rád fog bízni...

Ne feledd, hogy az Úr minden gyermekét felhasználja, aki átadja magát neki. Mindenki számára jól meghatározott helyet és feladatot rendelt. Veled együtt sokan vannak, akik azt képzelik, hogy a menny nem használhatja fel őket. Többé ne gondolkodj így. Hisz te úgy tehetsz eleget a kis feladatnak, hogy azzal Istent dicsőítheted. - This Day Whit God, 243. o.

Amikor Jézus a keresztsége után leborult a Jordán partján, megnyílt a menny a Szentlélek galamb alakjában leszállt, és dicsősége aranyló fénnyel vette körül a Megváltót. Isten hangja hallatszott a mennyből: „Ez az én szerelmes Fiam, akiben gyönyörködöm.” Jézus Krisztus imája, amellyel az emberiségért könyörgött, megnyitotta a menny kapuit, és az Atya elfogadta az értünk mondott imádságot. Jézus úgy imádkozott, mint a mi helyettesünk és kezesünk, ezért most az egész emberi család az Atyához járulhat az Ő szeretett Fia érdemei által. Földünket a törvényszegés miatt száműzték a menny köréből, az ember és Teremtője közötti érintkezés megszűnt - de most megnyílt az út, és az ember visz- szatérhet az atyai házhoz. Jézus „az út, az igazság és az élet”. Az Úr trónjától áradó fény bevilágít azok szívébe, akik szeretik Őt, még ha e bűnnel fertőzött világban élnek is. Az Isten szent Fiát körülvevő világosság mindazok ösvényét beragyogja, akik követik Krisztust. - Az én életem ma, 260. o.

Jézus megígérte egyházának a Szentlélek ajándékát, és ez az ígéret az első tanítványoknak adott ígéret mértékével szól nekünk is.

Buzgón kellene imádkoznunk a Szentlélekért, ahogy a tanítványok is tették pünkösdkor. Ha nekik erre volt szükségük, akkor annál nagyobb szükség van ma az imára.

Olyan mértékben kapjuk meg a Szentlelket, amilyen mértékben vágyunk rá és hiszünk benne, valamint ahogyan fel fogjuk használni a kapott világosságot és ismeretet.

A Szentlélek szeretetet, örömöt, békességet, erőt és vigaszt nyújt; olyan, mint az örök életre buzgó víznek kútfeje. Ez az áldás ingyen lett felkínálva minden embernek. - The Faith I Live By, 53. o.