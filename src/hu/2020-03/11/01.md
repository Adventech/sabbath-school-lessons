---
title:  Bemutatni Jézus történetét
date:  05/09/2020
---

### E heti tanulmányunk
Márk 5:1-20; 1Korinthus 1:30; Galata 2:20;  Efezus 2:1-10; Zsidók 10:19-22; 1János 4:7-11

> <p></p>
> „Ezeket írtam néktek, akik hisztek az Isten Fiának nevében, hogy tudjátok meg, hogy örök életetek van, és hogy higgyetek az Isten Fiának nevében” (1Jn 5:13).

Amint az egyik korábbi tanulmányban is megállapítottuk, az evangélium ereje melletti legerősebb érv egy megváltozott élet. A teológiai nézeteinkkel és a tantételeinkkel mások talán nem értenek egyet, megkérdőjelezhetik azt, ahogyan a Szentírást értelmezzük, azonban aligha vitatják a személyes bizonyságtételünket arról, hogy mit jelent nekünk Jézus, mit vitt végbe az életünkben.

A bizonyságtevés az, hogy elmondjuk, amit Jézusról tudunk, amit számunkra jelent. Ha ez kizárólag abból áll, hogy bizonygatni próbáljuk a hitünk helyességét és a másoké tévességét, kemény ellenállásba ütközünk. Viszont ha a Jézusról szóló bizonyságtételünk a kegyelem által átformált szívünkből fakad, lesznek, akiket elér Jézus szeretete, csodálatba ejt igazsága, és megérinti őket az, ahogy a mi életünkre hatott a hitünk, az igazság. Egészen más a hatása annak, ha az igazságot és a megújult életet együtt láthatják.

Amennyiben Krisztus a központja minden hitpontunknak, minden bibliai tanítás az Ő jellemét tükrözi, akkor akinek bemutatjuk, az készségesebben elfogadja az Igét.   

---

#### Ellen G. White idézetek

Isten azt szeretné, hogy vidámak és hálateltek legyünk az Ő nevéért. Azt akarja, hogy arcunkról világosság, szívünkből pedig öröm áradjon. Olyan reménységünk van, mely minden világi gyönyör fölött áll, és ez látható kellene legyen rajtunk.

Miért nem teljes az örömünk, hiszen semmiben sem szenvedünk hiányt? Teljes bizonyosságunk van, hogy az Úr Jézus a mi Megmentőnk, és mindenünk megvan őbenne. Ingyen részesülhetünk az Igében rendelkezésünkre bocsátott bőséges eledelből. Csak hinnünk kell szavainak, és higgyük el, hogy Ő kegyelmet és erőt ad, és válaszol a kéréseinkre... Szüntelenül keresnünk kell jelenléte örömét. Nem kell egész nap térden állva imádkoznunk, de állandóan folyamodhatunk kegyelméért, még az utcán járva vagy napi teendőink végzése közben is. Folyton Krisztus felé irányítva tarthatjuk az elménket, és akkor Ő ingyen kegyelmében részesít. - Our High Calling, 148. o.

Amikor a munkás az emberek előtt mutatja be az élet szavait, hangja Krisztus hangjának a visszhangja kell, hogy legyen. Váljon nyilvánvalóvá, hogy Istennel jár, Jézussal volt, és tőle tanult, hogy lelkében őrzi az igazságot, és ez az igazság számára élő valóságot jelent. Az igazságot a Lélek ereje által mutatja be. Az emberek megérzik az üzenet örömét, és az odaszentelt életű emberek által Isten megszólítja a szívüket.

A munkás akkor ékesszóló, amikor a Lélek által Jézust magasztalja. Őszinteségének és komolyságának köszönheti, hogy szeretik, akikért munkálkodik.

Ha az élet kenyerével táplálkozott, ha ivott az élet kútfejéből, akkor képes táplálni az éhező és szomjazó lelkeket. Tévedései megbocsátást nyertek és feledésbe merültek. Hallgatói nem fognak unatkozni, hanem hálát adnak Istennek a szolgája által küldött üzenetért. - Counsels to Parents, TeachersandStudents, 509-510. o.

A Krisztusban való élet a lelki nyugalom élete. Nem mindig az elragadtatás érzése, de legyen állandóan békés, bizalommal teli. Reményetek nem önmagatokban, hanem a Megváltóban van. Gyengeségeteket kiegészíti az Ő ereje, tudatlanságotokat az Ő tökéletessége. Azért ne magatokra, hanem Krisztusra tekintsetek! Gondolataitok az Ő szere- tetével és jellemének tökéletességével foglalkozzanak! Jézus önmegtagadása, alázatossága, tisztasága, szentsége és leírhatatlan szeretete legyen elmélkedésetek tárgya. Csak ha Őt szeretjük, ha az Ő példáit követjük, és teljesen rábízzuk magunkat, akkor alakulhatunk át az Ő képmására. - Jézushoz vezető út, 70. o.