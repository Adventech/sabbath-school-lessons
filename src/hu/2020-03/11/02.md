---
title:  A Bizonyságtételünk Alapja Jézus
date:  06/09/2020
---

Keresztényként mindannyiunknak megvan a személyes történetünk, amiről beszélhetünk: hogyan változtatta meg Jézus az életünket, mit tett értünk.

**Ef 2:1-10 szerint milyenek voltunk, mielőtt megismertük Krisztust? Mit nyertünk el, mióta elfogadtuk Őt?**

`Mielőtt megismertük Krisztust (Ef 2:1-3)`

`Amióta ismerjük Krisztust (Ef 2:4-10)`

Bámulatos változás! Mielőtt megismertük, „holtak” voltunk a vétkeink és bűneink miatt, „e világ életmódja szerint” éltünk, „igazodva a levegő birodalmának fejedelméhez”, „testünk kívánságaival” éltünk és „a harag fiai voltunk” (Ef 2:2-3, RÚF). Egyszerűen szólva, mielőtt megismertük Krisztust, elveszetten, céltalanul róttuk az élet útjait.

Talán volt, amit boldogságnak éreztünk, de a lelkünk mélyén féltünk, nem találtuk az életünk célját. Amikor azonban Krisztushoz tértünk és tapasztaltuk szeretetét, minden egészen más lett. Most már valóban „élünk” Krisztusban. „De az irgalomban gazdag Isten” az irántunk tanúsított „nagy szeretete által” üdvösséget ajándékozott nekünk. „Krisztussal együtt megelevenített… és vele együtt ültetett a mennyekbe Krisztus Jézusban, hogy megmutassa az eljövendő időkben az ő kegyelmének felséges gazdagságát irántunk való jóságból a Krisztus Jézusban” (Ef 2:4-7, ÚRK). Az életünk Krisztusban új értelmet és célt nyert. János kijelenti: „Benne élet volt, és az élet volt az emberek világossága” (Jn 1:4, RÚF).

`Ef 2:10 verse szerint a keresztény hitben mennyire központi a jó cselekedetek szerepe? Hogyan érthetjük meg ezt annak összefüggésében, hogy „az ember hit által igazul meg, a törvény cselekedetei nélkül” (Róm 3:28)?`

`Hogyan változtatta meg az életünket Krisztus, ami talán segíthet másoknak is igazán megismerni Őt?`

---

#### Ellen G. White idézetek

Krisztus kegyelmének átformáló ereje által a Lélek gyümölcsei mutatkoznak meg azok életében, akik régebben a bűntől halottak voltak. Készségük, szavaik és tetteik mutatják, hogy az isteni természet részeseivé váltak. Pál ezt a csodálatos kegyelmet fedezte fel, és ezért fáradozott folyamatosan azon, hogy mások is megismerhessék a megmentő igazságokat. - The Upward Look, 309. o.

A bűn elválasztott az isteni élettől. Lelkünk megbénult. Nem vagyunk képesek szent életet élni, ugyanúgy, mint a magatehetetlen férfi sem tudott járni. Sokan felismerik gyámoltalanságukat, lelki élet után sóvárognak, amely összhangba hozza őket Istennel, és hiába küzdenek, hogy elnyerjék. Ők kétségbeesetten kiáltanak fel: ,,Ó, én nyomorult ember! Kicsoda szabadít meg engem e halálnak testéből?” (Rm 7:24) Ezek a csüggedők, küszködők nézzenek fel! A Megváltó a vérén megváltottak fölé hajol, és kifejezhetetlen szelídséggel, szánalommal szól: „Akarsz-é meggyógyulni?” (Jn 5:6) Megparancsolja, hogy egészségesen, békében kelj fel. Ne várj, amíg érzed, hogy megy- gyógyultál! Higgy szavának, és teljesül! Állj akaratoddal Krisztus oldalára! Szolgálj neki, cselekedj szava szerint, és erőt fogsz kapni! Bármilyen bűnös szokásba, uralkodó szenvedélybe merül is bele az ember hosszú időn át, amely parancsol a testnek és léleknek, Krisztus meg tud és meg is kíván szabadítani attól. Életet ad a lelketeknek, melyek „holtak a ti vétkeitek miatt” (Ef 2:1). Megszabadítja a gyengeség, szerencsétlenség és a bűn láncai által megkötözött foglyot. - Jézus élete, 203. o.

Tanuljunk Jézustól. Tudnunk kell, hogy Urunk mit jelent a meg- váltottai számára. Biztosan tudnunk kell, hogy a belé vetett hit által előjogunk van az isteni természet részesévé válni, így elmenekülnünk a romlottság elől, mely a bűnös kívánság által uralkodik a világon. Akkor megtisztít minket minden bűntől, minden jellemhibától. Egyetlen bűnös jellemtulajdonságot sem leszünk kénytelenek megtartani...

Amint az isteni természetben részesülünk, a rosszra való öröklött és fölvett hajlamokat az Úr le fogja vágni jellemünkről, s élő hatalommá tesz bennünket a jóra. Mindig az isteni tanítótól tanulva naponta részesülünk természetében, együttműködünk Istennel a Sátán kísértéseinek legyőzésében. Az Úr munkálkodik, és az ember is munkálkodik, hogy egy lehessen Krisztussal, amint Ő is egy az Atyával. Akkor majd Krisztussal együtt ülünk mennyei helyeken. Gondolataink békésen és biztonsággal nyugodnak meg Jézusban. - A Te Igéd igazság, 7. köt., 943. o.

Az Igében Isten megmutatja, mit tehet meg az emberért. Képére és hasonlatosságára formálja azok jellemét, akik igáját hordozzák. Kegyelme által a mennyei természet részeseivé válnak, így felhatalmazást kapnak arra, hogy legyőzzék a világi kívánságokban rejlő romlást. A menny erőt adott a győzelemhez. Akik hallják az Ő szavát, és engedelmeskednek parancsolatainak, azoknak tökéletes jellemet ad. Aki viszont nem figyel az Úr határozott parancsaira, annak jellemét gyengeségei és hajlamai fogják alakítani. - 44. levél, 1903.