---
title:  Amiről Érdemes Beszélni
date:  10/09/2020
---

`„Krisztussal együtt megfeszíttettem. Élek pedig többé nem én, hanem él bennem a Krisztus; amely életet pedig most testben élek, az Isten Fiában való hitben élem, aki szeretett engem és önmagát adta érettem” (Gal 2:20).`

Valóban jár bizonyos áldozattal, ha elfogadjuk Krisztust. Arra kér, hogy egyes dolgokról mondjunk le. Világossá tette, milyen elköteleződést vár a követőitől: „Ha valaki énutánam akar jönni, tagadja meg magát, vegye fel a keresztjét mindennap, és kövessen engem” (Lk 9:23, ÚRK)! A kereszthalál fájdalmas. Amikor az életünket Krisztusnak adjuk és elfogadjuk a kéréseit, bűnös „óemberünket” megfeszítjük (lásd Róm 6:6), ami fájdalommal jár. Nehéz lehet lemondani dédelgetett vágyainkról és az egész életünket végigkísérő szokásokról, de a jutalom összehasonlíthatatlanul nagyobb a fájdalomnál!

Az életre szóló hatást kiváltó, erős bizonyságtétel arra összpontosít, amit Krisztus tett értünk, nem pedig arra, hogy mi miről mondunk le érte. Nem a mi úgy nevezett „áldozatunk”, hanem az Övé a lényeg, hiszen Krisztus soha nem kér, hogy mondjunk le arról, ami valóban jó nekünk! 

Ugyanakkor a kereszténység történelme tele van olyan emberek történeteivel, akiknek roppant nagy áldozatokat kellett hozni Krisztusért. Nem mintha ezzel nyerték volna el az üdvösséget vagy a mégoly önzetlen és áldozatos tetteikkel érdemeket szereztek volna Isten előtt. Inkább a legtöbb esetben Isten hívására hallgatva azért voltak készek mindent az áldozat oltárára helyezni, mert felmérték, hogy Krisztus mit tett értük.

`Olvassuk el Jn 1:12, 10:10, 14:27 és 1Kor 1:30 verseit! A bizonyságtételünk alapja mindig az, amit Krisztus tett értünk. Soroljunk fel néhányat az idézett szakaszokban megemlített kegyelmi ajándékok közül!`

Az iménti igék fényében gondolj arra, amit Krisztus tett érted! Talán egész életedben komoly keresztényként éltél, vagy lehet, hogy drámai megtérési élményed volt. Mindenesetre gondolkozz el azon, hogy mennyi jót kaptál Jézustól, milyen célt, békességet és boldogságot hozott az életedbe! Emlékezz olyan időkre, amikor erőt adott, hogy túljuss nehéz életszakaszokon!

`Milyen áldozatokat kellett meghoznod Krisztusért? Milyen tanulságokat szűrtél le ezekből a tapasztalatokból, amelyek segíthetnek másoknak is?`

---

#### Ellen G. White idézetek

Pál felismerte, hogy alkalmasságának, tehetségének alapja nem benne rejlik, hanem a Szentlélek jelenlétében, akinek kegyelmi befolyása a szívét átjárta, és minden gondolatát alárendelte Krisztusnak. Önmagáról beszélt, amikor ezt mondta: „Mindenkor testünkben hordozzuk az Úr Jézus halálát, hogy a Jézusnak élete is láthatóvá legyen a mi testünkben.” (2Kor 4:10) Krisztus mindenkor központja volt az apostol tanításainak. „Élek pedig többé nem én - jegyezte meg -, hanem él bennem a Krisztus.” (Gal 2:20) Az „én” elrejtőzött, a Megváltót ellenben kinyilatkoztatta és felmagasztalta.

Pál kiváló szónok volt. Megtérése előtt gyakran igyekezett hallgatóit meggyőzni magasan szárnyaló szónoklataival. Most azonban mindezt háttérbe szorította. Ahelyett, hogy költői nyelvezettel rajongó ábrándozásba merült volna, amely ugyan hatással van az érzékekre, és erősíti a képzelőerőt, de nem hat ki a mindennapi életre, igyekezete inkább oda irányult, hogy a létfontosságú igazságokat egyszerű szavakkal hallgatósága szívébe vésse.. A jelen kísértéseivel küzdő lélek pillanatnyi szükségletén csak a kereszténység alapelveinek józan, értelmes és gyakorlati tanításával, magyarázatával segíthetünk. - Az apostolok története, 251-252. o.

A Szentírás kutatásából fakadó műveltség a megváltás tervének tapasztalatból való megismerése. Az ilyen műveltség helyreállítja Isten képmását az emberben; erőt és védelmet nyújt a kísértések ellen, és alkalmassá tesz arra, hogy Krisztus munkatársaiként a kegyelem üzenetét vigyük el a világnak; a mennyei család tagjaivá, a szentek örököstársaivá alakít.

A szent igazságok tanítói azonban csak azt plántálhatják át tanítványaikba, amit tapasztalatból ismernek. A magvető „az ő magvát” (Lk 8:5) vetette. Jézus az igazságot tanította, mert Ő maga volt az igazság. Saját gondolatait, jellemét, tapasztalatait hordozták magukban tanításai. Szolgáinak is, akik az Igét tanítják, meg kell élniük az Igét. Tudniuk kell, mit jelent, hogy Krisztus a bölcsességük, igazságuk, szentségük és váltságuk. Ne hirdessék bizonytalanul Isten Igéjét, hanem Péter apostollal együtt mondják: „Nem mesterkélt meséket követve ismertettük meg veletek a mi Urunk Jézus Krisztus hatalmát és eljövetelét; hanem mint akik szemlélői voltunk az Ő nagyságának.” (2Pt 1:16) Jézus minden szolgája és minden tanító mondja együtt Jánossal, a szeretett tanítvánnyal: „Az élet megjelent, és láttuk, és tanúbizonyságot teszünk róla, és hirdetjük nektek az örök életet, amely az Atyánál volt, és megjelent nekünk.” (1Jn 1:2) - Krisztus példázatai, 42-43. o.