---
title:  A Személyes Bizonyságtétel Átformáló Ereje
date:  07/09/2020
---

Zebedeus fiait, Jakabot és Jánost úgy ismerték, hogy „a mennydörgés fiai” (Mk 3:17), és éppen Jézus nevezte őket így. János lobbanékonyságára egy példa az az eset, amikor Jézus a tanítványaival Samárián haladt át. Szálláshelyet kerestek éjszakára, de sehol nem fogadták be őket, mivel a samaritánusokban is erős előítélet élt a zsidókkal szemben. Még a legszerényebb helyre sem engedték be őket.

Jakab és János úgy gondolta, hogy majd ők megoldják a helyzetet. „Mikor ezt látták az ő tanítványai, Jakab és János, mondának: Uram, akarod-é, hogy mondjuk, hogy tűz szálljon alá az égből, és eméssze meg ezeket, mint Illés is cselekedett” (Lk 9:54)? Jézus megrótta a testvérpárt, majd csendben távoztak a faluból. Ő a szeretet útját járja, nem a harcos erőszakét.

Jézus szeretetének közelségében János féktelen dühe jóságos szeretetté változott, a lelkülete szelíd, könyörületes lett. János első levelében csaknem negyvenszer fordul elő a szeretet szó, egyéb alakjaiban pedig mintegy ötvenszer.

`Olvassuk el 1Jn 1:1-4, 3:1, 4:7-11 és 5:1-5 verseit! Mit tudhatunk meg ezekből a szakaszokból Jánosról? Milyen változás történt az életében a Jézussal való találkozás nyomán?`

Ellen G. White a világegyetem örök elvét érzékelteti a következő szavakkal: „Az erőszak ellenkezik Isten kormányzatának elveivel. Isten csak szeretetből fakadó szolgálatot kíván, a szeretetet pedig nem lehet megparancsolni, nem lehet erőszakkal, tekintéllyel kikényszeríteni. Szeretetet csak szeretet ébreszthet” (Ellen G. White: Jézus élete. Budapest, 1989, Advent Kiadó, 13. o.).

Amikor Krisztusnak adjuk az életünket, az Ő szeretete sugárzik rajtunk keresztül az emberekre. A legerősebb bizonyság a kereszténység mellett a megváltozott élet. Ez nem azt jelenti, hogy soha nem követünk el hibákat. Néha sajnos nem szeretet és irgalom árad belőlünk, pedig annak kellene. Ideális esetben viszont a környezetünk áldására lehetünk Krisztus szeretetével.

`Mennyire tudjuk Krisztus szeretetét tükrözni a környezetünkben? Gondolkozzunk el azon, hogy mi minden következik a válaszunkból!`

---

#### Ellen G. White idézetek

Az a bizakodó szeretet és önzetlen odaadás, amely János életében és jellemében megnyilvánult, felbecsülhetetlen értékű tanítást nyújt a keresztény egyháznak. Lénye természettől fogva nem volt olyan kedves, mint a későbbi években. Jellemének súlyos fogyatékosságai voltak: gőgös, önhitt és becsvágyó, sőt, ha megsértették, haragtartó is volt Ezért őt és bátyját „a mennydörgés fiainak” nevezték. Ezen kívül a szeretett tanítvány még szeszélyes, bosszúálló és bírálgató is volt. Az isteni Tanító azonban e sok hiba mögött is meglátta őszinte, szeretetteljes szívét. Jézus tehát egyrészt megfeddte az önzéséért, megtörte becsvágyát, próbára tette hitét; másrészt azonban kinyilatkoztatta előtte, amire a lelke annyira vágyott: az életszentség szépségét, a szeretet átalakító hatalmát. - Az apostolok története, 539. o.

Krisztus tanúinak kell lennünk, és ez akkor fog megvalósulni, ha naponta növekszünk a Krisztus mértékének teljességére. Nagy előjogunk, hogy napról napra és egyre inkább növekedhetünk, hozzá hasonlóvá válhatunk. Amikor olyan erőt nyerünk, amivel ékesszólóan fejezhetjük ki a szeretetünket iránta, akkor egyre mélyebb gondolataink támadnak, ítélőképességünk egészségesebb és bizalomraméltóbb lesz, és eközben bizonyságtevésünkben sokkal több élet és biztonság lesz. Ne ápoljuk annyira a földi, emberi nyelvezetet, hogy idegenné váljon számunkra Kánaán nyelve. Tanuljunk Jézus iskolájában. Mindezek mellett sokak lelkét kielégíti a korlátolt tapasztalat is, mivel imáik és bizonyságtevésük a lelki dolgok hiányos ismeretét igazolja. Fény derül kevésbé egészséges ítélőképességükre és arra, hogy több érdek fűzi őket a mulandókhoz, a földiekhez, mint az örök értékekhez. - Sons and Daughtersof God, 72. o.

Mindazok, akik az evangélium üzenetét befogadják a szívükbe, vágynak a hirdetésére. Kifejezést kell adniuk Krisztus iránti szeretetük- nek, amely a mennyből ered. Azok, akik felöltözték Jézust, elmondják a tapasztalataikat. Elmondják, hogy vezette el lépésről lépésre éhező, szomjazó lelküket a Szentlélek Isten és Jézus Krisztus ismeretére. Elmondják, mit eredményezett igekutatásuk, imádkozásuk, vívódásuk, és elismétlik Krisztus szavait: „Megbocsáttattak néked a te bűneid!” Nem természetes, ha valaki ezeket a dolgokat titokban tartja. Akiket betöltött a Fiú szeretete, nem hallgatják el őket. Az Úrtól kapott szent igazság nagyságához mérten vágynak arra, hogy mások is ugyanabban az áldásban részesüljenek. Miközben megismertetik másokkal Isten ajándékainak gazdag kincsestárát, Jézus egyre többet ad nekik ezekből az ajándékokból. Megtanulnak a kisgyerek őszinteségével engedelmeskedni. Lelkük szentség után sóvárog, és egyre jobban feltárulnak előttük az igazság és kegyelem kincsei, hogy továbbítsák őket a világnak. - Krisztus példázatai, 125. o.