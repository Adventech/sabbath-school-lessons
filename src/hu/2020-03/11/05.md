---
title:  Meggyőződéssel Beszélni
date:  09/09/2020
---

`Olvassuk el 1Kor 15:1-2, Zsid 10:19-22 és 1Jn 5:11-13 szakaszát! Hogyan biztosít a Szentírás az örök életről, ami miatt teljes meggyőződéssel beszélhetünk a Krisztusban felkínált megváltásról?`

Ha nekünk magunknak nincs üdvbizonyosságunk Jézusban, akkor nem is adhatjuk tovább másoknak! Vannak olyan lelkiismeretes keresztények, akik állandó bizonytalanságban élnek, azon tépelődnek, hogy valaha elég jók lesznek-e az üdvösséghez. Egy bölcs, idős prédikátor így fogalmazott: „Magamra nézve nem látom lehetségesnek az üdvösséget, de ha Jézusra nézek, lehetetlennek tartom, hogy elvesszek!” Az Úr szavai bizonyosságot hirdetnek a korszakokon át: „Rám figyeljetek a föld legvégéről is, és megszabadultok, mert én vagyok az Isten, nincsen más” (Ézs 45:22, RÚF)!

Urunk azt akarja, hogy mindannyian örüljünk az ingyen felkínált üdvösségnek. Vágyik rá, hogy tapasztaljuk, mit jelent az, ha kegyelmével megigazít és megszabadít a bűn kárhozatától. Pál apostol is erről írt: „Megigazulván azért hit által, békességünk van Istennel, a mi Urunk Jézus Krisztus által” (Róm 5:1). Majd később biztosított: „Nincsen azért immár semmi kárhoztatásuk azoknak, akik Krisztus Jézusban vannak” (Róm 8:1). János apostol megerősíti, hogy „Akié a Fiú, azé az élet; akiben nincs meg az Isten Fia, az élet sincs meg abban” (1Jn 5:12).

Ha hittel elfogadtuk Jézust és Szentlelke által a szívünkben él, már ma a miénk az örök élet ajándéka. Ezzel nem azt akarom mondani, hogy ha már tapasztaltuk Isten kegyelmét és a Krisztusban való megváltást, akkor azt soha nem veszíthetnénk el (Zsid 3:6; 2Pt 2:18-22; Jel 3:5). Mindig szabadon eldönthetjük, hogy elfordulunk-e tőle, viszont ha már éreztük Jézus szeretetét és felmértük áldozatának hatalmas voltát, nem lenne szabad eltávolodni attól, aki ennyire szeret! Naponta keresni fogjuk az alkalmat, hogy beszélhessünk irántunk tanúsított kegyelméről.

`Van üdvbizonyosságod Jézusban? Ha igen, milyen alapon és miért? Miben találtad meg? Ám ha ez hiányzik belőled, annak mi az oka? Hogyan juthatsz üdvbizonyosságra?`

---

#### Ellen G. White idézetek

Pál minden keresztény élő példaképe, hiszen ő Isten dicsőségéért élt és halt meg. Szavai napjainkig visszhangzanak: „Nekem az élet Krisztus.” „Isten őrizz, hogy mással dicsekedjem, mint Urunk Jézus Krisztus keresztjével, aki által a világ megfeszíttetett számomra, és én a világ számára.” Aki valamikor szentjei személyében Jézust üldözte, most Krisztus keresztjét emeli magasba a világ előtt. Pál szíve az emberekért izzott, és minden erejét a megtérítésüknek szentelte. Sohasem élt lemondóbb, buzgóbb, fáradhatatlanabb munkás nála. Pálnak Krisztus volt az élete; Krisztus cselekedeteit cselekedte. Áldásait, mint mások áldására fordítható megannyi előnyt értékelte. - A Te Igéd igazság, 6. köt., 1112. o.

Nincs miért csüggednie annak, aki Jézusnak adja át magát. Mindenható Megváltónk van. Jézusra, hitünk fejedelmére és bevégzőjére tekintve elmondhatjuk: „Isten a mi oltalmunk és erősségünk! Igen biztos segítség a nyomorúságban. Azért nem félünk, ha elváltoznék is a föld, ha hegyek omlanának is a tenger közepébe.” (Zsolt 46:2-3) (...)

Jobban kellene bíznunk Üdvözítőnkben! Ne forduljunk vissza Libá- non forrásaihoz, ne a repedezett kutaknál keressünk hűs vizet. Higy- gyünk Istenben! A Jézustól való teljes függőség nemcsak megvalósítható, hanem biztos győzelmet is eredményez. Habár tömegek tolonganak a gonoszság útján, és noha mindaz elbátortalanít, amit magunk körül látunk, mégis teljes bizonyosságunk lehet, mert bízhatunk Fejedelmünkben, hiszen Ő mondja: „Én vagyok az Isten, és nincsen több!” (Ésa 45:22) Végtelen hatalmával képes mindazokat üdvözíteni,

akik hozzá mennek. Nincs más, akiben bízhatnánk, aki a biztonságunkat szavatolhatná. - In Heavenly Places, 17. o.

Ha tudatában vagy szükségleteidnek, ne arra pazarold az erődet, hogy zúgolódj miattuk, hanem nézz fel és élj! Jézus a mi egyetlen Üdvözítőnk, és bár emberek milliói fogják visszautasítani kegyelmét, holott gyógyulásra van szükségük, senki sem fog elveszni, aki az Ő érdemeire hagyatkozik... Sátán azt sugallja, hogy védtelen vagy, és elveszel. Igaz, hogy védtelen vagy, mégis magasztald az Urat, és mondd: „Van Megváltóm. Benne bízom, és Ő sosem engedi meg, hogy vereséget szenvedjek. A neve által győzhetek. Ő az én igazságom és örömöm.” (...)

Talán úgy érzed, hogy bűnös és nyomorult vagy, de pontosan ezért van szükséged Megváltóra. Ha van bűnöd, amit meg kell vallanod, akkor ne halogasd az időt. Itt a kiváló alkalom rá. Az igazságra éhezők és szomjazók megelégíttetnek, mert Jézus megígérte. Ó, micsoda értékes Üdvözítőnk van! Karját befogadásra tárja, szeretetteljes és hatalmas szíve pedig kész kiárasztani ránk áldásait. - That I May Know Him, 112. o.