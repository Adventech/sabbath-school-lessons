---
title:  Jézus Történetéről Beszélni
date:  08/09/2020
---

Kik voltak a legelső misszionáriusok, akiket Jézus elküldött? Nem a tanítványok és nem is a régi követői közül kerültek ki. Azelőtt őrültek, megszállottak voltak, akik néhány órával korábban még rettegésben tartották a vidéket, félelmet keltettek a szomszédos falvak lakóiban. Őket küldte el Jézus először misszionáriusként.

Az egyik ilyen megszállott férfi természetfeletti démoni erővel letörte a láncot, amivel megkötözték, iszonyatos hangon sikítozott és éles kövekkel vagdosta a saját testét. A hangjából kihallatszó gyötrődés a lelke mélyebb kínjairól árulkodott (Mt 8:28-29; Mk 5:1-5).

Amikor azonban találkoztak Jézussal, megváltozott az életük, attól kezdve egészen mások lettek. Jézus kiűzte belőlük a kínzó démonokat, akik utána megszálltak egy disznócsordát, majd a hegyről a tengerbe űzték azokat (Mt 8:32-34; Mk 5:13-14).

`Olvassuk el Mt 8:28-34 verseit! Mi történt a megszállott férfiakkal? Mit tapasztaltak az emberek, akik a városból kitódultak megnézni a történteket?`

A megszállottak ekkorra új emberré lettek, Krisztus hatalma megváltoztatta őket. A városból érkezők ott találták őket, amint Jézus lábánál ültek, nagy figyelemmel hallgatták a Mester szavait. Meg kell jegyezni, hogy Máté evangéliuma szerint két ördöngös szabadult meg, míg Márk evangéliuma a kettő közül csak az egyik történetére összpontosít. A lényeg viszont az, hogy Jézus fizikailag, szellemileg, érzelmileg és lelkileg is helyreállította őket.

`Olvassuk el Mk 5:18-20 szakaszát! Nyilván Jézussal akart maradni a korábban megszállott férfi, aki hívővé lett, de Ő hova küldte inkább?`

„Ezek az emberek csak néhány percig részesülhettek abban a kiváltságban, hogy hallhatták Krisztus tanítását. Jézus ajkáról egyetlen beszéd sem jutott a fülükbe. Nem tudták úgy tanítani az embereket, ahogyan a tanítványok, akik nap mint nap Krisztussal voltak. Ám személyükben hordozták annak bizonyítékát, hogy Jézus a Messiás. El tudták mondani, amit ismertek, maguk láttak, hallottak Krisztus erejéből. Ezt mindenki megteheti, akinek szívét érintette Isten kegyelme” (Ellen G. White: Jézus élete. Budapest, 1989, Advent Kiadó, 282. o.). Az ő bizonyságtételük készítette fel a Tízváros lakóit a Galileai-tenger partján arra, hogy elfogadják Jézus tanításait. Ilyen ereje van a személyes bizonyságtételnek!

---

#### Ellen G. White idézetek

Amikor a férfiak fogcsikorgatva és habzó szájjal rohantak felé, felemelte a kezét, amely csendre intette a hullámokat, és a férfiak nem tudtak közelebb menni hozzá. Csak ott álltak Jézus előtt, őrjöngve és tehetetlenül.

Krisztus hatalommal parancsolta meg a tisztátalan lelkeknek, hogy távozzanak az emberekből. A szerencsétlenek rádöbbentek arra, hogy az a Valaki van ott, aki meg tudja szabadítani őket a gyötrő démonoktól. A Megváltó lábához estek, hogy irgalomért könyörögjenek; de amikor szájuk beszédre nyílt, a démonok szavait kiáltották: „Mi közünk teveled, Jézus, Istennek fia? Azért jöttél ide, hogy... meggyötörj minket?” (Mt 8:29)

A gonosz lelkek kénytelenek voltak szabadon bocsátani az áldozataikat, és csodálatos változás történt a megszállottakkal. Elméjük megvilágosodott. Szemük értelmet sugárzott. Arcuk, amely régóta a Sátán hasonlatosságára torzult el, hirtelen szelíd lett, vérrel bemocskolt kezük megpihent, és ajkuk Isten dicsőítésére nyílt. - A nagy Orvos lábnyomán, 95-97. o.

Mi a kereszténység? Isten eszköze a bűnös megtérése érdekében. Jézus számonkéri azt a keresztényt, aki nem engedelmeskedik Istennek, és élete sem bizonyítja a golgotai kereszt befolyását. A megváltot- taknak Krisztust kell magasztalniuk, hiszen Ő a legszégyenteljesebb halált szenvedte el. És aki megérezte kegyelme erejét, annak van miről beszélnie, és folyamatosan munkamódszereket keres, hogy hirdethesse Krisztus evangéliumát A bölcsesség forrásából hatékonyságot merítő emberek eszközökké, ügynökökké válnak, és általuk átformáló erővel hathat az elmére és a szívre az evangélium. - Lift Him Up, 230. o.

Lelkünk megtisztításának és finomításának folyamata közben az a forró óhajunk, hogy biztosítsuk hivatásunkat és kiválasztásunkat, arra fog késztetni, hogy szánakozzunk az ínségben levőkön. Azt a lendületet és körültekintő megfontolást visszük annak szolgálatába, akinek mindezt köszönhetjük, mint valamikor világi ügyeinkbe vittünk. Úgy teszünk majd, mint Krisztus. Minden alkalmat megragadunk, hogy fáradozzunk azokért, akik segítség nélkül belepusztulnának lealjasodottságukba. Segítő kezet nyújtunk az embereknek. Majd énekkel, dicsérettel és hálaadással örvendezünk együtt az Istennel és a mennyei angyalokkal, mikor bűntől beteg embereket látunk felemelkedni, megsegítetten, mikor látjuk a félrevezetettet, az elmebeteget felöltözve és ép ésszel Jézus lábánál ülni és tőle tanulni. Amikor ezt végezzük, elfogadva az Úrtól és visszatérítve neki, amit bizalommal nekünk kölcsönzött, hogy nevének dicsőségére rendelkezzünk azzal, akkor áldása fog megnyugodni rajtunk. Akkor a szegény, elcsüggedt, bűnbeteg lelkek megtudják, hogy a parancs követése bőséges jutalmat terem, és a magunk tapasztalatával bizonyítjuk az embereknek, hogy az áldás és a szolgálat édestestvérek. - Bizonyságtételek, 6. köt., 304. o.