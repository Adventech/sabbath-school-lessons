---
title:  Kezdd Ott, Ahol Vagy!
date:  14/07/2020
---

Találó a mondás: „Az életben csak onnan indulhatsz, ahol vagy, másutt nem kezdheted!” Ezt az elvet hangsúlyozta Jézus is: „Hanem vesztek erőt, minekutána a Szentlélek eljő reátok: és lesztek nékem tanúim úgy Jeruzsálemben, mint az egész Júdeában és Samáriában és a földnek mind végső határáig” (ApCsel 1:8).

Egyértelműek, félreérthetetlenek voltak Jézus szavai, amelyeket a tanítványoknak mondott: kezdjétek ott, ahol vagytok! Tegyetek bizonyságot ott, ahová Isten helyezett benneteket! Ahelyett, hogy jobb alkalmakról álmodoznátok, kezdjétek a környezetetekben! Nézzétek Isten szempontjából a hozzátok legközelebb lévő lehetőségeket! Nem kell a legtanultabbnak, a legékesebben szólónak, a legtehetségesebbnek lennünk! Ezek az adottságok a megfelelő használattal valóban nagy segítségünkre lehetnek, végeredményben azonban csak az Isten és az emberek iránti szeretetünk számít. Aki kész bizonyságot tenni, annak Isten utat is nyit rá. 

`Olvassuk el Jn 1:40-41, 6:5-11 és 12:20-26 verseit! Mit tudhatunk meg András lelki látásáról és arról, hogyan viszonyult a bizonyságtevéshez?`

Sokat megtudhatunk Andrásról ezekből a szakaszokból. A saját családjában kezdte: először a fivérének, Péternek beszélt Krisztusról. Jól ismert egy kisfiút, aki azután az „alapanyagot” szolgáltatta Jézus csodájához. Azt is pontosan tudta, mit tegyen, amikor a görögök hozzá fordultak. Nem kezdett teológiai kérdésekről vitatkozni velük, hanem tudta, hogy mire van szükségük, tehát bemutatta őket Jézusnak. Az eredményes lélekmentés művészetének az a lényege, hogy pozitív kapcsolatokat építsünk, gondoskodással. Gondoljunk a hozzánk legközelebb álló emberekre, akik még nem ismerik Jézust! Úgy ismernek bennünket, hogy törődünk velük, odafigyelünk rájuk? Látnak olyan békét és célt az életünkben, amire ők is vágynak? Vajon az életünk jó reklám az evangéliumnak? Úgy szerzünk barátokat Istennek, ha bemutatjuk Jézust. Előbb keresztény barátokká válnak, majd, amikor az utolsó időre vonatkozó bibliai igazságokról is beszélünk nekik, talán hetednapi adventista keresztények is lesznek.

`Időnként miért nehéz a saját családtagjainkat, rokonainkat Krisztushoz vezetni? Vannak olyan rokonaink vagy közeli barátaink, akiknek be tudtuk mutatni Jézust? Beszéljünk azokról az elvekről, amelyek hasznosak lehetnek a csoportunk számára!`

---

#### Ellen G. White idézetek

Krisztus parancsa szerint a tanítványoknak Jeruzsálemben kellett megkezdeniük a munkát. Ez a város volt a színhelye az emberiségért hozott csodálatra méltó, nagy áldozatának. Ott járt-kelt mint ember, ott beszélt az emberekkel; azonban csak kevesen ismerték fel, hogy milyen közel jött a menny a földhöz! Ott ítélték el és feszítették fel. Sokan voltak, akik titokban hitték, hogy a názáreti Jézus a Messiás; de sokan voltak, akiket a papok és a főemberek megtévesztettek. Nekik kellett hirdetni az evangéliumot. Nekik még hallaniuk kellett a bűnbánatra szóló felhívást. Figyelmeztetni kellett őket arra a csodálatos igazságra, hogy egyedül Krisztus által nyerhetnek bűnbocsánatot. Éppen azon idő alatt prédikáltak a tanítványok a legeredményesebben, míg Jeruzsálem az utolsó hetek megrázó eseményeinek hatása alatt állt - Az apostolok története, 31. o.

Egyikük, András, megtalálta testvérét, és a Megváltóhoz hívta. Ezután történt Filep elhívása, aki viszont elment Nátánaelt megkeresni. Szolgáljanak ezek a példák arra, hogy megtanuljuk a személyes erőfeszítések jelentőségét, hogy közvetlenül forduljunk rokonainkhoz, barátainkhoz, szomszédainkhoz. Vannak, akik egy életen át vallják, hogy ismerik Jézus Krisztust, de személyesen sohasem tettek erőfeszítést, hogy egyetlen lelket is a Megváltóhoz hozzanak...

Sokan rászorulnak a szerető, keresztény szívek szolgálatára. Sokan tönkrementek, akiket meg lehetett volna menteni, ha szomszédaik - egyszerű férfiak és nők - személyesen munkálkodtak volna értük. Sokan személyes elhívásra várnak. Magában a családban, szomszédságban, a városban, ahol élünk, van misszionáriusi munkánk, amelyet Krisztusért végezhetünk. Ha keresztények vagyunk, ez a munka örömünkre fog szolgálni. Nem mondható el valakiről, hogy megtért, míg nem ébred fel benne a vágy, hogy másoknak is elmondja: milyen hű barátra talált Jézusban. A megmentő és megszentelő igazságot nem zárhatja be a szívébe. - Jézus élete, 141. o.

„Tanúim lesztek” (Csel 1:8) - Jézusnak ezek a szavai nem veszítettek az erejükből. Üdvözítőnk hűséges tanúkat keres a vallási formaságok napjaiban, azonban még Krisztus hitvalló követei közül is milyen kevesen vannak készen, hogy Mesterükről hűséges, személyes bizonyságot tegyenek! Sokan elbeszélik, hogy az elmúlt generációk jó és nagy emberei mit tettek, kockáztattak, szenvedtek és örültek. Ékesszólóan vázolják fel az evangélium erejét, amely másokat képesített, hogy nagy szomorúságban is boldogok legyenek, és a legádázabb kísértésekben is helytálljanak. Azonban míg más keresztényeket olyan komolyan mutatnak be Jézus tanúiként, nekik nincs saját, friss, időszerű tapasztalatuk, amit elmondhatnának...

Mit mondhattok magatokról? Milyen lelki harcokat éltetek át, melyek javatokra, mások üdvére és Isten dicsőségére szolgáltak? Ti, akik azt állítjátok, hogy közlitek a világgal az utolsó kegyelmi üzenetet, milyen tapasztalatokat szereztetek az igazság ismeretében, és milyen hatással volt az a szívetekre? A jellemetek Jézusról tanúskodik? Tudtok beszélni a krisztusi igazság finomító, nemesítő, megszentelő befolyásáról? Mit láttok és éreztek a Megváltó erejéből? Ilyen tanúkat kíván az Úr, és ezek hiányától szenvednek a gyülekezetek. - Az evangélium szolgái, 273. o.