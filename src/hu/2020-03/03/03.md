---
title:  Az Elfogadás Leckéje
date:  13/07/2020
---

Jézus arra tanította a tanítványait, hogy a menny szemszögéből tekintsenek az emberekre. A saját példájával mutatta be, mit jelent új nézőpontból látni másokat, ami gyökeresen új megközelítés volt. Nem arra figyelt, amilyenek voltak, hanem amilyenekké válhatnak. Minden emberi kapcsolatában méltósággal és tisztelettel bánt mindenkivel. A hozzáállása gyakran meglepte a tanítványait. Különösen igaz ez a samaritánus asszonnyal folytatott beszélgetésére.

A következő, érdekes megfigyelést olvashatjuk a zsidók és a samaritánusok kapcsolatáról: „A samaritánusok és a zsidók közötti elidegenedés korábbi időszakra nyúlik vissza. 2Királyok 17. fejezete szerint a samaritánusok mezopotámiai népek leszármazottai voltak, akiket Asszíria királyai kényszerrel telepítettek be Izrael északi területeire Kr. e. 722 után. Ők Jahve tiszteletét bálványimádó szokásokkal keverték” (The Archeological Study Bible. 1725. o.). A bálványimádás gyakorlatain kívül felállítottak még másik papságot is, valamint egy rivális templomot Garizim hegyén. Tekintettel a zsidók és a samaritánusok közötti teológiai különbségekre, a tanítványok valószínűleg nem értették, Galileába tartva miért választotta Jézus a Samárián át vezető utat. Meglepődtek, hogy nem volt hajlandó vallási vitába bonyolódni. Jézus azonban tudta, hogy a samaritánus asszony elfogadásra, szeretetre és megbocsátásra vágyott, és Ő közvetlenül ezzel kívánta segíteni.

`Jn 4:3-34 szakasza szerint hogyan szólította meg Jézus az asszonyt? Hogyan reagált a nő arra, hogy Krisztus szóba állt vele? Hogyan fogadták ezt a tanítványok? Milyen módon szélesítte a látókörüket a Mester?`

Egyszerűen ez az örök tanulság, amire Jézus meg akarta tanítani a tanítványait és mindannyiunkat: „Akiben Krisztus Lelke van, az mindenkire az isteni könyörület szemével tekint” (Ellen G. White cikke, The Signs of the Times, 1892. jún. 20.).

`Az adott kulturális és társadalmi hatások miatt kik azok, akikhez hajlamosak vagyunk távolságtartással vagy kevesebb tisztelettel viszonyulni? Miért kell megváltoztatni ezt a hozzáállást? Hogyan történhet meg a változás?`

---

#### Ellen G. White idézetek

Jézus személyesen érintkezett az emberekkel. Nem különült el azoktól, akiknek segítségre volt szükségük. Meglátogatta őket, megvigasztalta a gyászolókat, meggyógyította a betegeket, felrázta a gondatlanokat, és „széjjeljárván jót cselekedett”. Segítsünk mi is ugyanúgy mindenkit, ahogyan Megváltónk tette!

Isten azt kívánja, hogy minden emberrel ismertessük meg kegyelme Igéjét. Ezt legnagyobbrészt személyes munkával kell elvégeznünk. Ez volt Jézus Krisztus módszere is: munkája főként személyes beszélgetésekből állt Megbecsülte a csupán egyetlen személyből álló hallgatóságot is, és egy ember által ezrekhez eljutott az üzenet. Nagyon sok emberhez sohasem jut el az evangélium, ha nem visszük el hozzájuk. - Az én életem ma, 227. o.

Krisztus - amikor tanított - egyénileg foglalkozott az emberekkel. A tizenkét tanítvánnyal egyen-egyenként volt személyes kapcsolata, közösségben állt velük, úgy képezte őket. Legértékesebb tanácsait magánbeszélgetések keretében, gyakran négyszemközt adta. A nagy tiszteletben álló rabbinak az Olajfák hegyén egy éjszakai eszmecsere során, a megvetett asszonynak Sikár kútjánál a legdrágább kincseket tárta fel, éspedig azért, mert fogékony szívet, nyitott elmét és befogadó lelket látott meg bennük. A Megváltó számára még a nyomában vonuló sokaság sem volt emberek arctalan tömege. Tanításában közvetlenül szólította meg mindenkinek az értelmét, és egyénileg hatott a szívükre is. Figyelte hallgatóit, ezért észrevette, amikor felragyogott az arcuk, tekintetükben felcsillant az elfogadás, ami azt jelentette, hogy az igazság megérintette a lelküket. Erre válaszul Krisztus szívében is megpendült az öröm húrja.

Ő mindenkiben meglátta a lehetőségeket. Nem hátrált meg a nem túl ígéretes külső vagy a kedvezőtlen körülmények miatt. Mátét az adószedő asztal mögül hívta el, Pétert pedig a halászháló mellől, hogy tőle tanuljanak.

Ma is ugyanilyen szintű személyes érdeklődés és egyéni fejlődésre való odafigyelés szükséges az oktatás munkájában. - Nevelés, 231-232. o.

Az Üdvözítő a legmélyebb kedvességgel fordult az elbukott és szenvedő emberiség felé. Ha követni akarjátok Őt, ezt az együttérzést ápoljátok. Az emberi szenvedéssel szembeni közömbösség helyét vegye át az embertársak szenvedései iránti valós érdeklődés. Az özvegynek, árvának, betegnek, haldoklónak mindig szüksége lesz segítségre. Itt a lehetőség az evangélium hirdetésére, Jézusnak - minden ember reménységének és vigasztalásának - a felmagasztalására. Amikor a testi szenvedést enyhítjük, amikor igazi érdeklődést tanúsítunk a megszomorodott iránt, a szív megnyílik, hogy mennyei balzsamot tölt- hessünk bele. Ha Jézusra tekintesz, és tőle veszed a tudást, az erőt és a kegyelmet, akkor képes leszel másoknak is továbbadni vigasztalását, hiszen az Üdvözítő van veled. - Counsels on Health, 34. o.