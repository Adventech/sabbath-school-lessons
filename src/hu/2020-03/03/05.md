---
title:  Nehéz Emberekkel...
date:  15/07/2020
---

Jézus mesterien bánt a nehéz emberekkel. Szavaival és tetteivel is kifejezte az elfogadást. Figyelmesen hallgatta gondjaikat, kérdéseket tett fel és fokozatosan mutatta be Isten igazságát. Még a leginkább megkeményedett ember szívében is felismerte, hogy mi után vágyódik, a legelvetemültebb bűnösökben is látott lehetőséget. Jézus szemében senki sem esett túl az evangélium hatókörén. Hitte, hogy „Senki sem bukhat olyan mélyre, senki sem olyan gonosz, hogy ne találhatna szabadulást Krisztusban” (Ellen G. White: Jézus élete. Budapest, 1989, Advent Kiadó, 207. o.). Egészen más lencsén át nézte az embereket, mint mi. Minden egyes személyben látta az eredeti teremtés dicsőségének tükröződését. Gondolataikat felemelve akarta rávezetni őket, hogy megértsék, mivé is válhatnak. Sokan fel is emelkedtek, elérték azt, amire az életük vonatkozásában számított.

`Olvassuk el Mt 4:18-19, Mk 12:28-34 és Lk 23:39-43 verseit! Mi a hasonló abban, ahogyan Krisztus Simon Péterhez, a meg nem nevezett írástudóhoz és a kereszten függő latorhoz szólt? Tanulmányozzuk figyelmesen mindegyik esetet! Mi a legfeltűnőbb számunkra?`

Jézus bármerre járt, mindenütt lelki alkalmakat látott, a legmeglepőbb körülmények között is lehetőséget talált rá, hogy valaki Isten országának a polgára lehessen. Ezt a képességet nevezzük úgy, hogy „volt szeme” a gyülekezetnövekedésre, vagyis odafigyelt a környezete ki nem mondott szükségleteire is. Észrevette az emberek mély vágyódását arra, amit addig nem kaptak meg, még ha nem is beszéltek róla nyíltan.

Kérjük az Urat, tegyen bennünket fogékonnyá, hogy észrevegyük a Szentlélek munkáját mások életében! Imádkozzunk Isten második érintéséért, hogy nyissa meg a szemünket és meglássuk a lelki alkalmakat, amelyeket naponta elénk hoz, és tudjunk a hitünkről beszélni! Kérjünk Istentől látó szemet, figyelmes, érző szívet és készséget, hogy másoknak is bemutathassuk Krisztust mint személyes ismerősünket! Izgalmas utazásra számíthatunk így, új jelentőséget nyer az életünk. Olyan örömet és megelégedettséget tapasztalhatunk, mint korábban még soha. Csak azok ismerik ennek az örömét, akik a lélekmentésért munkálkodnak.

---

#### Ellen G. White idézetek

Tanulmányozd József és Dániel történetét! Az Úr nem hiúsította meg a nekik ártani akarók cselszövéseit, de azokat a próbák és küzdelmek között is benne bízó és kitartó szolgái javára fordította.

Ameddig ezen a földön élünk, áldatlan hatásoknak vagyunk kitéve. Bosszúságok teszik próbára az idegeinket. De ha jó lelkülettel viseljük el ezeket, jellemünkben keresztény vonások fejlődnek ki. Ha Krisztus lakik bennünk, türelmesek, kedvesek és elnézőek leszünk; vidámak a bosszantások és ingerlések között is. Miközben napról napra és évről évre legyőzzük az énünket, nemes lelkű hősökké formálódunk. Ezt kaptuk feladatként; de Jézus segítsége, kitartó igyekezet, rendíthetetlen elhatározás, folytonos éberség és szüntelen imádkozás nélkül ezt nem lehet megvalósítani. Mindenkinek meg kell vívnia a maga egyéni harcát. Közreműködésünk nélkül Isten sem tudja jellemünket nemessé és életünket hasznossá tenni. Akik kitérnek a harc elől, nem érzik a győzelem ízét és örömét sem. - A nagy Orvos lábnyomán, 487. o.

A szeretetnek, melynek a gyülekezet tagjai körében kellene élnie, gyakran helyet enged a gáncsoskodás, rosszallás, és ezek a vallásgyakorlatoknál is helytelenítésekben és metsző, személyeskedő vágásokban fognak megnyilvánulni. Lelkipásztoraink, a vének és a tagok ilyen dolgokat ne nézzenek el. A gyülekezet szolgálatát végezzük, egyedül Isten dicsőségét tartva szem előtt. Ha a gyülekezetben más-más beállítottságú emberek kerülnek össze tisztviselőkként, hacsak Isten igazsága meg nem lágyította, le nem csillapította jellemük éles pontjait, az kihat a gyülekezetre. A közösség békéjét és összhangját áldozzák fel a megszenteletlen, önző vonások kielégítése árán. Sokan sasszemmel figyelik testvéreik hibáit, miközben tulajdon szívük megvizsgálását, életük megtisztítását elhanyagolják. Ez Isten helytelenítését váltja ki. A gyülekezet tagjai magukra legyenek gyanakvók, saját tetteiket figyeljék bíráló szemmel, nehogy önző indok irányítsa őket, nehogy botlás okai legyenek gyönge testvéreik számára.

Isten úgy fogadja el az embereket, amint vannak, emberi vonással a jellemükben. Majd ha befogadják a fegyelmezést, ha készek tőle tanulni, akkor szolgálatára képezi ki őket. - Bizonyságtételek, 4. köt., 488-489. o.

Krisztus élete olyan vallást alapított, amelyben nincsenek kasztok; olyan vallást, amely közös testvéri kötelékbe von zsidót és pogányt, szabad embert és rabszolgát. Isten előtt nincs különbség...

Jézus nem mellőzött egyetlen embert sem: Ő mindenkiben értéket látott. Gyógyítását mindenkinek felkínálta. Bármilyen embercsoportban találta magát, időhöz és körülményekhez szabott oktatást adott. Ha látta, hogy valaki semmibe veszi vagy bántalmazza társát, még jobban tudatosult benne, hogy milyen szüksége van az embernek az Ő isten-emberi megértésére. Reményt akart ébreszteni a legdurvábbak, a legkevésbé ígéretesek szívében is; arra biztatta őket, hogy ők is feddhetetlenné és ártatlanná válhatnak, olyan jellemre téve szert, amely Isten gyermekeiként hirdetné őket. - A nagy Orvos lábnyomán, 25. o.