---
title:  A Gondviselés Teremtette Alkalmak
date:  16/07/2020
---

Az apostolok cselekedeteiben sok olyan történettel találkozunk, amikor az apostolok éltek azokkal a lehetőségekkel, amelyeket a Gondviselés teremtett Isten országának terjesztéséért. A könyv elejétől a végéig lenyűgöző beszámolókat olvashatunk az őskeresztény egyházról, hogyan növekedett a külső és belső nehézségek ellenére is.

2Kor 2:12-13 verseiben például Pál apostol így számol be tróászi tapasztalatáról: „Amikor pedig megérkeztem Tróászba Krisztus evangéliumának hirdetésére, bár az Úr kaput nyitott előttem, nem volt nyugalma lelkemnek, mivel nem találtam Titusz testvéremet. Ezért elbúcsúztam tőlük, és elmentem Makedóniába” (RÚF). Csodálatos módon Isten utat nyitott Pál számára, hogy Európában hirdesse az evangéliumot, és ő tudta, hogy amelyik ajtó ma nyitva van, holnapra bezárulhat. Megragadta az alkalmat és meglátta a lehetőséget, ezért azonnal Makedóniába hajózott. 

Az Újszövetség Istene a nyitott ajtó Istene – gondviselése alkalmakat teremt számunkra, hogy hitünkről beszélhessünk. Ő munkálkodott Az apostolok cselekedetei egészében. Kapukat nyitott városokban, tartományokban, országokban és legfőképpen az egyes emberek szívében.

`Fülöp hajlandó volt követni Istent, bármerre vezette, nyitottan reagált az általa teremtett alkalmakra. Mit tanulhatunk erről ApCsel 8:26-38 verseiből?`

„Miként Fülöpöt angyal vezette ahhoz, aki a világosságot kereste, s aki kész volt elfogadni az evangéliumot, úgy ma is angyalok vezetik ama munkások lépteit, akik engedik, hogy nyelvüket a Szentlélek megszentelje, szívüket pedig megtisztítsa és nemesítse. A Fülöphöz küldött angyal maga is elvégezhette volna az etiópért a munkát, de Isten művének nem ez az útja. Istennek az a terve, hogy emberek tevékenykedjenek embertársaikért” (Ellen G. White: Az apostolok története. Budapest, 2001, Advent Kiadó, 107. o.).

Ha halló fülünk és látó szemünk lesz, bennünket is láthatatlan angyalok vezetnek majd, hogy Isten országának igazságait eljuttassuk az azt keresőkhöz.

`Figyeljük meg, hogy a Szentírás szerepe központi ebben a történetben! Azt is vegyük észre, hogy mennyit jelentett az Írást jól ismerő ember magyarázata! Milyen tanulságot szűrhetünk le ebből?`

---

#### Ellen G. White idézetek

Ha az Úr Ninivébe akar velünk üzenetet küldeni, megvan az oka rá, és nem tetszik neki, ha Joppéba vagy Kapernaumba megyünk. Éppen ott, ahova küld, lehet valakinek szüksége arra a segítségre, amit mi nyújtani tudunk. Aki Filepet az etiópiai komornyikhoz, Pétert a római századoshoz és az izraelita leánykát Naámán, a szíriai hadvezér megsegítésére küldte, ma is elküldi képviselőit - férfiakat, nőket és gyermekeket - azokhoz, akiknek mennyei segítségre és vezetésre van szükségük. - A nagy Orvos lábnyomán, 473. o.

Mennyei angyalok figyelnek a világosságot keresőkre. És együttműködnek azokkal, akik lelkeket igyekeznek megmenteni Krisztusnak.

Angyalok szolgálnak az üdvösség örököseinek érdekében. Ezt bizonyítja Filep és az etiópiai szerecsen esete is.

Mennyei küldött közölte Fileppel a feladatot, amit az etiópiai érdekében kellett elvégeznie. Isten angyalai észrevették ezt a világosságot kereső embert És mint akkor, ma is angyalok vezetik azokat, akik vezetést és útbaigazítást szeretnének nyerni. A Filephez küldött angyal maga is elmehetett volna az etiópiai szerecsenhez, de Isten nem így dolgozik. Az emberekért emberek kell dolgozzanak a menny eszközeiként.

Amikor az Úr közölte Fileppel, hogy mit tegyen... az apostol megértette, hogy Isten szemében minden lélek értékes, és angyalok fognak világosságot hozni az elküldött emberi eszköznek. A menny angyalai nem veszik át az evangélium prédikálásának munkáját. Az angyalok által a Mindenható világosságot küld népének, és ennek a világosságnak népe által kell továbbterjednie az emberek felé. - In Heavenly Places, 103. o.

Fülöp és az etiópiai esetéből láthatjuk, milyen munkára szólítja föl Isten az Ő népét. Az etiópiai népes csoportot képvisel, akik Fülöphöz hasonló hittérítőkre szorulnak, lélekmentőkre, akik meghallják az Úr hangját, és mennek, ahová küldi őket. Vannak ma is, akik olvassák a Szentírást, de nem értik a fontosságát. Isten ismeretében jártas férfiak és nők kellenek ide, hogy megmagyarázzák nekik az Igét. - Bizonyságtételek, 8. köt., 58. o.

Akinek szíve Isten kegyelmével és szenvedő embertársai szereteté- vel van tele, az bárhol is van, alkalmat fog találni arra, hogy bátorító szavakat szóljon a megfáradtakhoz. A keresztény munkálkodjon szelíden és alázattal Mesteréért, az élet zaja és nyüzsgése között is megőrizve becsületességét.

Igyekeznünk kell megérteni mások gyengeségét. Nem tudunk sokat a sötétség láncaival megkötözöttek próbáiról, akikből hiányzik a határozottság és az erkölcsi erő. - Isten csodálatos kegyelme, 127. o.