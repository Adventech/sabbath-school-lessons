---
title:  Jézus szemével látni az embereket
date:  11/07/2020
---

### E heti tanulmányunk
Márk 8:22-26; 12:28-34; Lukács 23:39-43; János 1:40-41; 4:3-34; Apostolok cselekedetei 8:26-38

> <p></p>
> „Így szólt hozzájuk: Kövessetek engem, és én emberhalászokká teszlek titeket” (Mt 4:19, ÚRK).

Jézus a lélekmentés Mestere. Megtanuljuk, hogyan vezessünk el másokat az üdvösség ismeretére Jézus Krisztus által, ha megfigyeljük, Ő hogyan foglalkozott az emberekkel. Nyomon követve Őt, amint Jeruzsálem zsúfolt utcáin, Júdea poros útjain és Galilea füves lankáin járt, megtudjuk, hogyan mutatta be Isten országának elveit a kereső embereknek.

Jézus úgy tekintett minden emberre, mint akit meg lehet nyerni országa számára, mindenkire az isteni könyörület szemével figyelt. Péterben nem a durva, nagyhangú halászt látta, hanem az evangélium remek prédikátorát. Jakabra és Jánosra nem úgy nézett, mint hirtelen haragú, vad lázadókra, hanem mint akik kegyelmének lelkes hirdetői. Meglátta Mária Magdolna, a samáriai asszony és a vérfolyásos asszony szívében is a mély vágyódást az őszinte szeretet és elfogadás után. Tamást nem cinikus kétkedőnek tartotta, hanem olyan embernek, akinek őszinte kérdései vannak. Zsidókban és pogányokban, férfiakban és nőkben, a kereszten függő jobb latorban, a századosban vagy az ördöngösben Jézus egyaránt észrevette az Istentől kapott lehetőséget, úgy tekintett rájuk.

---

#### Ellen G. White idézetek

A tanítványokat három és fél éven át oktatta a világ legnagyobb Tanítója. Személyesen társalgott, érintkezett velük, és példaadásával képezte ki őket szolgálatukra. Mindennap vele jártak-keltek, beszélgettek, és hallgatták vigaszt adó szavait, melyekkel felüdítette a fáradt és megterhelt embereket Szemtanúi lehettek csodálatos erejének és hatalmának, mellyel a betegeken és szenvedőkön segített. Tanított a hegy lejtőjén, mialatt körükben ült. Máskor meg a folyó partján vagy az országúton velük haladva Isten országának titkait tárta fel előttük. Mindenütt az üdvtervet fejtegette, ahol nyitott szíveket talált az isteni üzenet befogadására. Más parancsolatot nem adott tanítványainak, csupán ennyit mondott: „Kövessetek engem!” Magával vitte őket városi és vidéki utazásaira, hogy szemtanúi legyenek tanításainak. Utazásaiban elkísérték egyik helyről a másikra; megosztoztak szerény eledelén. Gyakran voltak éhesek és fáradtak, akárcsak Ő maga. Vele jártak az utcák tömkelegében, a folyó partján és a magányos pusztában. Az élet minden megnyilvánulásában szemlélhették Őt. - Az apostolok története, 17. o.

Személyes szolgálattal kell az emberek közelébe férkőzni. Ha kevesebb időt fordítanánk a prédikálásra, és többet a személyes szolgálatra, nagyobb eredményt látnánk. A szegények terhein könnyíteni, a betegeket gondozni, a szomorkodókat és gyászolókat vigasztalni, a tudatlanokat tanítani, a tapasztalatlanokat tanácsolni kell. Sírjunk a sírókkal, és örüljünk az örülőkkel! A meggyőzés erejével, az ima hatalmával - Isten szeretetének erejével - ez a munka nem lesz, nem lehet gyümölcstelen. - A nagy Orvos lábnyomán, 143. o.

Milyen nagy szeretettel fordul felénk az Úr, amikor hív, hogy minden nehézségünkkel, szenvedésünkkel, bánatunkkal és kétségünkkel jöjjünk hozzá, majd a segítségéről biztosít. Ha megfogjuk Jézus kezét, a lábunkat rá fogja helyezni a sziklára, amelynek alapja minden alapnál biztosabb. Megerősít az Ő ereje által, és megsegít minden erőfeszítésünkben. Ha megtapasztaltuk gyógyító érintését, akkor szoros kapcsolatba kerülünk Krisztussal, és Isten munkatársaivá válunk, de nemcsak a tévelygők helyreállítására, a megtört szívek és lelkek vigasztalására, hanem azért is, hogy bátorságot, hitet és bizalmat kínáljunk fel az embereknek. Az Úr munkatársának ez a küldetése: Jézushoz vezetni a lelkeket, akik eltávolodtak határozott tanításaitól, és hajótörést szenvedtek a bűn rejtett szikláin. Isten megígérte, hogy helyreállítja az ő reménytelennek tűnő életüket. - The Upward Look, 162. o.