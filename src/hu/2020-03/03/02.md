---
title:  A Második Érintés
date:  12/07/2020
---

Az egész Bibliában csak egyetlen olyan csoda van, amit Jézus két szakaszban vitt végbe, ez pedig a vak meggyógyítása Bétsaidában. Hatalmas tanulságokat rejt ez a történet Krisztus mai egyháza számára. Bemutatja, mi Isten terve: minden hívőt szeretne felhasználni arra, hogy valaki mást is Jézushoz vezessen általa. „Azután Bétsaidába érkeztek, ahol egy vakot vittek hozzá, és arra kérték, hogy érintse meg” (Mk 8:22, ÚRK). A két kulcsszó itt a „vittek” és „kérték”. A vak férfi nem egyedül érkezett, szükséghelyzetét látva a barátai vitték Jézushoz. Neki talán nem volt nagy a hite, de a barátainak igen, hitték, hogy Jézus képes meggyógyítani.

Jézusnak nagyjából huszonöt csodálatos gyógyításáról számol be az Újszövetség, amit az esetek több mint felében egy barát vagy rokon kért tőle. Sokan soha nem fordulnának hozzá, ha nem vezetné őket oda valaki, akinek van hite. A mi szerepünk, hogy „bemutatóvá” váljunk – Jézushoz vigyük az embereket.

A másik szó, amin érdemes elgondolkodnunk Mk 8:22 versében a „kérték”. Jelentheti azt, hogy „könyörög”, „esedezik” vagy „buzdít”. Lágyabb, kedvesebb kérést érzékeltet, mint a hangos, heves követelés. A férfi barátai kedvesen fordultak Jézushoz, hitték, hogy kész meggyógyítani a beteget és hatalma is van rá. A vak ember talán nem hitte, hogy Jézus meggyógyíthatja, de a barátai hitték. Időnként nekünk kell másokat Jézushoz vinni, a mi hitünk szárnyain.

`Olvassuk el Mk 8:22-26 szakaszát! Vajon miért két szakaszban gyógyította meg Jézus a vak embert? Milyen tanulságokkal szolgál számunkra, Jézus mai tanúi számára ez a történet?`

Előfordulhat, hogy mi sem látjuk tisztán az embereket? Talán mi is olyannak látjuk őket, mint „járkáló fákat” (Mk 8:24, ÚRK)?

`Hogyan használ fel bennünket Isten ez emberek elérésére? A nyilvánvalón túl még mit tanulhatunk ebből a történetből erről? Hogyan lehet például szerepe a fizikai és a lelki résznek is a gyógyulásban és az elveszettek között végzett szolgálatban?`

---

#### Ellen G. White idézetek

Isten azt szeretné, hogy népe álljon fel, és végezze a számára kiszabott munkát. Nem csak a lelkipásztoré a felelősség. A gyülekezet tagjai is részt kell vállaljanak a lélekmentésben... Az Úr ma elhívja a jelenvaló igazságot ismerő gyermekeit, hogy ébredjenek föl álmukból, és váljanak igazi missziómunkásokká az Ő szolgálatában. Rövid az idő, és az Úr munkáját késedelem nélkül kell végezni. - The Upward Look, 60. o.

Több krisztusi együttérzésre van szükség; nemcsak azok iránt, akik a szemünkben hibátlanok, hanem az olyan szegények, szenvedők és küzdő lelkek iránt is, akik gyakran hibáznak, vétkeznek és megbánják, akik kísértésbe esnek, és elcsüggednek. Irgalmas Főpapunkhoz hasonlóan gyarlóságaikon megindulva menjünk oda embertársainkhoz.

A keresztény indítékok arra köteleznek, hogy megfelelő céltudatossággal, lankadatlan érdeklődéssel, egyre sürgetőbben munkálkodjunk a Sátán csapdájába esett lelkekért. Semmi se hűtse le az elveszettek üdvösségéért való buzgólkodást.

Figyeljük meg, hogy Isten szavából végig kiérződik a Krisztus keresésére késztető sürgetés. Minden alkalmat ragadjunk meg, személyesen és nyilvánosan is, minden érvet soroljunk fel, helyezzünk hatalmas súlyt minden indokra, hogy az embereket a Megváltóhoz vezessük. Minden erőnkkel biztassuk őket, hogy tekintsenek fel Jézusra, és fogadják el önmegtagadó, áldozatos életét. Fejezzük ki azt a reményünket, hogy minden tőle kapott képességükkel meg fogják dicsőíteni nevét, és ezzel majd örömöt szereznek Krisztusnak. - A nagy Orvos lábnyomán, 164. o.

Nagyon könnyen elcsüggedünk, ha valaki nem figyel fel azonnal fáradozásunkra. Addig ne szűnjünk meg munkálkodni valakiért, amíg a remény egyetlen sugarát is látjuk. A drága lelkek túl sokba kerültek önfeláldozó Megváltónknak ahhoz, hogy könnyedén átengedjük őket a kísértő hatalmának... Segítő kéz nélkül sokan önmaguktól sohasem fognak helyreállni, de türelemmel, kitartással a helyes útra lehet őket vezetni. Nekik gyöngéd szavakra, együttérzésre és kézzelfogható segítségre van szükségük. Krisztus meg tudja javítani a legbűnösebbet is, és gyermekévé, Jézus örököstársává teheti a halhatatlan örökségben. Az isteni kegyelem csodája sok embert alkalmassá tehet a hasznos életre. - Isten csodálatos kegyelme, 127. o.

Olyan buzgón és kitartóan kell könyörögnünk, mint az a megszorult barát, aki éjfélkor ment el kenyeret kérni. Minél buzgóbban és állha- tatosabban kérünk, annál szorosabb lelki egységre jutunk Krisztussal. Több áldást kapunk, mert hitben megerősödtünk.

A mi feladatunk imádkozni és hinni. Legyünk éberek, és imádkozzunk! Vigyázzunk, imádkozzunk, és az imákat meghallgató Atyával együtt dolgozzunk! Sose felejtsük el, hogy „Isten munkatársai vagyunk” (1Kor 3:9). - Krisztus példázatai, 146. o.