---
title:  A Jelenvaló Igazság Péter Írásában
date:  13/09/2020
---

Az üdvösség történelme során mindvégig Isten rendre üzeneteket küldött a prófétai kijelentésekben, hogy felkészítse a népét arra, ami majd bekövetkezik. Őt semmi nem éri váratlanul (Ézs 46:9-10). Prófétákat küld, akik az ítélet kezdete előtt kijelentik üzenetét, hogy felkészítse népét a jövőre (Ám 3:7). Az özönvíz előtti időben Isten Noé által üzente meg a világnak, hogy közeleg az áradás. Egyiptomban a hét bő esztendő alatt József által készítette fel az embereket az éhínségre. A zsidó próféták figyelmeztették a népet, hogy a babiloni seregek hamarosan elpusztítják Jeruzsálemet. Keresztelő János megtérésre hívó szavai Jézus első adventjére készítették fel az embereket.

`2Pt 1:12 versében hogy nevezi Péter a kora nemzedékének szóló isteni üzenetet? Olvassuk el 2Pt 1:16-21 szakaszát! Mi volt az a „jelenvaló igazság”, amit Péter és a többi tanítvány hirdetett?`

Az 1. században az volt az örök jelentőségű üzenet, hogy Krisztus eljött. Keresztáldozata az Atya szeretetét mutatta be. „…a bűn zsoldja halál” (Róm 6:23), de Krisztus által Isten mindenkinek lehetővé tette az örök életet. A mi döntésünk, hogy hit által elfogadjuk-e (Róm 3:23; 6:23; Ef 2:8). A Jézusban nyerhető üdvösség üzenete soha nem lesz idejétmúlt, minden generáció számára jelenvaló igazság marad.

A jelenések könyve a végidő összefüggésében mutatja be Jézust és örökre szóló megváltását, hogy felkészítsen egy népet közeli visszatérésére. Leleplezi az emberi tradíció hamisságát és az önmagára koncentráló vallásoskodást. Elejétől a végéig Jézust állítja elénk, valamint az emberiségért végzett munkáját.

Jézus jelenti ki igazán az Atya jellemét. Ő „a föld királyainak fejedelme… aki minket szeretett, és megmosott bennünket a mi bűneinkből az ő vére által, És tett minket királyokká és papokká az ő Istenének és Atyjának” (lásd Jel 1:1-6). A jelenések könyve Jézusról és végidei üzenetéről szól, hogy felkészítse népét közeli visszatérésére.

`Mi jut eszedbe, amikor A jelenések könyvére gondolsz? Többször foglalkozol a fenevadakkal és a prófétai szimbólumokkal, mint Jézussal? Szerinted miért közölte Jézus A jelenések könyve próféciáit? Hogyan mutatják be a szeretetből fakadó terveit az emberiségért?`

---

#### Ellen G. White idézetek

„Annak okáért nem mulasztom el, hogy mindenkor emlékeztesselek titeket ezekre, hogy tudjátok ezeket, és erősek vagytok a jelenvaló igazságban.” (2Pt 1:12)

Bármilyen hosszú is legyen utazásunk az örök élet felé, újból és újból számba kell vennünk azokat a lehetőségeket, amelyek során mennyei Atyánk felkínálta kegyelmét, hogy bátorságot és reményt nyerjünk az ígéreteiből... Péter megértette a folyamatos éberség értékét, és érezte a Szentlélek késztetését, hogy kitartóan emlékeztetnie kell a hívőket: legyenek nagyon elővigyázatosak a mindennapi életben.

Előttünk van az élet. Csak rajtunk múlik, hogy válaszolunk-e a hívásra, és követjük-e azokat az útmutatásokat, amelyeket Isten szent Igéjében találunk.

Meg kell nyernünk a mennyet, és el kell kerülnünk az örök tüzet. Még ha hátráltatnak is a körülmények, akkor is kitarthatunk imában, szavainkkal pedig az istenfélelem példáját adhatjuk, és mindez erőteljes bizonyságtevést fog jelenteni a jó érdekében. Nem engedhetünk meg magunknak olyan szavakat, amelyekkel csüggedést okozunk vándortársainknak a hit útján. Krisztus az életét adta, hogy vele együtt élhessünk a dicsőségben. Egy örökkévalóságon át fogja viselni a tenyerén a szegek helyét, amikkel a golgotai kereszthez szegezték. - In Heavenly Places, 299. o.

Sátán minden oldalról szorongat bennünket, ha nem vigyázunk eléggé, ha nem figyelünk nyitott szemmel csalására és csapdáira, és ha nem vesszük fel Istenünk teljes fegyverzetét: a gonosz tüzes nyilai célba találnak. Az Úr szava rendkívül sok drága igazságot tartalmaz, de a nyájnak most a korszerű igazságra van szüksége. Nagyon veszélyes a hírnökökre nézve, ha elhagyják az időszerű igazság egyes pontjait, és ehelyett olyan dolgokkal foglalkoznak, amelyek nem szolgálják a nyáj egységét és a lelkek megszentelését. Sátán e tekintetben mindent megragad, hogy ártson Isten munkájának...

Ha az Úr kiválasztott hírnökei mindaddig várakoznának, amíg minden akadály elhárul az útjukból, akkor közülük sokan egyáltalán nem mennének el a szétszórt nyáj felkutatására. Sátán kifogásokat hoz eléjük, hogy visszatartsa őket a kötelességteljesítéstől. A hírnökök Istenbe vetett hittel és bizalommal menjenek ki, és az Úr, aki elhívta őket, majd annyira megnyitja előttük az utat, hogy az a munkások javára és nevének megdicsőítésére szolgáljon. Jézus, a nagy Mester a mi példaképünk, neki nem volt hova lehajtania a fejét. Élete a nehéz munka, gond és aggodalom élete volt; végül önmagát adta oda értünk. Azoknak, akik Krisztus helyett kérik a lelkektől, hogy békéljenek meg Istennel, és akik majd az Üdvözítővel együtt akarnak a dicsőségben uralkodni, fel kell készülniük, hogy most szenvedéseinek részeseivé legyenek. „Akik könny- hullatással vetnek, vigadozással aratnak majd. Aki vetőmagját sírva emelve megy tova, vigadozással jön elő kévéit emelve.” (Zsolt 126:5-6) - Tapasztalatok és látomások, 63. o.