---
title:  Amit érdemes elmondani
date:  12/09/2020
---

### E heti tanulmányunk
Prédikátor 12:15-16; 2Péter 1:12, 16-21; Jelenések 14:6-12, 14-20; 19:11-18

> <p></p>
> „És egy másik angyalt láttam az ég közepén repülni, akinél az örökkévaló evangélium volt, és azt hirdette a föld lakosainak, minden nemzetségnek, törzsnek, nyelvnek és népnek, és hangosan ezt mondta: Féljétek Istent, és adjatok neki dicsőséget, mert eljött ítéletének órája, és imádjátok azt, aki teremtette a mennyet, a földet, a tengert és a vizek forrásait” (Jel 14:6-7, ÚRK).

Krisztus engesztelő halála egyetemes érvényű, azaz minden ember üdvösségéért történt, bárhol, bármikor is éltek. Tehát az evangélium egyaránt szól minden nyelvcsoporthoz, kultúrához tartozó, mindenféle emberhez, átível az etnikai válaszfalak fölött. Azt a nagyszerű hírt közli, hogy Jézus az életével, halálával és feltámadásával győzött a pokol fejedelmei és erői felett. Az evangélium Jézusról szól, aki meghalt értünk, most pedig értünk él. Egyszer eljött azért, hogy megmentsen bennünket a bűn büntetésétől és hatalmától, és majd visszajön, hogy megszabadítson a bűn jelenlététől. Olyan halállal halt meg, amit mi érdemelnénk, hogy mi az Őt megillető életet élhessük. Krisztusban megigazulunk, megszentelődünk, egy nap pedig meg is dicsőülünk benne.

Jézus két adventjéről olvashatunk a Bibliában. Egyszer eljött megváltani bennünket, majd pedig visszatér, hogy hazavigye azokat, akiket vére felbecsülhetetlen árán szabadított meg. A Biblia utolsó könyvének, A jelenések könyvének a fő célja felkészíteni a világot Jézus visszatérésére, ennek a nemzedéknek szóló, sürgető üzenetként. E heti tanulmányunkban azt nézzük meg, mennyire időszerű a 21. századi társadalom számára A jelenések könyve. Újból felfedezzük, mire szólítja Jézus a végidei egyházát: hogy hirdessék az utolsó időre vonatkozó üzenetet.

---

#### Ellen G. White idézetek

A Krisztus tanítványai által hirdetett evangéliumi üzenet hírt adott a világnak az első adventről, és azt a jó hírt tartalmazta, hogy az ember üdvösségre jut a Krisztusba vetett hit által. Az üzenet előremutatott a második adventre, amikor Jézus eljön dicsőségben, hogy megváltsa népét, és azt az örömhírt hozta, hogy aki hisz és engedelmeskedik, részesül „a szentek örökségében..., a világosságban” (Kol 1:12). Ez az üzenet szól ma az emberiségnek azzal a kinyilatkoztatással együtt, hogy Krisztus második eljövetele közel van...

János a Jelenések könyvében megjövendölte, hogy közvetlen a Megváltó második eljövetele előtt az evangéliumot hirdetni fogják. Látott egy „angyalt az ég közepén repülni, akinél volt az örökkévaló evangélium, hogy a föld lakosainak hirdesse az evangéliumot, és minden nemzetségnek és ágazatnak és nyelvnek és népnek, ezt mondván nagy szóval: Féljétek az Istent, és néki adjatok dicsőséget; mert eljött az Ő ítéletének órája” (Jel 14:6-7).

Miután felhangzik a figyelmeztetés, hogy eljött az ítélet ideje, és megszólalnak a hozzá kapcsolódó kinyilatkoztatások, a prófécia szerint az Emberfia eljön az ég felhőiben. Az ítélet idejének meghirdetése egyben Krisztus közeli eljövetelének hirdetése is. Ez a szózat az örökkévaló evangélium. Krisztus második eljövetelének hirdetése, a második advent közelségének hírül adása tehát az evangéliumi üzenet lényeges része. - Krisztus példázatai, 226-227. o.

Az evangélium prédikálásával Isten nem angyalokat, hanem embereket bízott meg. A mennyei angyalok végzik a munka irányítását. Az Úr a gondjaikra bízta az emberiség megváltásáért indított nagy munkát, de az evangélium tényleges hirdetését Krisztus szolgái végzik a földön.

Jézus ezt mondta: „Járjatok, amíg világosságotok van, hogy sötétség ne lepjen meg titeket!” (Jn 12:35) Akik elfordulnak az Istentől származó világosságtól, vagy nem keresik, amikor elérhető, sötétségben maradnak. De a Megváltó kijelenti: „Aki engem követ, nem járhat a sötétségben, hanem övé lesz az életnek világossága.” (Jn 8:12) Aki szíve teljességéből vágyakozik Isten akaratát teljesíteni, feszülten figyelve a már kapott világosságra, nagyobb világosságot fog kapni. Ennek a léleknek Isten fénylő, mennyei csillagot küld, hogy minden igazságra elvezesse. - A nagy küzdelem, 312. o.

A keresztény azt az örömet kapta, hogy a dicsőség trónjáról összegyűjtse az örök világosság sugarait, és ne csupán a maga ösvényére ragyogtassa, hanem embertársai útjára is. A reménység és bátorítás szavaival, a hálás dicsőítés és nyájas buzdítás szavait szólva törekedhet jobbá, emelkedettebbé tenni a körülötte élőket, a mennyhez és a dicsőséghez irányítva és arra vezetve, hogy minden földi dolog fölött az örök lényeget, az örökséget, a romolhatatlan kincseket keressék. - A Te Igéd igazság, 4. köt., 1183. o.