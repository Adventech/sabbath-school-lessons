---
title:  A Jelenések Könyvének Végidei Üzenete
date:  15/09/2020
---

A jelenések könyvének központja a 14. fejezet, ami meghatározó Isten népe számára, akik az emberiség történelmének utolsó napjaiban élnek. Ebben a részben bontakozik ki a végidei üzenet, ami döntően fontos Isten népe és az egész emberiség számára.

`Olvassuk el Jel 14:14-20 szakaszát! Milyen szimbólummal mutatja be a könyv Urunk visszatérését?`

Az aratás szimbóluma az egész Bibliában Krisztus visszatérését érzékelteti (lásd Mt 13:37-43; Mk 4:29). Jelenések 14. fejezetében a megérett gabona learatása jelképezi az igazak megváltását, míg a túlérett szőlő szürete a gonoszok pusztulását jelzi. Jel 14:6-12 szakaszában találjuk a sürgető, végidei üzenetet, ami arra szólít, hogy készítsük fel az embereket a föld végső aratására.

`Mi a lényege Jel 14:6-7 verseinek? Hogyan segítenek megérteni azt, hogy kik is vagyunk hetednapi adventistaként?`

Jelenések 14. fejezetében az első angyal üzenete a 21. század nemzedékének szól, akik az életük célját keresik. Azt mutatja be, hogy Isten kegyelmének evangéliuma mindenki számára bűnbocsánatot kínál, megtisztít a bűntudattól és erőt ad a győzelemhez. Az ad értéket az életünknek, hogy Krisztus teremtett és váltott meg bennünket. Rámutat, hogy Isten utolsó ítélete egy nap majd véget vet minden igazságtalanságnak. Ez lenyűgöző, jó hír, mivel megtudjuk belőle, hogy az igazságtalanság nem tart örökké!

`„Bizonyos értelemben Isten az adventistákat őrállókként és világosság hordozóiként helyezte a világba. Rájuk bízta az elveszendő világnak szóló utolsó figyelmeztetést, Isten Igéjéből csodálatos világosság fénylik rájuk. A legünnepélyesebb, legfontosabb munkát kapták, az első, a második és a harmadik angyali üzenet hirdetését. Ehhez hasonló fontosságú üzenet nincsen. Nem szabad megengedniük, hogy figyelmüket bármi más elterelje” (Ellen G. White: Evangelizálás. Budapest, 2007, Advent Irodalmi Műhely, Felfedezések Alapítvány, 80. o.). Hogyan szívlelhetjük meg e szavakat közösségileg, de ami még fontosabb, hogy egyénileg mennyire vesszük komolyan?`

---

#### Ellen G. White idézetek

Isten népe szívlelje meg a figyelmeztetést, és ismerje fel az idők jeleit. Krisztus eljövetelének jelei túl világosak ahhoz, hogy kételkedjünk bennük. Ezek fényénél legyenek az igazság hitvallói erőteljes igehirdetők. Az Úr mindenkit - a lelkészeket és a gyülekezet tagjait - felszólít arra, hogy ébredjenek fel. Az egész mennyben lázas tevékenység folyik. A történelem hatalmas léptekkel közeledik a végéhez. Az utolsó idők veszedelmei között élünk. Nagy veszedelmek küszöbén állunk, mi mégis alszunk. Ijesztő ez a tétlenség, a buzgalomnak ez a hiánya Isten ügyében. Ez a halálos álom Sátántól ered. Ő uralkodik a meg nem szentelt életű szombattartókon, és veszi rá őket egymás irigylésére, a vádaskodásra és bírálgatásra. Fő célja, hogy a megszen- teletlen szombattartók lekössék Isten szolgáinak erejét, munkáját, és azzal kelljen tölteniük a drága idejüket, hogy jelentéktelen civódáso- kat rendezzenek, ahelyett, hogy hirdetnék a hitetleneknek az igazságot...

Eljött az idő, mikor, akik az Urat választják jelen és jövőbeli sorsukul, egyedül benne kell bízniuk. Minden istenfélelmet valló embernek tapasztalattal kell rendelkeznie. A jegyző angyalok pontosan felírják Isten népének szavait és tetteit. Az angyalok figyelik jellemük fejlődését, és lemérik erkölcsi értéküket. Az igazság hitvallói legyenek igazak, és minden erejükkel szolgálják mások felvilágosítását és igazsághoz térítését. Szavaik és tetteik az eszközök, amelyen át az igazság és szentség tiszta elveinek el kell jutnia a világhoz. Ők a föld sója és a világ világossága. Láttam, hogy ha a mennyre fordítjuk a tekintetünket, világosságot és békét találunk. De ha a világra nézünk, rájövünk, hogy rövid időn belül minden menedék cserben hagy, és minden jó hamar elmúlik. Nincs menedékünk másban, csak Istenben. A földnek ebben a zavarodott állapotában biztonságban, higgadtak, erősek csak az élő hit ereje által lehetünk. A béke is csak akkor lehet a mienk, ha az Úrban nyugszunk meg, és szabadítására várunk. - Bizonyságtételek, 1. köt., 260, 262. o.

Nem elkerülhetetlen, hogy bárki is behódoljon Sátán kísértéseinek, beszennyezze lelkiismeretét, és megszomorítsa a Szentlelket. Isten szava mindenről gondoskodott, és mindenki segítséget kaphat a győzelemre való törekvésében. Ha Jézust tartjuk szem előtt, képesek vagyunk hozzá hasonulni. Akiben hit által él Krisztus, olyan erőt hordoz magában, amely egyre eredményesebbé teszi feladatai elvégzésében. A munkája felvirágzásában megmutatkozó isteni áldás bizonyítja majd, hogy valóban a Megváltó munkatársa. De akármennyire is haladt előre valaki a lelki életében, sohasem ér el egy olyan pontra, ahol már nem lenne elengedhetetlen számára a Szentírás szorgalmas kutatása, mert abban találjuk hitünk bizonyítékait. Hittételeink minden egyes pontját vessük össze a törvénnyel és a bizonyságtétellel, akkor is, ha igazságnak fogadtuk el azokat, mert ha nem állnak meg ezen a vizsgán, akkor „nincs világosságuk”. - Bizonyságtételek, 5. köt., 574. o.