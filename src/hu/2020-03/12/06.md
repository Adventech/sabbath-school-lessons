---
title:  Isten Utolsó Felhívása
date:  17/09/2020
---

`Olvassuk el Jel 14:8, 17:3-6 és 18:1-4 verseit! Mit tudhatunk meg a lelki Babilonról ezekből a szakaszokból?`

A jelenések könyvében a „Babilon” kifejezés a hamis vallási rendszerre utal, aminek az alapját emberi cselekedetek, ember-alkotta hagyományok és hamis tanítások képezik. Az embert, az ember saját igazságát emelik Jézus személye és bűntelen élete fölé. Isten parancsolatainál fontosabbnak tartják emberek, vallási tanítók rendelkezéseit. Babilon a bálványimádás és a napimádat központja volt, valamint a lélek halhatatlanságának hamis tanításáé is. A hamis vallási rendszer burkoltan beépített sok ősi, babiloni vallási gyakorlatot az istentiszteletébe. A haldokló bolygónknak szóló, végidei isteni üzenet Jézust és az Ő igazságát hirdeti, a menny hívását visszhangozza: „Leomlott, leomlott a nagy Babilon… Fussatok ki belőle én népem” (Jel 18:2, 4). Isten hívta el a Hetednapi Adventista Egyházat, hogy Krisztus teljes üzenetét felemelje. Akkor magasztaljuk Jézust, ha minden tanítását magasra emeljük. Azt kell hirdetnünk, aki „az út, az igazság és az élet” (Jn 14:6). Ezért fontos Jézus igazságával szembeállítva leleplezni Babilon tévedéseit.

`Jel 14:7, 9-11 verseiben kétfelé irányul az imádat. Melyik ez a két irány?`

Jelenések 14. fejezete egyrészt ír a Teremtő imádatáról, másrészt pedig a fenevad imádatáról. A kétféle imádattal kapcsolatban központi a szerepe az Isten által megadott istentiszteleti napnak, az igazi szombatnak, aminek a helyére a fenevad a hamis szombatot állította. A szombat a Teremtő Krisztusban, a Megváltóban, a visszatérő Királyban való nyugalmat, bizonyosságot és biztonságot jelképezi. A hamis szombat ennek emberi hamisítványa, és az emberi okoskodás és rendelkezések talaján áll.

`Mit fejez ki Jel 14:12 verse, különös tekintettel arra, ami előtte áll? Hogyan mutatkozik meg itt együtt a törvény és a kegyelem? Hogyan mutat rá ez is, hogy a törvény és a kegyelem az evangélium két, egymástól elválaszthatatlan része?`

---

#### Ellen G. White idézetek

Ismét mondom, hogy az Úr semmiképp nem szólhatott olyan személy által, aki Isten parancsolattartó egyházát Babilonnak hívja. Való igaz, hogy a búza közé konkoly keveredik, de Jézus Krisztus megmondta: elküldi angyalait, hogy először gyűjtsék kévékbe a megégetni való konkolyt, és utána hozzák be a búzát a csűrbe. Tudom, hogy az Úr szereti egyházát, és azt nem szabad feldarabolni vagy független egységekre szakítani. Ez hatalmas következetlenség lenne. A legkisebb bizonyítékunk sincs arra nézve, hogy egy ilyen dolognak be kellene következnie. Akik erre a hamis üzenetre figyelnek, és másokat is igyekeznek befolyásolni, ők olyan megtévesztés áldozatai, mely további csalások befogadására készíti elő őket, és végül a megsemmisülésükhöz vezet.

Igaz, hogy az egyháztagok némelyikére büszkeség, önhittség, makacs hitetlenség és a saját elgondolásaikhoz való ragaszkodás jellemző, még akkor is, amikor sok-sok bizonyítékot kapnak arra nézve, hogy a laodiceai egyházhoz intézett üzenet rájuk vonatkozik. Ez azonban nem azt jelenti, hogy az egyháznak el kell töröltetnie. Hadd növekedjen együtt a búza és a konkoly az aratásig, és akkor majd az angyalok elvégzik az elválasztás munkáját. - Szemelvények Ellen G. White írásaiból, 2. köt., 68-69. o.

Ennek megfelelően a világ figyelmeztetésének végső munkájában szintén két nevezetes felhívás történik az egyházakhoz. A második angyal üzenete és az égben hallható hang: „Fussatok ki belőle, én népem... Mert az ő bűnei az égig hatottak, és megemlékezett az Isten az ő gonoszságairól.” (Jel 18:4-5)

Ahogy Isten kihívta Izraelt Egyiptomból, hogy megtarthassák a szombatot, úgy hívja ki most is népét Babilonból, hogy ne a fenevadat és annak képét imádja. A bűn embere, aki meg akarta változtatni az időket és a törvényt, Isten fölé magasztalta föl magát a hamis szombat világunkba való bevezetésével. A keresztény világ befogadta a pápaság eme szüleményét. Bölcsőben ringatta és táplálgatta, és az emlékünnep elvételével és a hamis szombat felállításával szembeszegült Istennek. - Szemelvények Ellen G. White írásaiból, 3. köt., 405-406. o.

A negyedik parancsolat - a szombat parancsolata, amelyet Róma igyekezett félretenni - a Tízparancsolat egyetlen előírása, mely Istenre mint az ég és a föld Teremtőjére utal, és így megkülönbözteti az igaz Istent minden hamis istentől. A szombat elrendelésének célja, hogy megörökítse a teremtés művét, és így az emberek gondolatait az igaz, élő Istenre irányítsa. Az egész Szentírás az Úr teremtői hatalmának tényére, annak bizonyítékára utal, hogy Izrael Istene felsőrendűbb, mint a pogány istenségek. Ha a szombatot mindig megtartották volna, az emberek gondolatait és figyelmét a Teremtőjükre irányította volna, mint tiszteletük és imádatuk tárgyára, és sohasem létezett volna bálványimádó, istentelen vagy hitetlen.

Az az intézmény, amely Istenre, a Teremtőre utal, jele az Ő jogos tekintélyének a teremtett lények felett. A szombat megváltoztatása a római egyház tekintélyének, hatalmának jele vagy bélyege. Azok, akik megértik a negyedik parancsolatnak, a szombat parancsolatának igényeit, és mégis a hamis szombat megtartását választják az igazi szombat megtartása helyett, hódolattal adóznak annak a hatalomnak, amely ezt megparancsolja. - A megváltás története, 382-383. o.