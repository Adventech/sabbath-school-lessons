---
title:  Adakozva Fejlődünk
date:  30/06/2020
---

A Holt-tenger a föld legmélyebb pontja. A víztükre 423 méterrel van a tengerszint alatt, így ez a legmélyebben fekvő tenger. A Jordán folyó a Galileai-tengerből indulva kanyarog a Jordán völgyében, majd a Holt-tengerbe torkollik.

A forró, száraz éghajlaton az erős napsugárzás és a sivatagi körülmények hatására a víz gyorsan párolog. Mivel a Holt-tenger só- és ásványianyag-tartalma 33,7%, a vizében alig él meg valami. Nincsenek benne halak, növények, csak mikrobák és baktériumok találhatók az alján.

Keresztényi életünkben stagnálni fogunk, élettelenné válunk, mint a Holt-tenger, ha az életünkbe áradó isteni kegyelem nem jut el tőlünk másokhoz. Keresztényként nem így kell élnünk!

`Olvassuk el Lk 6:38 és Jn 7:37-38 verseit! Amikor a hívőhöz elér az élet vizének frissítő árama Krisztustól, természetes módon mi következik abból, eltérően a Holt-tengerre jellemző hatástól?`

„Isten a mi segítségünk nélkül is elérhette volna célját, a bűnösök megmentését, de azért, hogy mi Krisztushoz hasonló jellemet fejleszthessünk ki, osztoznunk kell munkájában. Azért, hogy beléphessünk örömébe, hogy áldozata árán üdvözült lelkeket láthassunk, részt kell vennünk a megmentésükért folyó munkában” (Ellen G. White: Jézus élete. Budapest, 1989, Advent Kiadó, 111. o.).

„Aki győztes akar lenni, nem zárkózhat magába. Egyedül úgy lehet elvégezni ezt a nagy munkát, ha mélységesen törődünk mások üdvösségével” (Ellen G. White: Fundamentals of Christian Education. 207. o.).

Úgy fejlődünk, ha másoknak is beszélünk arról, amit Krisztus az életünkben tett. Tekintettel mindarra, amit Krisztusban kaptunk, ugyan mi gátolná meg, hogy másoknak is továbbadjuk, ha csak nem a szánalmas önzés? Ha nem beszélünk a hitünkről, a lelki életünk éppúgy beszárad, mint a Holt-tenger!

`Milyen tapasztalataink voltak bizonyságtétel közben, amikor imádkoztunk valakivel, vagy igyekeztünk enyhíteni valakinek a szükségleteit? Hogyan hatottak ezek az esetek a saját hitünkre és az Úrral való kapcsolatunkra?`

---

#### Ellen G. White idézetek

Krisztus szeretete mély és komoly, elfojthatatlan áldásként árad ki azok számára, akik elfogadják. Ebben a szeretetben nincs önzés. Ha ez a mennyei szeretet a szívben lakó elv, jelenlétét éreztetni fogja nemcsak azokkal, akiket személyes kapcsolatainkban a legdrágábbnak tartunk, hanem mindenkivel, akivel érintkezünk. Arra vezet, hogy figyelmesek legyünk, engedményeket tegyünk, a szeretet tetteit cselekedjük, hogy gyöngéden, igazul, bátorítóan szóljunk. Rávezet együttéreznünk a sze- retetre éhezőkkel. - A Te Igéd igazság, 5. köt., 1140. o.

Jézus mondta: „A víz, amelyet én adok neki, örök életre buzgó víznek kútfeje lesz őbenne.” (Jn 4:14) Aki előtt Isten Lelke feltárja az igazságot, fenséges tapasztalatokat szerez, vágyat érez arra, hogy másoknak is beszéljen azokról a vigasztaló dolgokról, amelyeket megismert. Mindig újabb gondolatokat közölhet másokkal Krisztus jelleméről és munkájáról. Ösztönzést érez, hogy Jézus irgalmas szeretetéről beszéljen azoknak, akik Őt már szeretik, de azoknak is, akik még nem.

„Adjatok, néktek is adatik” (Lk 6:38), mert Istennek szava „kerteknek forrása, élő vizeknek kútfeje, melyek folynak a Libánusról” (Én 4:15). A szív, ha Krisztus szeretetét megízlelte, minél többet akar abból felszívni, és amint másoknak is bemutatja, még inkább gyarapszik a mennyei kincsekben. A lelkűnknek szóló minden egyes isteni kijelentés növeli ismereteinket és szeretetre való képességünket. Az ilyen szív állandó kívánsága: mind jobban megtelni Isten teljességével, hiszen a mi Urunk örömét leli abban, hogy adjon, mert „végtelen bőséggel mindeneket megcselekedhet, feljebb, hogynem mint kérjük vagy elgondoljuk” (Ef 3:20). - Gondolatok a Hegyibeszédről, 20. o.

Ahol Isten országának alattvalóiban életerő van, ott lesz fejlődés és gyarapodás. Lesz egy állandósuló cserefolyamat: elveszünk valamit, amit továbbadunk; kapunk valamit, amit visszaadunk az Úrnak, mivel az az övé.

Isten a hűséges és igazi hívőkkel dolgozik, és a kapott világosság és áldás a hívő munkája révén visszakerül az Úr művébe. A hívő befogadási képessége olyan arányban növekszik, amilyen arányban visz- szaadja a kapott áldásokat. Amint másokkal is megosztja a mennyei ajándékokat, lelkében helyet készít az igazság friss áramlatainak és a kegyelem élő forrásainak. Ennek következtében még nagyobb világosságot, több ismeretet, valamint bőségesebb áldást kap. Ebben a munkában minden tag kötelessége a gyülekezet életének és fejlődésének folyamatában részt venni.

Aki egész életében csak kap, de sosem ad, hamarosan elveszíti az áldást. Ha az igazság nem árad tőle mások felé, elveszíti az áldás befogadásának képességét. Ha friss áldásokra vágyunk, akkor folyamatosan tovább kellene adnunk a mennyei javakat... Ha az emberek mások számára az isteni áldások csatornáivá válnak, az Úr mindig új áldásokkal fogja feltölteni csatornáikat. - This Day With God, 303. o.