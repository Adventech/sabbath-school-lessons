---
title:  Miért tegyünk bizonyságot?
date:  27/06/2020
---

### E heti tanulmányunk
Zofoniás 3:17; Lukács 15:6; János 7:37-38; 2Korinthus 5:14-15; 1Timóteus 2:3-4; Jakab 5:19-20

> <p></p>
> „Ez jó és kedves a mi üdvözítő Istenünk színe előtt, aki azt akarja, hogy minden ember üdvözüljön, és eljusson az igazság megismerésére” (1Tim 2:3-4, RÚF).

Isten fő vágya, hogy mindenütt, minden ember válaszoljon szeretetére, elfogadja kegyelmét, átalakuljon Lelke által és országába jusson. Megváltásunknál nincs nagyobb kívánsága. Szeretete határtalan, kegyelme minden mértéket meghalad, könyörülete korlátlan, megbocsátása kimeríthetetlen, hatalma végtelen. Az áldozatokat megkövetelő pogány istenségekkel ellentétben Ő az, aki áldozatot hozott. Bármennyire is vágyjunk az üdvösségre, Isten még annál is jobban meg akar bennünket menteni. „Ez jó és kedves a mi üdvözítő Istenünk színe előtt, aki azt akarja, hogy minden ember üdvözüljön, és eljusson az igazság megismerésére” (1Tim 2:3-4, RÚF). Isten szíve vágya a mi megváltásunk!

A bizonyságtétel Jézusról szól, arról, amit üdvözítésünkért tett, ahogyan megváltoztatta az életünket. Igéje bámulatos igazságát közvetíti, amiből megtudhatjuk, hogy ki Ő és milyen csodálatos a jelleme. Miért tegyünk bizonyságot? Amikor megértjük, ki Ő és tapasztaljuk kegyelme csodáját, szeretete erejét, nem maradhatunk csendben. Miért tegyünk bizonyságot? Amikor vele együtt részt veszünk a munkájában, belépünk örömébe: látjuk, hogy kegyelmével megváltja és szeretetével átformálja az embereket.

---

#### Ellen G. White idézetek

A menny szánalmat érzett az emberiség iránt, ezért az Atya, a Fiú és a Szentlélek elkészítette a megváltási tervet. A terv tökéletes véghezvitele érdekében megszületett a határozat, miszerint Jézus Krisztus, Isten egyszülött Fia önmagát adja bűnért való áldozatra. Vajon mivel mérhető le e szeretet mélysége? (...) Az Atya Krisztussal együtt a menny összes erőforrását felkínálta, hogy az ember megmentésének terve semmiben se szenvedjen hiányt. Ezt a szeretetet csodálva kimondhatatlan hálával telik meg a lélek! Ó, micsoda szeretet, micsoda semmihez sem fogható szeretet! Ezt csodálva tisztul meg a lélek minden önzéstől, a tanítvány megtagadja önmagát, felveszi a keresztet, és követi az Üdvözítőt. - Counsels on Health, 222. o.

A természet az ember érzékeihez szól, és azt hirdeti, hogy van egy élő Isten, a Teremtő, minden dolog legfőbb Ura. „Az egek beszélik Isten dicsőségét, és kezének munkáját hirdeti az égboltozat. Nap napnak mond beszédet; éj éjnek ad jelentést.” (Zsolt 19:2-3) Az a szépség, amelybe a föld öltözik, Isten szeretetének egyik jele. Ezt a szeretetet figyelhetjük meg az örök hegyekben, a fenséges fákban, a bontakozó rügyekben és a pompás virágokban. Mind Istenről beszél. A szombat, amely állandóan Alkotójára mutat, arra szólítja fel az embert, hogy nyissa ki a természet könyvét, és fedezze fel benne a Teremtő bölcsességét, hatalmát és szeretetét. - Pátriárkák és próféták, 48. o.

Mindaz a szülői szeretet, amely az emberek szívében nemzedékről nemzedékre él, a gyöngédség forrásai, melyek az ember lelkében megnyíltak - csupán jelentéktelen csermelyek az Úr végtelen, kimeríthetetlen szeretetének határt nem ismerő óceánjához képest. Nyelv el nem mondhatja, toll képtelen leírni. Életed minden napján elmélyedhetsz abban. Szorgalmasan kutathatod a Szentírást, hogy megértsd.

Segítségül hívhatod összes Istentől kapott erődet és képességedet, igyekezve, hogy felfoghasd a mennyei Atya szeretetét és irgalmasságát, de azután még mindig megmarad a végtelenség. Mégsem értheted meg az Úr szeretetének mélységét, mely abban nyilvánul meg, hogy halálra adta Fiát a világért. Ezt még az örökkévalóság sem lesz képes teljesen kijelenteni nekünk. Mégis ha tanulmányozzuk a Bibliát, ha elmélkedünk Jézus Krisztus életéről, a megváltás tervéről, ezek a hatalmas témák egyre inkább feltárulnak előttünk. - Bizonyságtételek, 5. köt., 740. o.

Mindenkinek világítania kell. Akire az igazság fénye ragyog, nem teheti, hogy ne világítson a világ erkölcsi sötétsége közepette...

Vannak lelkek, akiket fel kell éleszteni, sokak lelkébe be kell ültetni az üdvösség örömét. Ezek az emberek tévelyegnek, nem alakítottak ki szép jellemet, de Isten örülne, ha megújulnának az Úr Felkentjének örömében. Ettől lesznek hatékonyabbak, boldogok, és nyerik el a szentség bizonyosságát - vagyis élő bizonyságok lesznek. Ezt jelenti a gyógyulás és tisztulás minden Krisztust kereső lélek számára. Van gyógyír Gileádban, mert ott van a nagy Orvos. - The Upward Look, 287. o.