---
title:  Krisztus Parancsához Hűen
date:  01/07/2020
---

A Krisztus iránti hűséghez szükséges, hogy elkötelezetten törekedjünk akarata végrehajtására és engedelmeskedjünk a parancsainak. Ekkor verhet a szívünk egy ritmusra Istenével az elveszettek megmentése közben, hiszen azt tartjuk fontosnak, amit Ő.

`Mit tudhatunk meg 1Tim 2:3-4 és 2Pt 3:9 verseiből Isten szívéről? Neki mi a legfontosabb?`

Isten szenvedélye az emberek megmentése, ennél nincs számára fontosabb. Leghőbb vágya, hogy „minden ember üdvözüljön, és eljusson az igazság megismerésére” (1Tim 2:4, RÚF). Nem akarja, hogy „némelyek elvesszenek, hanem hogy mindenki megtérésre jusson” (2Pt 3:9). Erről a szakaszról a Hetednapi Adventista Bibliakommentár megjegyzi, hogy a görög boulomai, „akarja” szó szerepel itt, ami „gondolatban arra hajlik, hogy »akarja« vagy »vágyjon rá«” jelentéssel bír. A kommentár ezek után a következőt írja a de szócskára vonatkozóan (görögül alla): „Ez érzékelteti: Isten természetének a félremagyarázása az, hogy bárki vesztét kívánná, ellentétes az igazsággal, hiszen Ő mindenki üdvösségét akarja” (The SDA Bible Commentary. 7. köt. 615. o.). Krisztus az egész emberiség megváltására vágyik. Ebből ered a parancsa, ami mindannyiunkat a misszióba hív, hogy tegyünk bizonyságot a szeretetéről, a kegyelméről és az igazságról.

`Vessük össze Ézs 49:6 és ApCsel 13:47 verseit! Eredetileg kire vonatkozott ez a szakasz? Pál apostol hogyan idézi?`

Az ószövetségi próféciáknak időnként nem csak egy alkalmazása lehet. Az apostol itt egy olyan próféciát említ, ami először Izraelre és profetikus értelemben a Messiásra utalt (lásd Ézs 41:8; 49:6; Lk 2:32), majd azt az újszövetségi egyházra vonatkoztatta. Amennyiben az egyház nem törődik Krisztus parancsával vagy csak kevéssé tartja fontosnak, létének céljában vall kudarcot, nem teljesíti prófétai elhívását a világban.

`Milyen veszélyei vannak annak, ha az egyház vagy a gyülekezet csupán önmagára koncentrálva elfeledkezik igazi céljáról?`

---

#### Ellen G. White idézetek

Jézus az egész emberiséggel igyekezett megismertetni és megértetni mennyei küldetését és munkásságát. Azért jött, hogy az Atya jellemét képviselje a világ előtt, így miközben tanulmányozzuk életét, szavait és tetteit, segítséget kapunk az Isten iránti engedelmesség minden tekintetére vonatkozóan, és amilyen mértékben az Ő példáját követjük, élő levelekké válunk, melyeket minden ember ismer és olvas. Emberi ügynökök vagyunk, jellemünkkel Krisztust kell képviselnünk a világ előtt.

Az Üdvözítő nemcsak pontos szabályokat hagyott ránk, amelyek bemutatják, hogyan válhatunk engedelmes gyermekekké, hanem élete és jelleme révén be is mutatta, hogyan élhetünk Istennek tetsző életet. - Lift Him Up, 169. o.

Aki hisz Jézusban mint személyes Megváltójában, Isten iránti kötelessége szentnek és feddhetetlennek lenni, lelki szolgálatot teljesíteni, megkeresni az elveszetteket, kicsiket vagy nagyokat, gazdagokat vagy szegényeket, szabadokat vagy szolgákat. Ezen a földön a legnagyobb feladat megkeresni és megmenteni az elveszetteket, akikért Jézus Krisztus végtelen nagy árat fizetett: a vérét adta. Mindenkinek kötelessége tevékenyen dolgozni. Ha az elveszett juhot nem keresik meg, nem kerülhet vissza a nyájhoz. - Lift Him Up, 358. o.

A sötétség hosszú éjjele ugyan próbára tesz, a reggel mégis könyö- rületből késik, mert ha a Mester megérkezne, sokakat készületlenül találna. Isten nem akarja, hogy népe elvesszen, ezért a hosszú késés. Mégis a hűségeseknek a reggel érkezése, a hűtleneknek meg az éjjel beköszöntése már közvetlen előttünk áll. Ő nem akarja, hogy népe elvesszen, azért is a hosszú késés. Isten népe az éber várakozással és virrasztással bizonyítsa rendkívüli jellemét és a világtól való elszakadását. Várakozó álláspontunkkal bizonyítsuk, hogy valóban idegenek és zarándokok vagyunk a földön. A világ szerelmesei és a Krisztust szeretők között annyira szembeszökő a különbség, hogy lehetetlen észre nem venni. Egyrészt a világiak halálosan komolyan veszik a világi kincsek megszerzését, Isten népe viszont nem szabja magát a világhoz, hanem buzgó, éber virrasztással bizonyítja, hogy átalakult. Nem a föld az otthona, hanem jobb, mennyei hazát vár. - Bizonyságtételek, 2. köt., 193. o.