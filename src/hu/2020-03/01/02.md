---
title:  Az Üdvösség Alkalmai
date:  28/06/2020
---

Isten az embereknek napi lehetőségeket biztosít mindenütt arra, hogy megismerjék Őt. Szentlelkével hat a szívünkre, a természet világának szépsége és bonyolultsága által bemutatja Önmagát. A világegyetem hatalmas volta, a benne uralkodó rend és szimmetria is mind a végtelen Istenről beszél, akinek bölcsessége korlátlan és hatalma végtelen. Úgy alakítja a körülményeket, a gondviselését az életünkben, hogy közelebb vonjon bennünket magához.

Isten kinyilatkoztatja önmagát a Szentlélek által, a természet szépségében, a gondviselésével, de Jézus Krisztus életében és szolgálatában találjuk szeretetének legvilágosabb kijelentését. Amikor bemutatjuk másoknak Őt, a legjobb lehetőséget kínáljuk nekik az üdvösségre.

`Olvassuk el Lk 19:10 versét, majd hasonlítsuk össze Jak 5:19-20 szakaszával! Lukács evangéliumának tanítása szerint mi volt Krisztus célja azzal, hogy a földre jött? Hogyan működhetünk együtt vele abban, amit az elveszettek megváltásáért tesz?`

Jakab szavaival: „aki bűnöst térít meg az ő tévelygő útjáról, lelket ment meg a haláltól és sok bűnt elfedez” (Jak 5:20). A Római levél még jobban kifejti ezt a gondolatot. Az 1. és 2. fejezet szerint Krisztus nélkül egyaránt elveszettek a pogányok, akik látták Isten kinyilatkoztatását a természet világában, és a zsidók, akik a Szentírásból nyerték Isten prófétai kijelentéseit. A Római levél 3-5. fejezeteiben az apostol kifejti, hogy egyedül hit által nyerjük az üdvösséget, Isten kegyelméből. A 6-8. fejezetekben arról ír, hogy a hívőket megigazító kegyelem meg is szentel. Pál kijelenti: „Mert minden, aki segítségül hívja az Úr nevét, megtartatik” (Róm 10:13), majd rámutat, hogy senki nem kérhet segítséget, ha nem hisz Istenben, nem hihet benne, ha nem hallott róla, és nem hallhat róla, ha valaki nem mondja el neki (Róm 10:14-15). Kapcsolódási pontok vagyunk Isten megváltási tervében, hogy az evangélium dicsőségével elérje az elveszetteket.

`Nem azért teszünk bizonyságot, hogy egyedüli esélyt adjunk az embereknek a megváltásra, hanem hogy a legjobbat adjuk nekik! Milyen szerepünk van Istennek az emberiség megváltását célzó tervében? Gondolkozzunk el ezen is: hányan hallották az evangéliumot a mi szánkból?`

---

#### Ellen G. White idézetek

Isten szolgáinak minden forrást igénybe kell venniük országának növelésére. Pál apostol kijelenti, hogy „ez jó és kedves dolog megtartó Istenünk előtt, aki azt akarja, hogy minden ember üdvözüljön, és az igazság ismeretére eljusson”, hogy „tartassanak könyörgések, imádságok, esedezések és hálaadások minden emberért” (1Tim 2:3-4, 1). Jakab mondja: „Tudja meg, hogy aki bűnöst térít vissza tévelygő útjáról, lelket ment meg a halálból, és sok bűnt elfedez.” (Jak 5:20) Minden hívő elkötelezte magát, hogy egyesül testvéreivel a meghívás hangoztatásában: „Gyertek el, mert minden készen vár.” (Mk 14:17) Mindegyikünk buzdítsa egymást a teljes szívvel végzett munkára. Az élő, életerős gyülekezet komoly, ünnepélyes meghívásokat továbbít. Szomjas lelkeket vezet el az élet vizéhez.

Az apostolok vállán nyugodott a munkaterület bővítésének felelőssége. Nekik kellett hirdetniük az evangéliumot a túloldalon levő területeken. Példájukból megtanuljuk, hogy Isten szőlőjében nincsenek tétlenek. Szolgáinak szüntelen törekedniük kell bővíteni a munkakörüket. Mindig többet igyekeznek tenni, és sohasem kevesebbet. Az Úr munkájának terjednie és szélesednie kell, míg körül nem öleli a világot. - Bizonyságtételek, 7. köt., 14-15. o.

Némelyeknek kevés jó alkalom adatott, és tévúton jártak, mert nem ismerték meg az igaz utat, de az igazság sugarai hozzájuk is el fognak jutni. Az Úr megszólítja őket, ahogyan megszólította Zákeust is: „Ma nékem a te házadnál kell maradnom” (Lk 19:5), és végül bebizonyosodik, hogy akiket megátalkodott bűnösöknek hittek, azoknak gyermekien érzékeny szívük van, mivel Jézus Krisztus kész volt rájuk is figyelni. Sokan hagyják majd el a legsúlyosabb vétkeiket és hibáikat, és olyanoknak veszik át a helyét, akik lehetőségekkel és előjogokkal rendelkeztek, de nem értékelték azokat. Így ők lesznek Isten legértékesebb választottai, és amikor Krisztus eljön az Ő országával, ők állnak majd a trón körül. - Conflict and Courage, 301. o.

Jézus Krisztus megtisztelte az embert bizalmával, és ezzel irántunk való megbecsülését fejezte ki. Még a legmélyebbre süllyedt embereket is tisztelettel kezelte. A Megváltónak mindig fájt, amikor ellenségeskedéssel, romlottsággal és erkölcstelenséggel találta magát szembe, de soha egyetlen szóval sem fejezte ki, hogy ez sérti érzékenységét, vagy bántja finom ízlését Bármilyen gonosz szokással, súlyos előítélettel vagy eluralkodó szenvedéllyel találkozott, mindezt szánakozó gyengédséggel fogadta. Ahogy az Ő Lelke megérint bennünket, minden embert a miénkhez hasonló kísértésekkel és próbákkal küzdő testvérünknek tekintünk, akik sokszor elbuknak, és igyekeznek újra talpra állni, megértésre és segítségre vágyva harcolnak a csüggedtséggel és nehézségekkel. Ne csüggesszük és ne utasítsuk el őket, hanem ébresszünk reményt a szívükben! - A nagy Orvos lábnyomán, 165. o.