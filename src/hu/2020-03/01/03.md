---
title:  Örömet Szerezni Jézusnak
date:  29/06/2020
---

Kérdezték már tőled, hogy „Milyen volt a napod?” „Minden rendben van veled ma?” Mi volna, ha Istennek tennénk fel ilyen kérdéseket? „Istenem, milyen a napod?” Vajon mit felelne erre? Talán ezt: „Különösen nehéz a napom. Könny szökött a szemembe, látva a menekülttáborok ezreit, tele fázó, éhes és síró gyerekekkel. A világ zsúfolt nagyvárosainak utcáit járva együtt sírtam a hajléktalanokkal és a nélkülözőkkel. Megszakad a szívem a bántalmazott nők és a szexrabszolgának eladott, riadt gyerekek miatt. Láttam háborúk pusztítását, természeti katasztrófák rombolását és a rettenetes, halálos betegségek okozta fájdalmas agóniát.” Majd megkérdeznéd ezt is tőle: „Uram, van olyan is, ami örömmel tölt el? Van, ami megörvendezteti a szívedet? Van, amitől örömödben dalra fakadsz?”

`Olvassuk el Lk 15:6-7, 9-10, 22-24 és 32 verseit! Hogyan végződnek ezek a történetek? Mit tudhatunk meg mindebből Istenről?`

Az egész menny örül, amikor megtalálják az elveszetteket. A betegséggel, katasztrófával és halállal teli világban azzal okozhatunk örömet Istennek, ha az üdvösség „jó hírét” másoknak is elvisszük. Az az egyik legerősebb motiváció Krisztus szeretetének hirdetésére, ha tudjuk, hogy Isten szíve örül, amikor bizonyságot teszünk. Mindig, amikor bemutatjuk a szeretetét, az egész menny énekel.

`Olvassuk el Zof 3:17 versét! Mit vált ki az Úrból, ha elfogadjuk üdvözítő kegyelmét?`

Képzeljük el, hogy a bizonyságtételünkre egy felnőtt vagy egy gyerek elfogadja Jézust személyes Megváltójának, és ennek Jézus örül! Az egész menny elragadtatva énekel, hatalmas Megváltónk is énekel, annyira örül annak az embernek. Vajon mi adhat többet, nagyobb megelégedést, mint a tudat, hogy a szomorú világban Istennek örömet okoz a bizonyságtételünk?

---

#### Ellen G. White idézetek

A kilencvenkilenc juhot a pusztában hagyják, és elkezdődik az eltévedt juh megkeresése. Amikor a pásztor megtalálja, a vállára emeli őt, és boldogan tér vissza nyájához. Nem zúgolódik, nem elégedetlenkedik, és nem korholja szegény juhát az okozott kellemetlenségek miatt, hanem örömmel viszi a vállán. És ezek után következik a még nagyobb öröm kifejezése. Meghívja barátait és szomszédait, hogy vele együtt örüljenek azért, aki elveszett és megtaláltatott: „Mert megtaláltam az én juhomat.” Az öröm témája a megtalálás; nem emlegeti az eltévelyedést, mivel a megtalálás öröme ellensúlyozza az elvesztés miatti aggódást, a nehézségeket, valamint a kereséssel és hazahozással járó veszélyeket. „Mondom néktek, hogy ily módon nagyobb öröm lesz a mennyben egy megtérő bűnösön, hogynem kilencvenkilenc igaz emberen, akinek nincs szüksége megtérésre.” (Lk 15:7) - Lift Him Up, 206. o.

A pénzdarab, ha a porban és a szemétben hever, akkor is ezüst. Gazdája keresi, mert értékes. Hasonlóképpen minden lélek, bármilyen mélyre vitte is a bűn, Isten szemében drága. Mint ahogy a pénzdarabon rajta van az uralkodó képe és neve, a teremtéskor az ember is magán viselte Isten képmását és jellemét. És bár a bűn hatására az Úr képmása megkopott és elhomályosult, nyomai minden lélekben megmaradtak. Isten meg akarja tisztítani az ember lelkét, hogy újra az Atya képmását - az igazságot és szentséget - tükrözze.

A példázatbeli asszony szorgalmasan keresi elveszett pénzét. Gyertyát gyújt, és kisöpri a házat. Mindent elmozdít, ami a keresésben akadályozza. Csak egy darab veszett el, mégis addig keres, mígnem megtalálja. Ha a család egyik tagja Isten számára elveszett, mindent el kell követnünk, hogy megtaláljuk. - Krisztus példázatai, 194. o.

Amikor az ember így együtt dolgozik Istennel, ez a tevékenység az Úr kézjegyét viseli...

A menny nagy örömmel tekint ezekre a kettős, egybefonódó tettekre! Az egész menny figyeli az eszközöket, akiknek, akár a kéznek, végezni kell Isten szándékát a földön. Így az Atya akaratát végzik a mennyben. Ez az együttműködés olyan feladatot teljesít, mely tisztességet, dicsőséget és méltóságot áraszt Istenre. Jaj, bárcsak valamennyien úgy tudnának szeretni, mint Krisztus szeret, hogy pusztuló embereket menthessenek meg a romlástól! Milyen meglepő változás menne végbe világunkban! (...)

„Az Úr, a te Istened közötted van: erős Ő, megtart, örül terajtad örömmel, hallgat az Ő szerelmében, énekléssel örvendez néked.” (Sof 3:12-17) Milyen csodálatos! Megértjük-e? - Bizonyságtételek, 6. köt., 457. o.