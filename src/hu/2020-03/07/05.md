---
title:  Isten Igéjének Alkalmazása
date:  12/08/2020
---

Valaki háromezernél is több ígéretet számolt össze Isten Igéjében, amelyek mindegyike a szerető Isten szívéből fakad, aki „kéréseink és gondolataink mértékén felül is képes mindent bőségesen megtenni az ő bennünk munkálkodó ereje szerint” (Ef 3:20, ÚRK). Ezekkel elkötelezi magát mindannyiunk mellett. Hit által igényelve az ígéreteket és ha másoknak is megtanítjuk, hogy ezekre hivatkozzanak, a menny áldásai áradnak az életünkre. Pál apostol is ezt emeli ki: „Aki az ő tulajdon Fiának nem kedvezett, hanem őt mindnyájunkért odaadta, mimódon ne ajándékozna vele együtt mindent minékünk” (Róm 8:32)? Péter apostol is erre az ígéretre világít rá: „az ő isteni ereje mindennel megajándékozott minket, ami az életre és kegyességre való” (2Pt 1:3). Kereszthalála és Sátán meg a pokol fejedelmei és erői felett aratott győzelme által Krisztus mindent megadott nekünk ahhoz, ami az istenfélő, lelki élethez kell. Azt is ígéri, hogy kirendeli az alapvető fizikai szükségleteinket is.

`Vessük össze Fil 4:13, 19 és 1Jn 1:7-9 verseit! Ezek az ígéretek ugyan különbözőek, de milyen tanítás rejlik bennük Isten jelleméről? Hogyan hatottak az életünkre?`

Az itt olvasott ígéretek mást-mást mondanak, viszont nagyon is hasonló képet festenek Istenről. Bemutatják, hogy Ő szeretettel megbocsát, végtelen a hatalma és törődik az alapvető szükségleteinkkel. Arról biztosítanak, hogy Isten komolyan figyel ránk.

`Olvassuk el Mt 13:58, Zsid 3:19 és 4:1-3 verseit! Mit tudhatunk meg ezekből az igékből a hit szerepéről?`

A Biblia Isten csodálatos ígéreteinek sokaságát tartalmazza. Ha hittel megragadjuk ezeket, ha mindet elhisszük, mivel Krisztus megígérte, elnyerjük az áldásokat. Gátolja Isten ígéreteinek teljesedését az életünkben, ha nem hisszük, hogy Ő képes megtenni, amit Igéjében megígért. Imádkozzunk azért, hogy ezen a héten Isten elvezessen bennünket valakihez, akinek szüksége van a Szentírás ígéreteinek a reménységére!

---

#### Ellen G. White idézetek

Krisztus gondoskodott arról, hogy erősek legyünk: nekünk adta a Szentlelket, aki eszünkbe juttatja Isten minden ígéretét, hogy nyugalmunk legyen, és a megbocsátás édes békéje töltse be a szívünket. Ha tekintetünket egyedül Jézusra irányítjuk, és bízunk a hatalmában, csak akkor érezzük, hogy biztonságban vagyunk, mert Krisztus igazsága lesz a mi igazságunk. - Az én életem ma, 45. o.

Fogadjuk a Szentírást Isten hozzánk intézett - nem csupán írott, hanem közölt - szavaként is! (...)

Így van ez Isten Igéjének minden ígéretével. Bennük személy szerint szól mindnyájunkhoz, olyan közvetlenül, mintha ténylegesen hallanánk a beszédét. Krisztus megígéri nekünk kegyelmét, és megosztja velünk hatalmát. Ezek azok a falevelek, amelyek „a népek gyógyítására szolgálnak” (Jel 22:2 - új prot. ford.). Elfogadva, belénk ivódva jellemünk erősségévé, az élet mozgatórugójává, fenntartójává lesznek. Semmi másnak nincs ilyen gyógyító ereje. Ezen kívül semmi sem képes azt a biztonságot és hitet adni, amely az egész ember éltető erejévé válik. - A nagy Orvos lábnyomán, 122. o.

Aki az életét Istennek ajánlotta fel - az Ő gyermekei szolgálatára -, kapcsolatba került vele, aki az egész világ összes javának tulajdonosa. Életét szilárd ígéretek aranylánca fűzi az Örökkévalóhoz. Az Úr nem hagyja magára a szükség és bánat óráiban. „Az én Istenem pedig be fogja tölteni minden szükségeteket az Ő gazdagsága szerint dicsőségesen Krisztus Jézusban.” (Fil 4:19) A végső szükség órájában az irgalmas ember védelmet talál a részvétteljes Üdvözítő irgalmában: Isten befogadja az örökkévaló hajlékokba. - Gondolatok a Hegyibeszédről24. o.

A Szentírás kutatásával és komoly imával igyekezzetek világosan megérteni, majd hűségesen teljesíteni kötelességeteket. Feltétlen hűséget kell gyakorolnotok a kis dolgokban is, hiszen ezzel tesztek szert megbízhatóságra a komolyabb felelősséggel kapcsolatban. Az élet minden eseményének súlyos szerepe van a jó vagy a rossz irányában. Engedjük, hogy az élet mindennapos próbái alakítsák gondolkodásunkat, hogy erőnk legyen helytállni bármilyen nehéz helyzetben is. A próba és veszély napján erősnek kell lennünk, hogy szilárdan kiáll- junk az igazság mellett, minden ellenséges befolyástól függetlenül.

Jézus csak akkor vállalja fel terheink hordozását, ha bízunk benne. Így hívogat minket: „Gyere hozzám, megterhelt és megfáradt lélek! Add át nekem a terhedet! Bízzál bennem, és én elvégzem azt a munkát, aminek az elvégzésére az ember képtelen volna!” Bízzunk Krisztusban! Az aggodalom vak, és nem látja a jövőt. Jézus azonban látja a véget a kezdetektől, és minden bajban van előre elkészített útja az enyhülésre. Az Üdvözítőben elrejtve mindenre képessé válunk általa, aki megerősít minket. - Isten csodálatos kegyelme, 113. o.