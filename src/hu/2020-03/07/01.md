---
title:  Az Igéről beszélni
date:  08/08/2020
---

### E heti tanulmányunk
Zsoltárok 119:105; Prédikátor 3:1; Jeremiás 23:29; 2Timóteus 3:14-17; 4:2; Zsidók 1:1-3; 1János 1:7-9

> <p></p>
> „Így lesz az én beszédem, amely számból kimegy, nem tér hozzám üresen, hanem megcselekszi, amit akarok, és szerencsés lesz ott, ahová küldöttem” (Ézs 55:11).

Amikor bizonyságot teszünk, Jézusról beszélünk. Csakhogy mit tudhatnánk róla a Biblia nélkül? Sőt, mennyit tudhatnánk a nagy küzdelemről, Isten szeretetéről, Urunk születéséről, életéről, szolgálatáról, haláláról, feltámadásáról és visszatéréséről, ha nem lenne a Szentírás?

A természet ugyan bemutatja Isten fenségét és hatalmát, de a megváltási tervet nem. Jézus a Szentlélek személye által az „igazi világosság, amely megvilágosít minden embert, már eljött a világba” (Jn 1:9, ÚRK). Viszont a Biblia nélkül, ami teljesen megmagyarázza az isteni igazságot, az is korlátozott, amit a Szentlélek kijelenthet a szívünknek. Isten írott Igéje a legvilágosabb és legteljesebb kinyilatkoztatás Jézusról, az Élő Igéről.

A vallási vezetők tanulmányozták a Szentírást, mégis sokan nem találták meg legfőbb üzenetét. „Ti azért kutatjátok az Írásokat, mert azt gondoljátok, hogy azokban van az örök életetek: pedig azok rólam tesznek bizonyságot” (Jn 5:39, RÚF). Helyesen értelmezve a Biblia minden tanítása Jézus jellemének a szépségét tükrözi. Amikor Isten Igéjét hirdetjük, nem az az elsődleges célunk, hogy bizonyítsuk a saját igazunkat és a másik tévedését, hanem hogy az általunk elmondott igazság minden oldala Jézust mutassa be.

---

#### Ellen G. White idézetek

Egyes emberek fáradhatatlanul munkálkodtak, hogy a Szentírás világos, egyszerű mondanivalóját elhomályosítsák, és azt a látszatot keltsék, hogy a Biblia ellentmond önmagának. De akárcsak a bárka a hullámzó mélység felett, Isten Szava is átvészeli a vihart, mely pusztulással fenyegeti. Miként a bánya gazdag arany- és ezüstérceket rejt a felszín alatt, és mindenkinek le kell ásnia, aki fel akarja tárni értékes tartalékait, a Szentírásban is ott vannak az igazság kincsei, amelyek csak a buzgó, alázatos, imádkozó kutató előtt tárulnak fel. Isten a Bibliát tankönyvként adta az egész emberiségnek - gyereknek, fiatalnak és felnőttnek -, hogy minden életkorban tanulmányozza. Igéjét önmaga kinyilatkoztatásaként adta. Minden újólag felismert igazság a szerzője jellemének egy-egy újabb feltárulása. A Szentírást Isten azért adta, hogy tanulmányozása által az ember közelebbi kapcsolatba kerüljön Teremtőjével, és világosabb képet kapjon akaratáról. A Szentírás az Úr és az ember közti kapcsolat eszköze. - A nagy küzdelem, 69. o.

Miként a növény gyökeret ereszt a talajban, nekünk is mélyen meg kell gyökereznünk Krisztusban. Ahogyan a növény magába szívja a napfényt, harmatot és esőt, mi is tárjuk ki a szívünket a Szentlélek előtt! A munkát „nem erővel, sem hatalommal” kell végezni, „hanem az én Lel- kemmel, azt mondja a seregeknek Ura” (Zak 4:6). Ha szívünkkel Jézusra támaszkodunk, akkor Ő „eljön hozzánk, mint az eső, mint a késői eső, amely megáztatja a földet”. Az „igazság Napjaként” kel fel nekünk, „és gyógyulás lesz az Ő szárnyai alatt”. „Virágozni” fogunk, „mint a liliom”. Megelevenedünk, „mint a búzamag”, és virágzunk, „mint a szőlőtő” (Hós 6:3; Mal 4:2; Hós 14:6,8). Ha rendületlenül a Megváltóra hagyatkozunk, akkor addig növekszünk, míg eljutunk a krisztusi érettségre. - Krisztus példázatai, 66. o.

A víz, melyre Jézus hivatkozott, a kegyelem kijelentése volt Isten Igéjében. Lelke, tanítása olyan kielégítő minden léleknek, mint a forrás... Krisztusban lakik az örökkévaló öröm teljessége. Krisztusnak az Igében való kegyes jelenléte szól folyamatosan a lélekhez; örök életre buzgó vízforrásnak ábrázolja Őt a szomjazó megelégítésére. Előjogunk, hogy bennünk lakó, élő Üdvözítőnk legyen. Ő a belénk ültetett lelki hatalom forrása, és az Ő áldásos hatása szavakban és tettekben fog előtörni belőlünk, felüdítve körülöttünk mindenkit. Kívánságokat és ihletéseket támaszt föl bennünk erőért és tisztaságért, szentségért és békéért, azért az örömért, mely nem hoz magával bánatot. Ez a bennünk lakó Üdvözítő gyümölcse. - A Te Igéd igazság, 5. köt., 1134. o.