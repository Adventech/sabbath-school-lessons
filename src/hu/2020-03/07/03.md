---
title:  Isten Igéjének Teremtő Ereje
date:  10/08/2020
---

`Vessük össze Zsolt 33:6, 9, Zsid 1:1-3 és 4:12 verseit! Mit tudhatunk meg ezekből a versekből Isten Igéjének hatalmáról?`

Isten Igéje az élő Ige. Hatalma van elvégezni azt, amit kijelent. Az emberi szó azt mondhatja el, ami létezik, ha azonban Isten megszólal, létrejön az, ami addig nem volt, mindazt szavának erejével teremti meg. Isten Igéje teremtő Szó. A szájából kijövő, hallható Igének van hatalma bármit létrehozni, amit csak kijelent.

Mózes első könyve 1. fejezetének teremtési történetében a „mondta Isten” kifejezés ismételten előfordul (1Móz 1:3, 6, 11, 14, 20, 24, 26, 29). Isten kijelentett szavaiban olyan erő volt, hogy előtűnt a szárazföld, növények hajtottak ki, virágok nyíltak, gyümölcsfák pompáztak és állatok jelentek meg.

Mózes első könyvének 1. fejezete egy különös héber szót használ Isten teremtői tevékenységére, ez a bara. Ebben a formájában azt fejezi ki, hogy Isten létrehoz valamit a semmiből. Ez az ige csak akkor fordul elő, amikor Isten az alany, vagyis egyedül Ő képes bara (teremteni), és ezt kijelentett szavának hatalma által viszi végbe.

Isten nemcsak megteremtette a világot szavának ereje által, hanem azzal tartja is fenn. Szavának erejével bír az írott Ige is. A teremtéskor aktív Szentlélek a Szentírás ihletésében is tevékeny volt, de akkor is ott van, amikor a Bibliát olvassuk vagy másoknak bemutatjuk. Életadó, életeket megváltoztató, teremtő erő van Isten Igéjében. „A teremtő energia, amely létrehozta a világokat, Isten szavában van. Ez az Ige erőt ad, életet teremt. Minden parancsa ígéret, amelyet ha az akarat magáévá tesz és a lélek elfogad, akkor a Végtelen életét viszi magával. Átformálja természetünket és lelkünket Isten képmására újjáteremti” (Ellen G. White: Előtted az élet. Nevelés. Budapest, 1992, Advent Kiadó, 124. o.).

Amint mi magunk megragadjuk Isten Igéjének ígéreteit, az életünk megváltozik, és ha másoknak segítünk megérteni ezeket a nagyszerű ígéreteket, a Szentlélek az ő életüket is átformálja.

`Képzeljük el: Isten szólt és meglett! Hogyan foghatjuk fel, mi mindent jelent ez? Mit tudhatunk meg ebből Isten hatalmas erejéről? Miért kell vigasztalást jelentenie számunkra annak, ha tudjuk, hogy Isten ilyen teremtő erővel bír?`

---

#### Ellen G. White idézetek

Az anyagi világ Isten uralma alatt áll, a természet pedig törvények alapján működik. Minden a menny akaratát hirdeti és cselekszi. A felhők, az eső, a harmat, a napfény, a záporok, a szél, a viharok - mind-mind Isten irányítása alatt áll, és neki engedelmeskedik. A búzatő utat tör magának a rögben, kezdetben csak mint törékeny fűszál, azután fejlett növény, majd maggal telt kalász lesz belőle. Ezeket az engedelmes szolgákat az Úr arra használja fel, hogy akaratát cselekedjék. A gyümölcs előbb a virágban mutatkozik meg, amiből később körte, barack vagy alma lesz, és Ő viszi véghez, hogy minden a maga idejében fejlődjön ki, mivel a természet nem ellenkezik Teremtőjével.

A világot létrehozó alkotóerő ma is munkálkodik, fenntartja az univerzumot, és végzi munkáját a természetben. Isten keze irányítja a bolygók rendezett mozgását a világegyetemben. Nem saját ereje révén járja évről évre Földünk is a Nap körüli pályáját, és termi meg ajándékait. Az Úr szava irányítja a természet elemeit. - Lift Him Up, 66-67. o.

Akiknek igaz ismeretük van Istenről, nem válnak annyira az anyagi törvények és a természet működésének rabjaivá, hogy ne vegyék észre vagy ne akarják elismerni az Atya folyamatos munkálkodását a természetben. A természet nem azonos Istennel, és soha nem is volt. A természet maga - noha szava bizonyságot tesz az Úrról - nem Isten. Mindössze arról van szó, hogy a teremtés munkájaként tesz tanúságot Isten hatalmáról. A természet szerzője a Szentháromság. A természet világának nincs önmagában való hatalma, csak az, amivel Isten ruházta fel. Az Atya személyes Isten, a Fiú pedig személyes Jézus Krisztus...

A zsoltárszerző ezt írja: „Az egek beszélik Isten dicsőségét, és kezének munkáját hirdeti az égboltozat. Nap napnak mond beszédet; éj éjnek ad jelentést.” (Zsolt 19:2-3) Némelyek úgy vélik, hogy a természet világának nagyszerű dolgai azonosak Istennel. De ez nem így van. Az égen látható csodák nem tesznek mást, mint végzik a kijelölt feladatukat. Isten irányítja őket. Mindennek teremtője és felügyelője Isten, aki fenntartja a teremtett világ dolgait. Ugyanaz a kéz, mely egyensúlyban tartja a hegyeket, titokzatos pályákon vezeti a világokat a nap körül. - Szemelvények Ellen G. White írásaiból, 1. köt., 293. o.

Isten azért nyilatkoztatta ki önmagát Igéjében, hogy tanulmányozzuk. Kutathatjuk, hogy jobban megértsük, de nem juthatunk a kinyilatkoztatott dolgokon túl. Senki se vegye a bátorságot feltételezésekbe bocsátkozni az Úr természetéről. Itt a hallgatás jelenti az ékesszólást, hiszen a mindentudó Isten minden vita felett áll. - The Faith I Live By, 40. o.