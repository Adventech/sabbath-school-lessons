---
title:  Az Ige Tanulmányozásának Áldásai
date:  11/08/2020
---

Több előnye is van annak, ha tanulmányozzuk Isten Igéjét. Péter apostoltól megtudjuk, hogy a Szentírás ígéretei által „isteni természet részeseivé” (2Pt 1:4) leszünk. Jakab ír a beoltott igéről, „amely megtarthatja a ti lelkeiteket” (Jak 1:21). Pál hozzáteszi: „kegyelme igéje… gyarapíthat, és örökséget adhat nektek minden megszentelt között” (ApCsel 20:32, ÚRK). Isten célja a Bibliával a megváltás. Megváltozunk, amint Jézust figyeljük a Szentírás egészében. Ha rá tekintünk Igéjében, hozzá hasonulunk (2Kor 3:18). „Mind szellemi, mind lelki életünk törvénye, hogy szemlélés által átalakulunk. Gondolatvilágunk fokozatosan alkalmazkodik ahhoz a témához, amellyel foglalkozunk” (Ellen G. White: A nagy küzdelem. Budapest, 2013, Advent Kiadó, 476. o.).

`Még milyen áldásokkal jár Isten Igéjének tanulmányozása Jn 17:14-17 és 2Tim 3:14-17 szerint?`

Fiatal munkatársát, Timóteust a Szentírás iránti hűségre buzdította Pál apostol, és azt is leírta, hogy milyen áldásai vannak az ihletett Ige tanulmányozásának. Szavai szerint a Biblia „hasznos a tanításra” (2Tim 3:16). Bemutatja az igazságot és leleplezi a tévedést, felvázolja Istennek az emberiségre vonatkozó tervét. Megfeddi a bűneinket, helyreigazítja téves gondolatainkat és nevel az igazságban. A Szentírás bemutatja Krisztus igaz voltát, a saját bűnösségünk hiábavalóságától elvezet az igazság szépségéhez. Bámulatba ejt, amikor a saját önzésünkkel szemben meglátjuk benne Jézus önzetlen szeretetét. Amint a Szentírásban megfigyeljük könyörületének és gondoskodásának a mélységét, az életünk átalakul. Hogyha pedig Igéjét másoknak is bemutatjuk, ők is alapvetően megváltoznak. Jézust figyelve az Igében egyre jobban hasonulunk hozzá. A bizonyságtétel nem az, hogy arról beszélünk, amit mi gondolunk vagy hiszünk, hanem az, ha bemutatjuk az Írásban közölt örök érvényű igazságokat. Isten Igéje fantasztikus áldást jelent az életünkben, aminek nyomán hitelesen beszélhetünk másoknak is arról, hogyan válhat ez áldássá számukra is.

`Gondoljunk olyan nehezebb időszakokra, amikor különös erőt merítettünk Isten Igéjéből! Mit tanultunk azokból a tapasztalatokból?`

---

#### Ellen G. White idézetek

A Jézus Krisztus által a Sínai-hegyen elmondott tíz szent elv Isten jellemének a kinyilatkoztatása volt, és ismertté tette a világ előtt, hogy neki hatalma van az egész emberiség fölött. Annak a legnagyobb szeretetnek a tíz törvénye, ami egyáltalán az ember elé tárható, az Isten hangja volt, mely ezzel az ígérettel szólt a mennyből az ember lelké- hez: „Ezt cselekedd, és akkor nem kerülsz Sátán uralma és hatalma alá.” Nincs semmi tilalom ebben a törvényben, még ha úgy is tűnhet. Hanem hogy EZT CSELEKEDD, és élsz. - A Te Igéd igazság, 1. köt., 1105. o.

Igaz, [Péter] apostol azt mondta, hogy egyes részeket nehéz megértenünk az Írásokból. Tényleg akadnak ilyen részek is. S ha nem lennének nehéz és nehezen érthető szövegek, a hitetlen, aki most arra hivatkozik, hogy Isten érthetetlen kinyilatkoztatásokat adott, méltán hozhatna föl mást mentségül. Az Úr végtelensége annyival magasabban áll fölöttünk, hogy az ember számára lehetetlen megérteni az istenfélelem titkát.

Isten angyalai döbbenten tekintettek Krisztusra, mikor Ő emberi formát vett magára, és alázatosan egyesítette istenségét az emberi léttel, hogy a bukott embernek szolgálhasson. Ámulat tárgya ez az angyalok között. Isten megmondta nekünk, hogy Jézus ezt tette, és pontosan úgy kell elfogadnunk az Atya szavát, amint olvassuk. - A Te Igéd igazság, 7. köt., 919. o.

Értékes leckéket tanulhatunk Timótheus életéből. Már gyermekkorában megismerte az Írásokat. Otthonát vallásos légkör járta át, ez befolyásolta jellemfejlődését, és családi élete szelíd, tiszta és józan volt. Őt nem rontották meg hamis eszmék. A tanítói együttműködtek Istennel Timótheus nevelésében, hogy képes legyen elvégezni a feladatokat, hordozni a terheket, amelyek már fiatal korában vártak rá.

A Biblia jó befolyást gyakorol a jellemünkre, ha tanításait meg is valósítjuk az életünkben. Timótheus megtanulta és gyakorolta ezeket a leckéket. Nem voltak különleges, csodálatra méltó talentumai, munkája mégis értékes volt, mert Istentől kapott képességeit mint odaszentelt lelki ajándékokat használta fel mennyei Atyánk szolgálatában. A Szentírás kiváló ismeretének és szelíd életének köszönhetően komoly hatással volt a körülötte élőkre. Isten formálta Timótheus gondolkodását, és így ő a benne lakozó Szentlélek temploma lehetett. - Az én életem ma, 34. o.