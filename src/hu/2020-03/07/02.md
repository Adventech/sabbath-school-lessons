---
title:  Isten Igéjének Szimbólumai
date:  09/08/2020
---

`Olvassuk el Zsolt 119:105, Jer 23:29, Mt 4:4 és Lk 8:11 verseit! Melyik öt szimbólum vonatkozik ezekben Isten Igéjére? Vajon miért éppen ezeket választották ki a Szentírásra mutatva?`

Az idézett szakaszokban előforduló szimbólumok Isten Igéjének elsődleges feladatát érzékeltetik. Amikor bemutatjuk az Írást valakinek, az olyan, mint az életet beragyogó világosság. Jézus, „a világ világossága” áttör az Isten létével és jellemével kapcsolatos félreértések sötétségén. A téves nézetek sötétségében lévő elméket a Szentlélek megvilágosítja az Ige által.

Jeremiás szerint a Szentírás olyan, mint a tűz és a pöröly. Megemészti az életünkben a bűn szennyét és összetöri szívünk keménységét. Amikor segítünk az embereknek, hogy meglássák a Bibliában Jézus dicsőségét, kemény szívük összetörik, Isten szeretetének a tüze pedig felperzseli az önzés, a kapzsiság, a kívánságok és az énközpontúság szemetét. 

Isten Igéjét még a maghoz is hasonlítja a Biblia. A mag legfőbb jellemzője, hogy élet fakad belőle. Idő kell hozzá, hogy kisarjadjon a növény, és nem minden mag ered meg egyszerre, a növények nem mind ugyanabban az ütemben fejlődnek. Viszont megfelelő körülmények között a magban lévő élet áttör a talajon, új élet támad. Amikor emberek szívébe és gondolataiba plántáljuk Isten Igéjét, nem mindig látunk azonnali eredményeket, de a mag csendben növekszik, és az Isten által megadott időben, ha engednek a Szentlélek késztetéseinek, beérik az aratás Isten országa számára.

Jézus a tápláló kenyérhez is hasonlítja Igéjét. Igen finom a frissen sült kenyér. Isten Igéje csillapítja a lélek éhségét, és táplálékul szolgál az ember belső vágyai számára. Amikor az Írás ígéreteiről beszélünk valakinek és segítünk, hogy felfedezze benne Jézust, annak az embernek az életét egészen átformálja Jézus jósága, lenyűgözi szeretete, csodálatra készteti kegyelme és megelégedéssel tölti be jelenléte.

`Gondoljunk csak arra, hogy mennyi mindent tudhatunk meg Jézusról kizárólag a Bibliából! Ezek szerint mennyire kell fontosnak tartanunk a tanításait?`

---

#### Ellen G. White idézetek

Amint Krisztus ott ült a vőlegényre váró csapatot figyelve, elmondta tanítványainak a tíz szűz történetét, a látottakkal illusztrálva, amit egyháza át fog élni közvetlenül második eljövetele előtt.

A várakozók két része azt a két csoportot ábrázolja, amely vallja, hogy várja Urát. Jézus Krisztus azért nevezi őket szüzeknek, mert tiszta hitet vallanak. A lámpák Isten Igéjét jelképezik. A zsoltáros ezt mondja: „Az én lábamnak szövétneke a te Igéd, és ösvényemnek világossága.” (Zsolt 119:105) Az olaj a Szentlélek szimbóluma. - Krisztus példázatai, 406. o.

Krisztus az ember bűnbeesésétől kezdve állandóan bizonyságot tett az igazságról a világnak. Ő közvetíti az embernek a romolhatat- lan magot: Isten Igéjét, „amely él és megmarad örökké” (1Pt 1:23). Az Édenben az elbukott emberiségnek adott első ígéretével Jézus az evangélium magját vetette el. A magvetőről szóló példázat azonban főként az emberek közötti személyes szolgálatára és az így elindított munkára vonatkozik.

Isten Igéje ez a mag. Minden mag önmagában hordja a csírázás törvényét. Benne van a növény élete. Ugyanígy van élet az Úr Igéjében is. Krisztus ezt mondja: „A beszédek, amelyeket én szólok nektek, lélek és élet.” „Aki az én beszédemet hallja, és hisz annak, aki engem elbocsátott, örök élete van.” (Jn 6:63; 5:24) Isten Igéjének minden parancsában és minden ígéretében a Mindenható ereje, élete rejlik, amely által a parancsok teljesíthetők, és az ígéretek megvalósulhatnak. Aki hitben befogadja az Igét, az Úr életét és jellemét kapja meg. - Krisztus példázatai, 37-38. o.

„Nem olyan-é az én Igém, mint a tűz, azt mondja az Úr, mint a sziklazúzó pöröly?” (Jer 23:29)

Megtörténhet, hogy nagyon sokat kell dolgoznod jellemed építésén, mivel még olyan kő vagy, amit vágni és csiszolni kell, mielőtt elfoglalja helyét Isten templomában. Nem kellene meglepődnöd, ha a menny vésővel és kalapáccsal távolítja el a jellemhibáidat, míg nem állsz készen a számodra előkészített hely elfoglalására. Ezt a munkát egyetlen ember sem végezheti el, egyedül Isten. Biztos lehetsz benne, hogy egyetlen kalapácsütése sem lesz hiábavaló. Minden ütését szeretet vezeti örök javadra és boldogságodra. Ő ismeri gyengeségeidet, ezért nem elpusztítani, hanem helyreállítani kíván téged.

A meggyengült léleknek, aki már nem akar emberekre tekinteni, mivel folyton becsapták, a következőket tanácsolja Krisztus: „Fogja meg erősségemet, kössön békét velem, békét kössön velem!” (Ésa 27:5) - ThisDay Whit God, 23. o.