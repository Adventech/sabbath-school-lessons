---
title:  Isten Igéjének Hirdetése
date:  13/08/2020
---

A jó hírt tovább kell adni. Idézzünk fel olyan eseteket, amikor valamilyen jó hír nagy örömet okozott! Talán amikor az eljegyzésünk vagy az esküvőnk volt, vagy megszületett a gyerekünk, jó munkát kaptunk vagy új kocsit, új házat vettünk. Lelkesített az öröm, alig vártuk, hogy elmondhassuk valakinek.  Nagyszerű dolog megosztani az örömünket másokkal! A világ legjobb híre pedig Jézus története. Amikor az Igében a Krisztusban való megváltás új gondolatait fedezzük fel, a szívünk túlcsordul az örömtől, vágyunk rá, hogy beszélhessünk róla. Amikor a vallási elöljárók el akarták hallgattatni az apostolokat, Péter kijelentette: „nem tehetjük, hogy amiket láttunk és hallottunk, azokat ne szóljuk” (ApCsel 4:20).

„Amikor Jézushoz jön valaki, az a vágy ébred a szívében, hogy másokkal is tudassa, milyen becses barátot talált Jézusban; ilyen megmentő és megszentelő igazság nem maradhat elrejtve a szívben. Ha Krisztus igazságát öltöttük fel és az Ő Lelkének öröme tölt be bennünket, lehetetlen, hogy azt elhallgassuk” (Ellen G. White: Jézushoz vezető út. Budapest, 2008, Advent Irodalmi Műhely, 58. o.).

Pál így ír: „Mind a görögöknek, mind a barbároknak, mind a bölcseknek, mind a tudatlanoknak köteles vagyok. Azért ami rajtam áll, kész vagyok néktek is, akik Rómában vagytok, az evangéliumot hirdetni. Mert nem szégyenlem a Krisztus evangéliumát; mert Istennek hatalma az minden hívőnek idvességére, zsidónak először meg görögnek” (Róm 1:14-16).

Pál apostol fáradhatatlanul hirdette a megtérése történetét, a szíve túlcsordult az örömtől Jézusban. Tudta, a jó hírt tovább kell adni, nem hallgathatta el.

`Isten Igéjének hirdetésével kapcsolatban milyen alapelvet fogalmaz meg Préd 3:1, Ézs 50:4 és 2Tim 4:2 verse?`

Amikor Krisztusnak, az Ő szolgálatára szenteljük az életünket, a lehetőségek ajtajait tárja ki előttünk, hogy olyan üzenetünk legyen, ami éppen „helyénvaló”, pontosan jókor hallják meg azok, akiknek a szívét Ő nyitottá tette. Bizonyságtevésünkben mindig szem előtt kell tartanunk három bibliai elvet: mit mondunk, hogyan mondjuk és mikor mondjuk.

`Gondoljunk azokra az emberekre, akikkel kapcsolatban állunk! Hogyan lehetnénk jobb bizonyságok a számukra?`

---

#### Ellen G. White idézetek

Amikor a feltámadás után a tanítványok hirdetni kezdték Krisztust és a keresztre feszítést, a hatóságok eltiltották őket ettől. „Erre Péter és János így válaszoltak: magatok ítéljétek meg, helyes volna-e inkább rátok hallgatni, mint az Istenre. Mi nem hallgathatunk arról, amit láttunk és hallottunk.” (Csel 4:19-20) S tovább folytatták a Jézus által való üdvösség jó hírének hirdetését, és Isten hatalma tanúskodott az üzenet mellett. Betegek gyógyultak meg, és ezrek csatlakoztak a gyülekezethez. „De a főpapot és környezetét - vagyis a szadduceusok pártját - féltékenység fogta el. Lefogták tehát az apostolokat, és nyilvánosan börtönbe vetették őket.” (Csel 5:17-18)

De a menny Istene, a világegyetem mindenható kormányzója a maga kezébe vette az ügyet, mert emberek támadtak ellene. Félreérthetetlenül a tudtukra adta, hogy van uralkodó az emberek felett, akinek a tekintélyét tisztelniük kell. Éjjel az Úr elküldte egyik angyalát, hogy nyissa meg a börtön ajtaját, és vezesse ki a két férfit, akikre rábízta munkáját. Ugyan a fejedelmek azt parancsolták, hogy „ne tanítsanak Jézus nevében”, de az Isten küldte mennyei hírnök mást kötött a lel- kükre: „Menjetek, álljatok ki, és hirdessétek a népnek a templomban az erről az életről szóló tanítást.” (Csel 4:18; 5:20) - Bizonyságtételek, 5. köt., 713. o.

Kegyelmi üzeneteit [Krisztus] mindig hallgatói szerint alakította. Ismert volt előtte, hogyan tudja „erősíteni a megfáradottat beszéddel” (Ésa 50:4), mivel kegyelem áradt az ajkán, hogy a legvonzóbb módon adhassa át az embernek az igazság kincseit. Tapintatosan bánt azokkal, akiket visszatartottak tőle előítéleteik, és olyan példákkal lepte meg őket, amik felkeltették az érdeklődésüket. A képzelet segítségével érte el a szívet Példázatait a mindennapi élet dolgaiból merítette, és bár azok egyszerűek voltak, csodálatos mélységig elhatott a jelentőségük. A madarak, a mezők liliomai, a mag, a pásztor és a bárány - Jézus ezekkel a dolgokkal szemléltette az örök igazságot, és aztán, mikor hallgatói a természetben viszontlátták mindezeket, visszaemlékeztek szavaira. Krisztus példázatai szüntelenül ismételték tanulságait. - Jézus élete, 254. o.

Az igazi szeretet elsősorban Istent akarja megdicsőíteni, és lelkeket akar menteni. Akikben ez a szeretet él, nem kerülik meg az igazságot,

hogy megmeneküljenek a nyílt beszéd kellemetlen következményeitől. Amikor emberek vannak veszélyben, a menny szolgája nem törődik magával, hanem azt az Igét szólja, amelyet az Úr mondat vele. Nem hajlandó mentegetni vagy szépítgetni a bűnt...

Ezt a feladatot kapta: „Feddj, ints, biztass teljes türelemmel.” (2Tim 4:2) A Megváltó követségében kell dolgoznia, mint a menny titkainak sáfára. Bátorítsa az engedelmest, és intse az engedetlent! (...) Amikor szól, ne saját elgondolásait fogalmazza meg, hanem azt mondja, amit földi hatalmasságoknál nagyobb Valaki bízott rá. - Próféták és királyok, 141-142. o.