---
title:  Ahogy Jézus Az Emberekkel Bánt
date:  17/08/2020
---

Jézusnak az volt a célja, hogy a legjobbat hozza ki az emberekből. Még különös megpróbáltatást jelentő körülmények között is kedvesen válaszolt. Lukács evangéliumában az áll, hogy az emberek elcsodálkoztak „kedves beszédén, amelyek szájából származtak” (Lk 4:22, ÚRK), majd János evangéliuma hozzáteszi: „a kegyelem pedig és az igazság Jézus Krisztus által lett” (Jn 1:17). Ahogy az emberekhez fordult, lefegyverezte őket, kedves szavai az elfogadás húrjait pendítették meg a szívükben.

`Mt 8:5-10 és Mk 12:34 verseiben Jézus hogyan keltett reményt a római századosban és az írástudóban?`

Forradalmi volt, amit Jézus a római századosnak mondott. Képzeljük csak el, mit érezhetett ez a hivatásos katona, amikor a Mester kijelentette, hogy Izraelben nem talált az övéhez fogható hitet! És gondoljunk bele abba is, hogy a zsidó írástudóhoz így szólt: „Nem messze vagy az Isten országától.” Jézus a legjobbat tudta kihozni az emberekből. Kevés dolog képes annyira nyitottá tenni az emberek szívét az evangélium előtt, mint egy őszinte dicséret. Keressük a jót a környezetünkben lévőkben, és fejezzük ki, hogy értékeljük őket!

`Vessük össze Ézs 42:3, Ef 4:15 és Kol 4:5-6 verseit! Milyen alapelveket találunk ezekben az igékben a bizonyságtevés és az emberi kapcsolatok összefüggésében?`

Bátorító, kedves szavakkal jó hatást teszünk az emberek életére. Ézsaiás próféciája szerint Jézus nem törte el „a megrepedt nádat” és nem oltotta ki „a pislogó gyertyabelet”. Más szóval könyörületes volt, vigyázott, nehogy szükségtelen fájdalmat okozzon bárkinek, aki éppen hitre jutott, nehogy kioltsa a hit legkisebb szikráját is a szívében.  

`Miért éppen olyan fontos, sőt még fontosabb az, hogy hogyan mondunk valamit, mint hogy mit mondunk? Mit gondolunk a következő mondatról? „Az igazság az igazság, és mindenki maga dönti el, hogy elfogadja vagy elveti!” Mi a baj ezzel a különben igaz kijelentéssel?`

---

#### Ellen G. White idézetek

Ez a római a zsidók formalizmusa ellenére meg volt győződve arról, hogy hitük az övénél felsőrendűbb. Ő már áttörte a nemzeti előítélet és gyűlölet gátját, amely elválasztotta a győzőket a legyőzöttektől. Kinyilvánította tiszteletét Isten iránt, és jóindulatú volt a zsidókhoz, mint az Úr imádóihoz. Krisztus tanításában - ahogyan elmondták neki - megtalálta, amire a léleknek szüksége van. Ami lelkiség csak találtatott benne, megrezdült a Megváltó szavaira...

A százados alázatosan ezt üzente neki: Ahogyan én a római hatalmat képviselem, és katonáim elismerik a tekintélyemet mint feljebbvalóét, te úgy képviseled a végtelen Isten hatalmát, és minden teremtmény engedelmeskedik szavadnak. Parancsolhatod, hogy a betegség távozzon, és az engedelmeskedni fog neked. Felszólíthatod mennyei követeidet, és ők részesíthetnek az éltető erőben. Csak szólj egy szót, és megy- gyógyul az én szolgám.

„Jézus pedig ezeket hallván elcsodálkozott őrajta; és hátrafordulván mondta az Őt követő sokaságnak: Mondom néktek, ilyen hitet Izraelben sem találtam!” - Jézus élete, 315-316. o.

Az írástudó, aki megkérdezte Jézust, sokat olvasta a törvényt, és megdöbbent e szavakon. Nem várta volna, hogy a Megváltó ilyen mélyen és alaposan ismeri az Írásokat. Látóköre tágult a szent parancsolatok alatt rejlő elvek tekintetében. Az összegyűlt papok és vezetők előtt őszintén bevallotta, hogy Jézus Krisztus helyesen értelmezi a törvényt. Ezt mondta: „Jól van, Mester, igazán mondtad, hogy egy Isten van, és nincsen kívüle más. És szeretni Őt teljes szívből, teljes elméből, teljes lélekből és teljes erőből, és szeretni embernek felebarátját, mint önmagát, többet ér minden égőáldozatnál és véres áldozatnál.” (Mk 12:32-33)

Krisztus válaszának bölcsessége meggyőzte az írástudót. Tudta, hogy a zsidó vallás inkább a külső ceremóniákból áll, mint a belső kegyességből. Volt némi fogalma a puszta ceremoniális áldozatok és a bűnért való engesztelés céljából hit nélkül történő vérontás értelmetlenségéről. Értékesebbnek tűnt a szemében az Isten iránti szeretet és engedelmesség, az emberek iránti önzetlen megbecsülés ezeknél a rítusoknál. Ennek a férfinak a készsége, amivel elismerte az Üdvözítő gondolkodásmódjának helyességét, határozott és azonnali válasza a nép előtt merőben más lelkületet igazolt, mint a papoké és a főembereké. Jézus szíve megindult ennek az őszinte írástudónak a láttán, aki fel merte vállalni a papok rosszallását és a főemberek fenyegetését azzal, hogy elmondta szíve meggyőződését. „Jézus pedig látván, hogy bölcsen felelt, mondta néki: Nem messze vagy az Isten országától.” (Mk 12:34) - Jézus élete, 607-608. o.