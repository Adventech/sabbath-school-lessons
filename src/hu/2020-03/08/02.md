---
title:  Jézus Viszonyulása Az Emberekhez
date:  16/08/2020
---

Jézus mindig a jót kereste másokban, a legjobbat hozta ki belőlük. Kora vallási vezetői többek között azzal vádolták, hogy „Ez bűnösöket fogad magához, és velök együtt eszik” (Lk 15:2). Zavarta őket, hogy az „istentelenek” társaságában mozgott. Ők a vallásban fontosabbnak tartották az eltávolodást, mint a kapcsolatokat. Meglepte őket, amikor Jézus ezt mondta magáról: „nem az igazakat hívogatni jöttem, hanem a bűnösöket a megtérésre” (Mt 9:13).

Az írástudók, a farizeusok és a sadduceusok vallási szempontból fontosnak tartották az elkülönülést. Így gondolkodtak: „Tégy meg minden tőled telhetőt, hogy elkerüld a bűnnel való beszennyeződést!” Jézuson, aki a megváltásunkért jött le a világ kígyóvermébe, nem hagyott foltot a bűn, pedig nem tért ki a találkozások elől. Ő „a világ világossága” (Jn 8:12).

`Mt 5:13-14 verseiben Jézus milyen két példával utalt a követőire? Vajon miért éppen ezeket említette? Lásd még Jn 1:9; 12:46; Fil 2:15!`

Az ókori világban a só volt az egyik legfontosabb áru. Különösen értékesnek tekintették, a római légiók időnként fizetőeszközként is használták. A gazdagságot szimbolizálta. Ezzel tartósították és ízesítették az ételeket. Amikor Jézus a só hasonlatával utalt a követőire, lényegében azt fejezte ki, hogy nem a leghatalmasabb és legvagyonosabb emberek jelentik a világ igazi gazdagságát, hanem azok az elkötelezett keresztények, akik változást hoznak Isten országáért. Szeretetből fakadó tetteik, önzetlen szolgálataik tartósítják a jót a világban, kellemessé teszik a légkörét.

Jézus második példája Mt 5:14 versében a „világ világossága”. A világosság nem kerüli el a sötétséget, hanem abban ragyog. Nem különül el a sötétségtől, áthatol rajta, fénnyel tölti be. Jézus követőinek a szomszédságban, a falvakban, a városokban át kell hatolni a világ sötétségén, Isten dicsőségét ragyogva.

`Miután elolvastuk Jézus szavait Jn 17:15-18 verseiben, mit mondhatunk a világtól való elzárkózás és a világ kerülésének a gondolatáról? Ugyanaz volna mind a kettő? Mit értett azon Jézus, hogy a követői a világban legyenek, de ne abból valókként? Hogyan lehet ennek eleget tenni?`

---

#### Ellen G. White idézetek

Eljövetelekor a zsidók nem fogadták be Őt, mivel téves elképzeléseik voltak eljöveteléről. Pont ez a Jézus, ez a kétes származású ács lenne Isten Fia, a Messiás? Ez lehetetlen.

Viszont azok a sajátosságok most Krisztusban szertefoszlottak, amelyek a zsidókat más nemzetektől megkülönböztették. Jézus olyan pozíciót kapott, amelynek magasságából bármilyen társadalmi osztályhoz tartozó embert taníthatott. Sokszor elmondta, hogy Ő a teljes emberi családhoz tartozik, zsidókhoz és pogányokhoz egyaránt. „Mert nem az igazakat hívogatni jöttem, hanem a bűnösöket a megtérésre” - jelentette ki. Azért jött, hogy megkeresse és megváltsa az elveszetteket. Elveszett juháért hagyta ott a kilencvenkilencet; érte vetette le királyi palástját, és öltött emberi természetet isteni voltára. Krisztus munkamezeje az egész világ. Az Ő terveibe nem fér bele szűkebb terület. - Lift Him Up, 35. o.

Angyalok figyelik jellemfejlődésüket, és mérik le erkölcsi értéküket. Az igazság hitvallói legyenek igazak, és minden erejükkel mások felvilágosítását és igazsághoz térítését szolgálják. Szavaik és tetteik eszközök, melyen át az igazság és a szentség tiszta elveinek kell a világhoz eljutnia. Ők a föld sója és a világ világossága.

Láttam, hogy ha a mennyre fordítjuk tekintetünket, világosságot és békét találunk. De ha a világra nézünk, rájövünk, hogy rövid időn belül minden menedék cserben hagy, és minden jó hamar elmúlik. Nincs menedékünk, csak Istenben. A földnek ebben a zavarodott állapotában biztonságban, higgadtnak, erősnek csak az élő hit ereje által lehetünk. Békét is csak akkor kaphatunk, ha Istenben nyugszunk, és várjuk a sza- badítását.

Nagyobb fény ragyog ránk, mint egykor apáinkra. Az Úr nem fogadhat el, nem tisztelhet meg, ha azt a szolgálatot végezzük, vagy azokkal a tettekkel élünk, mint apáink tették. Hogy Isten elfogadjon és megáldjon minket, amint apáinkat megáldotta, követnünk kell hűségüket és buzgalmukat, ki kell használnunk világosságunkat, amint ők kihasználják az övéket, és úgy tennünk, ahogy ők tennének, ha a mi időnkben élnének. A ránk áradó világosságban kell járnunk, mert ha nem, úgy világosságunk sötétséggé válik. - Bizonyságtételek, 1. köt., 262. o.

A világon két uralom létezik: Krisztusé és Sátáné. Minden ember e kettő közül tartozik valamelyikhez...

Isten nem akarja, hogy elszigetelődjünk a világtól. Viszont miközben a világban vagyunk, oda kell szentelnünk magunkat a mennynek. Ne kövessük a világot, inkább gyakoroljunk rá jobbító befolyást, mint ahogy a só is megízesíti az ételt. Tisztának és szentnek kell lennünk e szentségtelen, tisztátalan és bálványimádó nemzetség között, és rá kell mutatnunk arra, hogy Krisztus kegyelme képes az emberben helyreállítani a mennyi képmását. Legyünk üdvözítő befolyással a világra. - Counselson Health, 592. o.