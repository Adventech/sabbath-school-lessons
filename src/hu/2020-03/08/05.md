---
title:  Jézus Gyógyító Szolgálata, 2. Rész
date:  19/08/2020
---

`Mt 4:23-25 és 9:35 szerint mi volt a három alapvető szempontja Krisztus szolgálatának? Mit tett az emberekért, és ez hogyan hatott az életükre?`

Jézus a tanítás, prédikálás és gyógyítás szolgálatait kapcsolta össze. Örök­érvényű elveket mutatott be, hogy mindannyian tartalmas életet élhessünk és legyen igazi célunk. Kijelentette: „én azért jöttem, hogy életük legyen, sőt bőségben éljenek” (Jn 10:10, RÚF). Szolgálatában a kegyelem „szuperbősége” mutatkozott meg. Jézus azért jött, hogy „szuperbőségben” élhessük az életünket – most és mindörökké.

`Olvassuk el Mk 1:32-39 verseit! Jézus egész nap betegeket gyógyított és ördögöket űzött. Másnap reggel, miután imádkozott, valószínűleg még többen keresték, hogy meggyógyítsa őket, Ő azonban elment egy másik városba. Vajon miért nem gyógyított tovább ott? Figyeljük meg, mit mond erről a 38-39. versekben!`

Sokat megtudhatunk ebből a történetből. Jézus egy nap tömegeket gyógyít meg, majd másnap otthagyja a még gyógyulásra vágyókat. A szavai szerint a földre jövetelének a célja az evangélium prédikálása volt. Jézus nem szenzációt keltő csodagyógyító volt, hanem Ő az Isten Fia, aki a megváltásunkért jött. Nem volt elég neki, hogy csupán a fizikai betegségektől szabadítsa meg az embereket. Azt akarta, hogy az örök élet ajándékát is megkapják. Egyértelműen rámutatott jövetele céljára: „Mert azért jött az embernek Fia, hogy megkeresse és megtartsa, ami elveszett” (Lk 19:10). Minden gyógyítás lehetőség volt arra, hogy bemutassa Isten jellemét, enyhítse a szenvedést és az örök életre vezessen valakit.

`Valóban lehetséges szegényen és betegen a Jézus által felkínált „bővölködő” életet élni? Vajon Jézus a fizikai gyógyulásnál többet is felkínált? Hogyan vezethetjük el az embereket lelki igazságokra, amikor igyekszünk megadni, amire fizikailag és érzelmileg szükségük van?`

---

#### Ellen G. White idézetek

Jézus azért jött, hogy meggyógyítsa a betegeket, és szabadulást hirdessen a Sátán rabságában sínylődőknek. Ő maga volt az egészség és az erő. Saját életéből adományozott a betegeknek, elkeseredetteknek, ördöngösöknek. Senkit sem utasított el, aki gyógyító erőért jött hozzá. Tudta, hogy a segítségét igénylők sokszor saját maguk okozták a betegségüket, de mindezek ellenére sem utasította el a meggyógyításukat. És amikor Krisztus ereje áthatotta ezeket a szegény embereket, akkor meggyőződtek bűnösségükről, és sokan lelki betegségeikből is kigyógyultak a testiekkel együtt. Az evangéliumnak ma is ilyen ereje van, miért ne lehetnénk mi is ilyen csodák tanúi?

Jézus Krisztus átérzi minden szenvedő fájdalmát. Amikor az emberi testet gonosz lelkek kínozzák, a Megváltó is érzi az átkot. Amikor a láz lángba borítja az életet, Ő is érzi a szenvedést. Ő most is pontosan úgy vágyik a beteg meggyógyítására, ahogyan vágyott akkor is, amikor személyesen járt itt a földön. Krisztus szolgái az Ő képviselői, munkájának csatornái, és szeretné általuk gyakorolni gyógyító hatalmát. - Lift Him Up, 258. o.

Kora reggel Péter és társai odamentek Jézushoz, és elmondták neki, hogy Kapernaum népe már keresi Őt. De meglepetten hallgatták Krisztus szavait: „Egyéb városoknak is hirdetnem kell nékem az Istennek országát; mert azért küldettem.” (Lk 4:43)

Félő volt, hogy a Kapernaumot átjáró izgalomban szem elől tévesztik Jézus küldetésének célját. Ő nem elégedett meg azzal, hogy az emberek figyelmét csupán csodatevőként vagy testi betegségek orvoslójaként vonja magára. Úgy akarta őket önmagához vonzani, mint Üdvözítőjükhöz. Míg szívesen hittek abban, hogy Jézus királyként földi birodalmat jött alapítani, Ő a figyelmüket a földiekről a lelkiekre akarta irányítani. A földi siker gátolta volna munkáját.

A könnyelműen gondolkodó tömeg csodálata bántotta a lelkét. T ávol állt tőle, hogy önmagát előtérbe tolja. Az a tisztelet, amellyel a világ a magas állásnak, vagyonnak vagy tehetségnek adózik, idegen volt az ember Fia előtt. Jézus az emberek által alkalmazott eszközök közül egyet sem használt fel arra, hogy másokat magához láncoljon, vagy önmaga iránt tiszteletet ébresszen. Évszázadokkal a születése előtt Ésaiás így jövendölt róla: „Nem kiált, és nem lármáz, és nem hallatja szavát az utcán. Megrepedt nádat nem tör el, a pislogó gyertyabelet nem oltja ki, a törvényt igazán jelenti meg.” (Ésa 42:2-3) - A nagy Orvos lábnyomán, 30-31. o.

Jézus azért jött, „hogy az ördög munkáit lerontsa” (1Jn 3:8). „Őbenne volt az élet” (Jn 1:4), és Ő így szól: „Én azért jöttem, hogy életük legyen, és bővölködjenek.” (Jn 10:10) Ő „megelevenítő szellem” (1Kor 15:45). Most is ugyanolyan életadó ereje van, mint amikor a földön meggyógyította a betegeket, és megbocsátott a bűnösöknek. Ő „megbocsátja minden bűnödet, meggyógyítja minden betegségedet” (Zsolt 103:3). - Jézus élete, 270. o.