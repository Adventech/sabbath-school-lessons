---
title:  Ami Jézusnak Fontos
date:  20/08/2020
---

Máté evangéliuma 24. fejezetében Jézus a tanítványaihoz szólva Jeruzsálem pusztulásának és a visszajövetele előtti napoknak az eseményeit összevontan vázolta fel, majd ezek után a 25. fejezetben három, a végidőre vonatkozó példázatot mondott. Ezek bemutatják, hogy valójában milyen jellemtulajdonságokat keres a második adventet váró emberekben. A tíz szűz példázata kiemeli az őszinte, hiteles és Lélekkel teljes élet szerepét. A tíz talentum példázata azt hangsúlyozza, hogy mennyire fontos hűségesen élni az Istentől kapott ajándékokkal, amelyekben mindannyian részesülünk. A kecskék és juhok története rámutat, hogy az őszinte keresztény valóban a szolgálatára áll azoknak, akiket Isten naponta hozzá vezet.

`Hogyan mutatja be Jézus az őszinte kereszténység lényegét Mt 25:31-46 verseiben? Soroljuk fel, hogy milyen szolgálati területeket említ meg ez a szakasz?`

Ez a rész kifejezi, hogy fontos megadni, amire az embereknek fizikailag szüksége van, és a történetnek erről a vetületéről nem is szabad elfeledkezni. Azonban lehetséges, hogy itt ennél többről van szó? Az emberek a lelkük mélyén éheznek és szomjaznak Jézus után, és ebben is segíteni kell nekik (Jn 4:13-14; 6:35). Mind idegenek vagyunk a földön, a hazánkat keressük, amíg meg nem tudjuk, hogy kik is vagyunk valójában Krisztusban (Ef 2:12-13, 19). Lelki értelemben mezítelenek vagyunk, amíg Ő fel nem öltöztet az igazságába (Jel 3:18; 19:7-8).

Az ószövetségi próféták az ember állapotát gyakran reménytelen betegségként jellemezték (Ézs 1:5; Jer 30:12-15). A bűn kórja végzetes, de a próféta rámutat a gyógymódra is: „Mert orvosságot adok néked, és kigyógyítlak a te sérülésedből, azt mondja az Úr” (Jer 30:17). Lelkünk halálos betegségére Jézus a gyógymód. A kecskék és juhok példázata arra tanít, hogy igyekezzünk megadni a környezetünkben lévőknek azt, amire fizikailag szükségük van, de még tovább is mutat. Ez Krisztus története, aki megadja, ami a lelkünk legmélyebb vágya. Hív, hogy kapcsolódjunk hozzá a körülöttünk élők szolgálatában. Az örök kárhozat fenyeget, ha önzően élünk, nem törődve mások fizikai, szellemi, érzelmi és lelki igényeivel. A példázatbeli Úr megdicséri azokat, akik másokat szolgálnak, nem az önös céljaikat, és bevezeti őket az örökkévalóságba. Azokra pedig ítéletet mond, akik önző módon csak a saját terveiket követik, megfeledkezve mások nehézségeiről.

---

#### Ellen G. White idézetek

Azok fogják megkapni a legnagyobb jutalmat, akik tevékenységüket és buzgalmukat a szegények, az árvák, a megvetettek és a nyomorultak iránti irgalommal és szelídséggel társítják. Azonban akik a másik oldalra állnak, mert túlságosan elfoglaltak ahhoz, hogy törődhetnének azokkal is, akiket Jézus a vérén váltott meg, ők lesznek az utolsók és a legkisebbek.

Az ember jellemét tettei igazolják. Vannak közöttünk olyanok, akik alázatos, krisztusi lelkülettel rendelkeznek, és nagyon sok apró dolgot tesznek a körülöttük levők érdekében, mégis úgy érzik, hogy semmit sem tettek. Végül meglepődve veszik majd tudomásul, hogy Krisztus észrevette az elcsüggedt emberhez intézett jó szót, felfigyelt a szegénynek adott legjelentéktelenebb ajándékra és az önfeláldozó lelkületre. Az Úr a lelket vizsgálva adja meg jutalmát, ezért a tiszta, alázatos és gyermeki szeretet a legértékesebb ajándék az Ő szemében. - Keresztény sáfárság, 340. o.

Krisztus azzal teszi próbára hitvalló követőit, hogy gondoskodásra szoruló, tehetetlen és szegény embereket visz a közelükbe. Szűkölködő gyermekei iránti szeretetünkkel és szolgálatunkkal bizonyítjuk be,

hogy őszintén szeretjük Őt. Ha elhanyagoljuk őket, akkor hamis tanítványoknak, Krisztussal és szeretetével szemben idegeneknek mutatjuk be magunkat.

Ha mindent megtettünk, ami tehető, annak érdekében, hogy családban szerezzünk otthont árva gyerekeknek, még sok egyéb tennivaló is marad. Sokan közülük rossz örökséget hoztak magukkal. Nem sok jóval kecsegtetnek, nincs vonzó külsejük, önfejűek, de értük is meghalt Krisztus, és a szemében épp olyan értékesek, mint a mi saját kicsinyeink. Hacsak nem nyúl utánuk segítő kéz, tudatlanságban nőnek fel, és erkölcstelenségbe és bűntettekbe sodródnak. Sok ilyen gyermeket menthetnek meg munkájukkal az árvaházak. - A nagy Orvos lábnyomán,, 205. o.

A mennyből minden angyal Jézussal tart, miközben a várakozó szentek őrá várnak az égre tekintve - ahogy egykor a galileai férfiak, amikor Krisztus fölemelkedett az Olajfák hegyéről. Akik szentek, akik mindenben követték a szelíd példaképet, kitörő örömmel kiáltanak majd, amint meglátják Őt: „Ímé, a mi Istenünk, akit mi vártunk, Ő ment meg minket!” (Ésa 25:9) És egy pillanat alatt elváltoznak, egy szempillantás alatt az utolsó trombitaszóra - arra a trombitaszóra, amely felkelti az alvó szenteket, és kihívja őket porágyukból, dicsőséges halhatatlanságba öltözötten. Így kiáltanak majd: „Győzelem, diadal a halál és a sír felett!” - Maranatha, 291. o.