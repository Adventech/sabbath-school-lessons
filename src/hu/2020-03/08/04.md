---
title:  Jézus Gyógyító Szolgálata, 1. Rész
date:  18/08/2020
---

Urunk evangelizációs módszere túlment a betanult beszédeken és „konzerv” előadásokon, olyan gazdag és dinamikus volt, mint maga az élet. Naponta találkozunk emberekkel, akiknek különféle szükségleteik vannak: fizikai, szellemi, érzelmi és lelki. Krisztus vágyik rá, hogy megadja mindazt általunk, úgy, hogy törődünk a magányos, szomorú, összetört szívű emberekkel vagy osztozunk örömükben, érdeklődve hallgatjuk, amikor a reményeikről és az álmaikról beszélnek. Jézus megadta az embereknek, aminek a hiányát érezték, hogy végül a legmélyebb szükségletüket is kielégíthesse. Az emberek érzik az életük bizonyos területein, hogy azzal egyedül nem tudnak megbirkózni. Talán le kellene szokniuk a dohányzásról, fogyniuk kellene, jó lenne egészségesebb étrendre áttérniük vagy csökkenteni kellene a stresszt. Lehet, hogy ételre, szállásra, egészségügyi ellátásra volna szükségük, netalán házassági, családi tanácsadásra.

A legalapvetőbb szükséglet azonban, ami a legjobban kell az embereknek, az az, hogy személyes kapcsolatban legyenek Istennel és felismerjék: örök jelentősége van az életüknek. Arra van a legnagyobb szükségük a megtört világban, hogy megbékéljenek Istennel.

`Olvassuk el Mt 9:1-7 szakaszában a gutaütött férfi történetét, majd Mk 5:25-34 verseiben a vérfolyásos asszony esetét! Mi utal mindkettőben arra, hogy Jézus összekapcsolta a fizikai gyógyítást az Istennel való megbékéltetéssel – amire a legnagyobb szüksége van az embernek?`

 Krisztus szolgálata a fizikai és érzelmi gyógyításnál jóval többre kiterjedt. Arra vágyott, hogy az emberek tapasztalják a teljességet, amit széttört a bűn. Számára a fizikai gyógyulás nem volt teljes a lelki nélkül. Ha Isten szeretete hatására vágyunk mások fizikai és érzelmi jólétére, akkor a lelki javukat is kívánni fogjuk, hogy már most és az egész örökkévalóságon át maradéktalanul élvezzék az életet. Mindenki, akit Jézus meggyógyított, végül meghalt, tehát a legfontosabbak a lelki szükségletek.

`Milyen kezdeményezéseket indíthat el a gyülekezetünk, hogy megadjuk, amire az embereknek szüksége van, kifejezzük a törődésünket? Gondoljunk csak a környékünkön lakókra! Mit tesz a gyülekezetünk, hogy változást hozzon emberek életében?`

---

#### Ellen G. White idézetek

Mindannyiunkra érvényesek Krisztus szavai: „Megbocsáttattak néked a te bűneid.” (Mt 9:2) Ezt mondta: „A golgotai kereszten én viseltem a bűneidet.” Ő látja minden bűnbánatodat. Karját kinyújtja minden megtérő ember feje fölé, és ekképpen Jézus a védőügyvédünkké, megmen- tőnkké lesz az Atya előtt. A megtért és magát megalázó lélek irgalomban és megbocsátásban részesül...

Ugyanolyan együttérzéssel kell fordulnunk a bűnben tévelygők felé, mint amilyet Jézus tanúsított irántunk. Mutassuk be másoknak is a felénk áradó krisztusi szeretetet. A lélek töltekezzen be azok iránti kedvességgel és megértéssel, akik még Sátán rabjai. Aki hisz Krisztusban, legyen férfi vagy nő, mutassa be Őt, éljen Krisztushoz hasonló, áldásokkal teli életet, és világítson másoknak, hogy reménységet és békét találjanak. - That I May Know Him, 235. o.

Bevallottuk a bűneinket, és elhatároztuk, hogy új életet kezdünk Istennel. Menjünk hozzá, és kérjük, hogy törölje el a vétkeinket, és új szívet ajándékozzon nekünk. Azután higgyük el, hogy a kérésünket teljesíti, mivel ezt ígérte. Jézus is azt tanította, hogy az Istentől megígért javakat azonnal a tulajdonunknak tekinthetjük, mihelyt hitben elfogadjuk azokat. Krisztus akkor gyógyította meg az embereket betegségeikből és bajaikból, amikor hittek csodatevő hatalmában; látható dolgokban segített rajtuk, és ezáltal bizalmat ébresztett bennük a láthatatlanra vonatkozólag, így megtanultak hinni bűnöket megbocsátó hatalmában. Ez vált teljesen nyilvánvalóvá a gutaütött meggyógyítá- sánál: „Hogy pedig megtudjátok, hogy az ember Fiának van hatalma a földön a bűnöket megbocsátani (ekkor mondta a gutaütöttnek): Kelj föl, vedd a te ágyadat, és eredj haza.” (Mt 9:6) - Jézushoz vezető út, 49. o.

Krisztus földi életében arra tanított, hogy nagy figyelmet fordítsunk a kis dolgokra. A megváltás magasztos munkájának terhe állandóan a lelkére nehezedett. A tanítás és gyógyítás a legvégsőkig igénybe vette testét és lelkét. Mégis észrevette az élet és a természet legsemmitmondóbb dolgait is. Legtanulságosabb tanításai azok voltak, amelyekben a természet apró-cseprő dolgaival szemléltette Isten országának nagyszerű igazságait. Nem feledkezett el legigénytelenebb szolgái szükségleteiről sem. Minden segélykiáltást meghallott. Azt is észrevette, amikor a tömegből egy szenvedő asszony hozzáért A hit legkisebb jelét sem hagyta válasz nélkül. Amikor Jairus lányát feltámasztotta, arra is figyelmeztette a szülőket, hogy gyermeküknek ennie kell. - Krisztus példázatai, 357. o.