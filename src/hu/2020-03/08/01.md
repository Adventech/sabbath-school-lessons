---
title:  Szolgálni, mint Jézus
date:  15/08/2020
---

### E heti tanulmányunk
Máté 4:23-25; 5:13-14; 25:31-46; Márk 12:34; Efezus 4:15; Filippi 2:15

> <p></p>
> „Amikor látta a sokaságot, megszánta őket, mert elgyötörtek és elesettek voltak, mint a pásztor nélküli juhok” (Mt 9:36, ÚRK).

Jézus őszintén törődött az emberekkel. Önmagánál jobban foglalkoztatták mások gondjai és szükségletei. Az élete fókuszában mások álltak. Szeretettel, könyörülettel végezte a szolgálatát. Megadta, ami a körülötte lévőknek hiányzott fizikailag, szellemileg és érzelmileg, akik így nyitottan fogadták tanításainak lelki igazságait. Megérintette az emberek szívét, és miközben meggyógyította a leprásokat, megnyitotta a vakok szemét, a süketek fülét, megszállottakat tett szabaddá, táplálta az éhezőket és gondoskodott a rászorulókról, egészen megváltoztatta az életüket.

Ez azért történt, mert az emberek látták őszinte törődését, ami nyitottá tette őket a tanításai, a lelki igazságok befogadására. „Csak Krisztus módszere vezet igazán eredményre az emberekkel való kapcsolatfelvételben. A Megváltó az emberek között mozgott, mint aki javukat akarja. Együttérzést tanúsított, szolgálatával megadta, amire szükségük volt és elnyerte bizalmukat. Azután így szólt: »Kövessetek engem!«” (Ellen G. White: A Nagy Orvos lábnyomán. Budapest, 1998, Advent Kiadó, 91. o.). Jézus tudta, hogy a világnak éppen annyira szüksége van az evangélium bemutatására, mint a hirdetésére. A mások szolgálata iránt elkötelezett, krisztusi élet tanúsága komoly bizonyság a szavaink mellett, ez tesz hitelessé.

---

#### Ellen G. White idézetek

Mikor Krisztus végigtekintett a köréje gyűlt sokaságon, „könyörületes- ségre indult, mert el voltak gyötörve és szétszórva, mint a pásztor nélküli juhok”. Látta a körülötte szorongók betegségét, bánatát, szükségleteit és nyomorát. A látvány az egész világ szükségleteire és bajaira emlékeztette Őt. Ott látta az összes rétegekben azokat, akik pontosan azokra az áldásokra vágytak, melyeket hozni jött a világra. Olyanokat látott, akiknél csak kegyelmének ismerete hiányzott, hogy országának alattvalóivá váljanak. Akkor így szólt a tanítványaihoz: „Az aratnivaló sok, de a munkás kevés. Kérjétek az aratás Urát, küldjön munkásokat aratásába.” (Mt 9:36-38)

Ma is erre van szükség. A világ várja a munkásokat, akik krisztu- sian fáradoznának a szenvedőkért és a bűnösökért. Valóban rengeteg embert kell elérnünk. A világ tele van betegséggel, szenvedéssel, gyötrelemmel és bűnnel, telve segítségre szorulókkal: gyengékkel, tehetetlenekkel, tudatlanokkal és nyomorultakkal. - Bizonyságtételek, 6. köt., 254. o.

Ugyanaz az Isten, aki hollókat küldött Illés táplálására a Khérit-pa- takhoz, oda fog figyelni minden hűséges gyermekére, aki készen áll az önfeláldozó szolgálatra. Arról, aki igazságban jár, meg van írva: „Kenyerét megkapja, vize el nem fogy.” „Nem szégyenülnek meg a veszedelmes időben, és jóllaknak az éhség napjaiban.” „Aki az Ő tulajdon Fiának nem kedvezett, hanem Őt mindnyájunkért odaadta, mi módon ne ajándékozna vele együtt mindent minékünk?”

Aki igyekezett eloszlatni özvegyen maradt édesanyja aggodalmait, és részt vállalt názáreti otthonának terheiben, gyöngéd gondoskodással fordul minden édesanya felé, aki azért küzd, hogy élelmet biztosítson gyermekeinek. Akinek a szíve megindult a tömeg éhségét látva, majd így szólt: „Éhen pedig nem akarom őket elbocsátani, hogy valamiképpen ki ne dőljenek az úton” - ugyanilyen szánalommal közeledik minden szenvedőhöz. Karját áldásra nyújtja ki felénk, és... arra tanít, hogy soha ne feledkezzünk meg a szegényekről. - Lift Him Up, 131. o.

Az igazságot, amely Jézusban van, csupán tapasztalni lehet, de megmagyarázni soha. Magassága, szélessége és mélysége felülmúlja értelmünket. Képzeletünket a végsőkig feszíthetjük, akkor is csak elmosódott körvonalait láthatjuk Jézus megmagyarázhatatlan szeretetének, amely olyan magas, mint az ég, mégis lehajolt a földre, hogy Isten képmását bevésse az emberbe.

Azonban megérthetjük mindazt, amit Isten könyörületességéből el tudunk viselni. Jézus irgalmassága feltárul az alázatos, bűnbánó lélek előtt. Az Úr könyörületét annyira értjük meg, amennyire értékeljük értünk hozott áldozatát. Ha alázatos szívvel kutatjuk Igéjét, a megváltás magasztos mondanivalója kibontakozik előttünk. Szemlélődésünk közben fénye csak nő, és miközben vágyakozunk megérteni, egyre magasabb lesz, és egyre mélyül. - Krisztus példázatai, 129. o.