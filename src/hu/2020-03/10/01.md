---
title:  A bekapcsolódás izgalma
date:  29/08/2020
---

### E heti tanulmányunk
1Mózes 1:1-2, 26; 2Mózes 18:21-25; Apostolok cselekedetei 4:31; 12:12; 16:11-15, 40;

> <p></p>
> 1Korinthus 12:12-25

„Ekkor így szólt tanítványaihoz: Az aratnivaló sok, de a munkás kevés: kérjétek tehát az aratás Urát, hogy küldjön munkásokat az aratásába” (Mt 9:37-38, RÚF).

„A társaság erősít” – mondta valaki. Bizonyos értelemben ez igaz is. Észrevettük már, hogy könnyebb kedvet kapni az edzéshez, ha egy csoporttal megyünk, mintha mindennap egyedül kellene mozognunk? Sokan azért lépnek be klubokba, járnak edzőtermekbe, mert úgy gondolják, hogy társakkal együtt többet fognak edzeni és élvezetesebb is lesz az egész. Isten közösségi, társas lényeknek teremtett bennünket, és ami igaz a testmozgásra, az még sok egyébre vonatkozik az életben: jobban mennek a dolgok közösségi támogatással. Lelki téren ez különösen így van.

A Bibliában mindenütt azt látjuk, hogy Isten a kis csoportok módszerét javasolja hitünk erősítésére, az igeismeretünk növelésére, imaéletünk mélyítésére és a bizonyságtevésre való felkészítésként. Az Atya, a Fiú és a Szentlélek szintén kiscsoportos szolgálatban vesznek részt. Mózes egy kis csoport vezetője volt, Jézus a tanítványok körét hozta létre, Pál apostol pedig beutazta a Római Birodalmat munkatársai egy kis csoportjával.

A heti tanulmány során ezeknek a csoportoknak a bibliai alapjával foglalkozunk, és a bekapcsolódás izgalmas módját fedezzük fel.

---

#### Ellen G. White idézetek

Nagy munkát kell elvégezni, és az Úrnak munkásokra van szüksége. A misszionáriusok addig álljanak oda a munka mezejére, amíg tehetik. Az ajtók most még mindenütt nyitva állnak. A tanulók ne várják meg a tanulmányaik végét, mivel az előttünk álló évek száma kevés, és dolgoznunk kell, míg nappal van...

Értsétek meg, hogy ezzel nem az oktatás gyengítését támogatom, csak arra figyelmeztetlek, hogy fennáll annak a veszélye, hogy a szabályokat áthágva túl nagy hangsúlyt fektetünk a földi oktatásra. Én a keresztény tapasztalat fejlődését hangsúlyozom, mivel enélkül teljesen haszontalan az oktatás. - Counsels to Parents, Teachers and Students, 416. o.

Mint népet nem oktattak ki bennünket kellően az idő rövidségére, amelyben dolgoznunk kell, és nem értjük a korunkban elvégzendő mű nagyságát. Nemsokára eljön az éj, mikor már senki sem munkálkodhat. Isten nőket hív, akik teljesen átadják, és a Szentírás tanulmányozása által előkészítik magukat, hogy az Úr művét az utolsó napokban elvégezzék. Mialatt őszintén és alázatosan odaszentelik magukat a munkának, hogy mindazt megtegyék, amit csak tudnak, mély tapasztalatra fognak szert tenni. Jobban meg fogják ismerni az igazságot, és jobban megértik majd, hogyan kell elérni a lelkeket, hogy épp akkor nyújtsanak nekik segítséget, amikor arra a legnagyobb szükség van. Most munkásokra van szükség, hogy Istenért dolgozzanak. A föld megérett az aratásra, de kevés a munkás. - Életünk és munkánk, 211. o.

Közel és távol vannak olyanok, nem csak fiatalok, de minden életkorban levők, akik szegénységben és szorongásban, bűnbe süllyed- ten és bűntudattól lesújtottan élik az életüket. Isten szolgáinak a feladata az ő felkutatásuk. Imádkozzanak velük és értük, és vezessék őket lépésről lépésre az Üdvözítőhöz.

Nem egyedül azok élnek nyomorúságban, nem csak azok szorulnak segítségre, akik nem ismerik el Isten követelményeit. Manapság, mikor önzés, kapzsiság és elnyomás uralkodik, a menny igaz gyermekei közül is sokan szükséget és háborúságot szenvednek. Igénytelen, nyomorúságos helyeken, nélkülözéstől, betegségtől, bűntudattól körülvéve sokan hordozzák türelmesen a terhüket. S próbálják megnyugtatni a körülöttük élő reményvesztett és bűntől lesújtott embereket. A gyülekezetek és a lelkészek sokukról alig tudnak, mégis a sötétség közepette ők az Úr ragyogó világosságai. A Mindenható különösen a szívén viseli őket. Arra hívja fel népét, hogy legyenek segítő kezek az ilyen emberek szükségleteinek az enyhítésére. Ahol gyülekezetünk van, szenteljünk különös figyelmet e csoport felkutatására és szolgálására. - Bizonyságtételek, 6. köt., 255. o.