---
title:  A Kis Csoportok Dinamikája
date:  03/09/2020
---

A kis csoportok eszközével Isten növeli az egyházat. E körök biztos menedéket nyújtanak az embereknek, hogy megbeszélhessék a problémáikat és közös gondjaikat. Az egymással való törődés légkörében lehetőség nyílik a lelki fejlődésre. Eleinte általában kényelmesebben érzik magukat egy házi kis csoportos alkalmon azok is, akik nem keresztények, mintha egy hagyományos gyülekezeti istentiszteleten vennének részt.

`Olvassuk el ApCsel 4:31, 12:12 és 20:17-19, 27-32 verseit! Soroljuk fel az újszövetségi csoportok különböző elemeit! Milyen tevékenységeket végeztek?`

Az első keresztények házaknál gyűltek össze, hogy imádkozzanak egymásért, közös dolgaikért, szeretetben együtt legyenek, tanulmányozzák Isten Igéjét, felkészüljenek a szolgálatra, védekezzenek a hamis tanítóktól és együtt vegyenek részt missziós feladatokban. A kis csoportok hatékonyak. Az Úr kezében erős fegyver, ha az ilyen közösségek tagjai együtt használják ajándékaikat a szolgálatra, a Szentlélek hatalmára összpontosítanak a misszióban.

`Mit mond Jézus Mt 9:37-38 verseiben az aratásról? Mi jelent megoldást a problémára?`

A tanítványok az evangélium terjedésének csak halvány lehetőségét sejtették, miközben Jézus nagyszerű alkalmakat látott. El is mondta nekik a jó hírt: „Az aratni való sok”, majd rámutatott a problémára: „a munkás kevés” (Mt 9:37). Azt a megoldást javasolta, hogy „Kérjétek azért az aratásnak Urát, hogy küldjön munkásokat az ő aratásába” (38. vers). A kis csoportok jelentik a választ Krisztus imájára, amelyek által hatványozottan nő a Krisztus aratásában dolgozó munkások száma. Az eredményes kis csoportokban a misszió és a szolgálat áll a fókuszban. A kis csoportos szolgálat gyorsan elhal, ha nem kifelé, hanem befelé összpontosítanak. Amikor csak önmagukkal foglalkoznak, alig különböznek a vitaköröktől, nem lesz céljuk és elveszítik létezésük alapvető okát. Az ilyen csoportok célja, hogy Jézushoz vezessék az embereket, erősítsék a belé vetett hitüket és felkészítsék őket a róla való bizonyságtételre.

`Lehetséges, hogy Isten éppen egy házi kis csoport indítására hív? Miért ne imádkoznál most azért, hogy mutassa meg neked, mit tegyél!? Talán a leggyümölcsözőbb lelki életszakaszod kezdetén állsz!`

---

#### Ellen G. White idézetek

Krisztus magához hívta a tizenkettőt, és megparancsolta, hogy kettesével járják be a városokat és a falvakat. Senkinek sem kellett egyedül mennie, hanem testvér a testvérrel, barát a baráttal társulhatott. Így segíthették és bátoríthatták egymást, együtt tanácskoztak és imádkoztak. Egyiknek az erőssége a másiknak gyengeségét egészítette ki. És így küldte ki később a hetven tanítványt is. A Megváltó szándéka az volt, hogy az evangélium hírnökei ekképpen társuljanak. Napjainkban az evangelizációs munka sokkal sikeresebb lenne, ha ezt a példát követnénk. - Jótékonyság, 61. o.

Gyülekezeteink azzal a reménnyel dolgozzanak a lelki szántásban, hogy idővel aratni fognak... A talaj kemény mégis fel kell törnünk az ugart, elvetnünk az igaz tettek magját. Isten által szeretett tanítók, meg ne torpanjatok, mintha kételkednétek, hogy elvégezzétek a munkát, mely aszerint növekszik, amint végzitek. Ne lankadjatok, és a kedvetek se veszítsétek el. Akik könnyek közt vetnek, örömmel aratnak majd. „Istennek vagyunk ugyanis munkatársai, ti pedig Isten szántóföldje, Isten épülete vagytok.” Ne feledjétek, hogy nem bízhattok magatokban.

Nemcsak azért kell imádkoznunk, mint még soha, hogy küldjön munkásokat az aratás hatalmas területére, hanem hogy világosan megértsük az igazságot, hogy amikor az igazság hírnökei eljönnek hozzánk, el tudjuk fogadni az üzenetet, és tisztelni tudjuk a hírnököket is. - Bizonyságtételek, 6. köt., 420. o.

Tartsunk imaórákat, kérjük az Urat, nyisson utat az igazság előtt, hogy behatolhasson az erődített állásokba, ahol Sátán felállította a trónját, és Ő oszlassa el az árnyékot, melyet az ellenfél azok útjára vetett, akiket igyekszik megcsalni és elpusztítani. Mienk a biztosíték: „Igen hasznos az igaznak buzgóságos könyörgése.” (Jak 5:16)

Kérjük meg a testvéreinket, hogy imádkozzanak azokért, akikért fáradozunk, hozzuk a gyülekezet elé őket mint könyörgésünk tárgyait. A gyülekezet tagjainak pontosan arra van szükségük, hogy eltereljék a figyelmüket a kicsinyes nehézségeikről, és átérezzék a személyes felelősséget, a halálra készek szívükön való személyes hordozását. Válasz- szatok magatoknak más, majd megint más valakit Kérjétek naponta Isten irányítását, vigyetek mindenkit az Úr elé, és fáradozzatok isteni bölcsesség szerint. Ha ezt teszitek, Ő nektek adja Szentlelkét, hogy meggyőzze és megtérítse őket. - Bizonyságtételek, 6. köt., 80. o.

Ha sokan vannak egy gyülekezetben, alakuljanak kis csoportok, hogy ne csak az egyház tagjaiért, hanem a hitetlenekért is munkálkodjanak. Ha egy helyen csak ketten vagy hárman vannak, akik ismerik az igazságot, alakuljanak munkálkodó csoporttá. Tartsák meg töretlenül az egység kötelét, szeretetben és egyetértésben tartsanak össze, bátorítva egymást, hogy előre haladhassanak, és így mindenki a másik segítségéből nyerjen bátorítást és erőt. Tanúsítsanak krisztusi megbocsátást és türelmet, ne szóljanak sürgető, türelmetlen szavakat, használják fel a beszéd képességét, hogy egyik a másikat építse a legszentebb hitben. Munkálkodjanak keresztény szeretetben azokért, akik a nyájon kívül vannak... Amint dolgoznak, és Krisztus nevében imádkoznak, a számuk is növekedni fog. - Maranatha, 38. o.