---
title:  Szolgálatra Szervezetten
date:  01/09/2020
---

`Olvassuk el 1Kor 12:12-25 verseit! Miért olyan nagyszerű hasonlat az emberi test képe a harmonikus kis csoportok együttműködésére vonatkozóan? `

Pál nemcsak kijelenti, hogy milyen fontosak a lelki ajándékok az egyház életében, hanem példát is ad a szerveződésre. A lelki ajándékokról Krisztus teste és annak működése összefüggésében beszél. Az anatómia és az orvostudomány segítségével megtudhatjuk, hogy a test szervei különböző, egymással összefüggő rendszerekben működnek. Az emésztőrendszer, a szív- és érrendszer, a légzőszervek és a csontozat csupán néhány példa a test szerveinek bonyolult összefüggésére. A lelki ajándékok olyanok, mint a test különböző részei. Rendszerekbe, csoportokba szervezetten működnek a legjobban, sőt a legtöbb esetben egyedül nem is képesek funkcionálni. A test nem szervek különálló csomóiból áll, amelyek egymástól függetlenül végzik a feladatukat, hanem minden szerv a többihez szorosan kötődő rendszer része, amelyek együttműködnek a közös célért. Ebben tanítás rejlik arról is, hogy milyen környezetben használhatjuk a legjobban lelki ajándékainkat. Könnyen elcsüggedünk, ha egyedül tevékenykedünk, amikor azonban egy kis csoporthoz tartozunk, amelyet hasonló érdeklődésű és közös célért küzdő emberek alkotnak, azt találjuk, hogy sokkal jobban tudjuk összpontosítani az erőfeszítéseinket, és így a hatásuk nagyban fel is erősödik. A kis csoportok biztosítják a legjobb környezetet a lelki ajándékaink gyakorlásához, így az egyes gyülekezetek missziójának motorjává válhatnak. Ellen G. White a következő szavakkal emelte ki a kis csoportok értékét: „Az, aki nem tévedhet, bemutatta, hogy kis csoportokat kell alakítani, amelyek a keresztény erőfeszítés alapját képezik. Amennyiben nagy a gyülekezet létszáma, a tagok hozzanak létre kis csoportokat, hogy ne csak a gyülekezeti tagokért, hanem azokért is munkálkodjanak, akik még nem hisznek. Ha valahol csak ketten-hárman ismerik az igazságot, szervezzék magukat munkaközösséggé. Közösségük maradjon töretlen, tartsanak össze szeretettel és egységben, bátorítsák egymást az előrehaladásra, mindannyian merítsenek bátorságot és erőt a többiek segítsége által” (Ellen G. White: Testimonies for the Church. 7. köt. 21-22. o.).

A kis csoportos szolgálatot Isten rendelte el, hogy minden gyülekezeti tagot képessé tegyen a lelki fejlődésre, a meghitt közösségi élet tapasztalására, és így fel tudják használni Istentől kapott ajándékaikat a szolgálatban.

---

#### Ellen G. White idézetek

Minden nagyvárosban szervezett, fegyelmezett csapatok legyenek jelen, de ne csak egy-két személy, hanem sokan dolgozzanak.

Megmutatták nekem, hogy a nagyobb városokban nem volt kellően megszervezve a lélekmentés, és a módszerek sem voltak olyan hatékonyak, mint más, kevesebb világossággal rendelkező egyházaknál. Miért van ez így? (...)

Nagyobb figyelmet kell fordítani a misszionáriusok kiképzésére, és hangsúlyozni kell, hogy a nagyvárosokban fognak dolgozni. A szolgálattevők minden csoportját irányítsa rátermett vezető, és folyton emlékeztessék a munkásokat, hogy a szó legnemesebb értelmében véve legyenek misszionáriusok. Bölcs vezetés mellett egy ilyen szervezett munka nagy áldásokat vonhat maga után. - Medical Ministry, 300-301. o.

Két főből álló csoportokat szervezzenek, úgy dolgozzanak Krisztus Lelke által és az Ő terveit követve. Az Úr még akkor is gondoskodni fog művéről, ha Júdások férkőznek a munkások közé. Angyalai előttük járnak, és utat készítenek nekünk. Minden városnak meg kell hallania a bizonyságtevés üzenetét, és emberek ezrei kell megismerjék az igazságot. Ébresszétek fel a gyülekezeteket, és a világosságot emeljétek ki a véka alól. - Medical Ministry, 303. o.

Különleges munkát kell végezni ott, ahol emberek járnak-kelnek. Jézus Krisztus Kapernaumban munkálkodott, mivel ott nagyon sok átutazó szakította meg útját.

Krisztus ott kereste meg az embereket, ahol voltak, így tárta eléjük országának nagy igazságait. Helyről helyre járva áldotta és vigasztalta meg a szenvedőket, gyógyította meg a betegeket. Ez a mi feladatunk is. Kis csoportok induljanak el végezni azt a munkát, amit a Megváltó a tanítványaira bízott. Miközben mint evangélisták dolgoznak, meglátogathatják a betegeket, imádkozhatnak értük, szükség esetén pedig felkínálhatják nekik a természet nyújtotta kezelési módszereket. - Counsels on Health, 500-501. o.

Sürgessük a tapasztalati vallás szükségességét azok előtt, akik elfogadták az igazság elméletét. A lelkészek tartsák magukat Isten szere- tetéhez, és aztán hangoztassák a gyülekezeti tagoknak az egyéni meg- szentelődés és a személyes megtérés fontosságát Mindenki tegyen szert saját lelki életre. Hódolattal fogadjuk be Krisztust a szívünkbe, az Ő lelkülete uralja az érzéseinket, mert ha nem, akkor hitvallásunk értéktelen, állapotunk pedig rosszabb lesz, mintha sohasem hallottunk volna az igazságról.

Úgy készítsük elő az igazságokat elfogadó csoportokat, hogy a gyülekezet virágzását biztosítsuk. Bízzunk meg valakit egy-egy hétre vagy hónapra, majd mást néhány hétre. Így más-más személyeket vonhatunk be a munkába. - Bizonyságtételek, 5. köt., 619. o.