---
title:  Kis Csoportok - Isten Gondolt Erre Először
date:  30/08/2020
---

`Olvassuk el 1Móz 1:1-2, 26, Ef 3:8 és Zsid 1:1-2 verseit! Hogyan mutatkozik meg ezekben a versekben is a Szentháromság egysége?`

Az Atya, a Fiú és a Szentlélek együtt végezték a teremtés munkáját. Mindegyiküknek más feladata volt, de megoszthatatlan egységben működtek együtt. Az Atya volt a tervezés mestere, a nagy mérnök. A terveit Jézus által hajtotta végre, aki a teremtés aktív eszköze volt, a Szentlélek hatalmával együtt. Számunkra egészen felfoghatatlan ez a lélegzetelállító, természetfeletti cselekedet. A teremtett világ, az egész kozmosz valóságát viszont világosan láthatjuk. Mindezt maga Isten hozta létre (lásd Róm 1:18-20).

A kis csoportok gondolata Istentől ered. Vigyáznunk kell ugyan, hogy Isten titokzatos dolgaival kapcsolatban mikor élünk hasonlatokkal, ennyit mégis elmondhatunk: az üdvösségtörténelem folyamán az Atya, a Fiú és a Szentlélek alkotta az első „kis csoportot”. Együtt teremtették meg az emberiséget, majd a bűneset óta a megváltást is együtt végzik.

`Vessük össze Jn 10:17-18, Róm 8:11 és 1Kor 15:15 verseit! Hogyan mutatkozik meg Krisztus feltámadásában az Atyának, a Fiúnak és a Szentléleknek az egysége a megváltási terv során?`

Az Atya, a Fiú és a Szentlélek egy „kis csoportban” fognak össze, az emberiség megváltásának kifejezett céljával. „A végtelen Isten tanácsában az örökkévalóságtól fogva megvolt a megváltási terv helye” (Ellen G. White: Fundamentals of Christian Education. 186. o.). Isten számára az a legfontosabb, hogy a lehető legtöbb embert megmentsék (1Tim 2:4; 2Pt 3:9). Számos célja van a kis csoportoknak, amelyekkel a héten fogunk majd foglalkozni, de az a legfőbb, hogy az elveszett emberek megnyerésére összpontosítsanak. Vagyis kis csoportokban dolgozva nemcsak magunkon segítünk, hanem másokon is, tehát ezek legfőbb célja a lélekmentés legyen!

`Beszélgessünk Istenünk egységének titokzatos voltáról! Nehéz felfogni, nem igaz? Viszont el tudjuk hinni, bízhatunk benne, még ha nem is értjük teljes egészében. Miért olyan fontos, hogy a keresztények kövessék ezt az elvet a hit kérdésében?`

---

#### Ellen G. White idézetek

A Fiú az istenség megnyilatkozott teljessége. Az Úr Igéje kijelenti róla, hogy „képe a láthatatlan Istennek”. „Úgy szerette Isten e világot, hogy egyszülött Fiát adta, valaki hisz őbenne, el ne vesszen, hanem örök élete legyen.” (Jn 3:16) Itt látjuk az Atya személyiségét.

Krisztus megígérte, hogy mennybemenetele után elküldi a Vigasztalót. A Lélek az istenség teljességében kinyilatkoztatja az isteni kegyelem hatalmát mindazoknak, akik elfogadják, és hisznek Krisztusban mint személyes Üdvözítőben. A mennyei istenségnek három élő személye van; e három hatalom - az Atya, a Fiú és a Szentlélek - nevében azok, akik élő hittel elfogadják Jézust, alámeríttetnek; e hatalmak a menny engedelmes alattvalóival együtt munkálkodnak, hogy a megtértek Krisztusban új életet éljenek. - Evangelizálás, 614-615. o.

Az összes ajándék közül a Szentlélek volt a legmagasabb rendű ajándék, akiért népe felemelése érdekében könyörgött az Atyához. Krisztus azért adta nekünk Lelkét, hogy megújító erőforrásunk legyen. Nélküle Jézus áldozata semmilyen segítséget nem jelentett volna számunkra. A gonosz hatalma évszázadok óta erősödik, és bámulatos, ahogy az emberek alávetették magukat ennek a sátáni fogságnak. Csak az istenség harmadik személyének hatalmas erejével állhatunk ellen a bűnnek, és tudjuk azt legyőzni. A Szentlélek nem korlátozott erővel jön el hozzánk, hanem isteni hatalmának, erejének a teljességével. A Lélek teszi eredményessé mindazt, amit a világ Megváltója véghez vitt. A Lélek az, aki megtisztítja a szívünket. A Lélek útján a hívő ember részese lesz az isteni természetnek. Krisztus isteni hatalomként, erőként adta nekünk Szentlelkét, hogy a segítségével győzzük le a gonoszra való minden örökölt vagy szerzett hajlamunkat, és hogy az Ő egyházába bevésődjön Jézus jelleme. - Jézus élete, 671. o.

Akik keresztény életük kezdetén az Atya, a Fiú és a Szentlélek nevére keresztelkednek meg, nyilvánosan kijelentik, hogy elfogadták a hívást: „Menjetek ki közülük, szakadjatok el tőlük, tisztátalant ne illessetek; és én magamhoz fogadlak titeket. És leszek nektek Atyátok, és ti lesztek fiaimmá és leányaimmá, azt mondja a mindenható Úr.” (...)

Akik keresztség által kötnek szövetséget az Atyával, engedelmeskedjenek az intésnek, nem felejtve el, hogy fiainak és lányainak pecsételte el őket az Úr. A mindenható és mindenütt jelenlevő Atya, Fiú és Szentlélek fogadja be azt, aki igazán szövetségre lép Istennel. Ők jelen vannak minden keresztségen, és fogadják a megkeresztelteket, akik lemondtak a világról, és befogadták Krisztust lelki templomukba. A megkereszteltek belépnek Isten családjába, és nevüket bejegyzik a Bárány életkönyvébe. - A Te Igéd igazság, 6. köt., 1075. o.