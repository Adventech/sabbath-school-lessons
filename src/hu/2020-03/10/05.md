---
title:  Kis Csoportok Az Újszövetségben
date:  02/09/2020
---

Az újszövetségi gyülekezetek növekedése robbanásszerű volt. Néhány év alatt a hívők kis csoportjának a létszáma több tízezerre gyarapodott. Az új tagok beáramlásában és a gyors fejlődés jelenségében több tényező is szerepet játszott. Szolgálatával Jézus elvetette az evangélium magvait, tömegeket készített fel arra, hogy hallgassanak a tanítványok prédikálására. Mennybemenetele után, pünkösdkor a Szentlélek hatalmas módon kiáradt az imádkozó, hitben megerősödött tanítványokra. Az újszövetségi gyülekezet gyors fejlődéséhez azonban még a kis csoportos szervezeti struktúra is hozzájárult. Jelentős hatása volt ezeknek a köröknek.

`Olvassuk el ApCsel 18:1-5 és 20:1-4 szakaszait! Lukács vajon miért sorolta fel Pál több közeli munkatársának a nevét?`

Érdekes megfigyelni, hogy Lukács megemlít néhányakat, akikkel Pál együtt dolgozott. Számára mindannyian fontosak voltak, név szerint ismerte őket. Missziós szolgálatukban kölcsönösen támogatták egymást. Ugyan nem sok emberről írt az evangélista, de bizonyítja ez az utalás, hogy milyen fontos a szoros együttműködés, még ha kevesen is vagyunk.

Ki-ki más ajándékot kapott. Különböző háttérből és kultúrából származtak. Nem mindig egyformán tekintettek a dolgokra, mégis mind értékes volt, amivel hozzájárultak Krisztus ügyéhez. Az egyház fejlődését elősegítették az eltérő ajándékaikkal, hátterükkel és tapasztalatukkal. A saját körülményeik és Jézussal szerzett személyes tapasztalataik gazdagságával egyaránt erősítették a Krisztustól kapott küldetést. 

`Vessük össze ApCsel 12:11-12 és 16:11-15, 40 verseit! Közvetlenül a megtérése után Lídia mit mondott Pálnak? Hová ment Péter és Pál, miután kiengedték őket a börtönből?`

Az újszövetségi kor hívői általában magánházakban jöttek össze. A keresztény otthonok befolyási központokká váltak, a kis csoportos szolgálat motorjai voltak.

`Gondoltál már arra, hogy kis csoportos szolgálatot indíts a lakásodban, vagy valamelyik barátod otthonában kapcsolódj be egy ilyen körbe? Ha máris tagja vagy egy kis csoportos szolgálatnak, gondolkozz azon, milyen jó tapasztalatról számolhatsz be a szombatiskolában!`

---

#### Ellen G. White idézetek

Korinthusba érkezése után [Pál] nemsokkal „egy Akvilla nevű, pon- tuszi származású zsidóra talált, ki nem régen jött Itáliából, és feleségére, Priscillára”. Ők „azonféle mívesek voltak”, mint ő. Klaudius rendeletére, hogy minden zsidónak el kell hagynia Rómát, került Akvilla és Priscilla Korinthusba, ahol mint sátorkészítők telepedtek le. Pál tudakozódott utánuk. Amikor megtudta, hogy istenfélők, és igyekeznek kerülni az őket körülvevő helytelen befolyásokat, hozzájuk ment, „náluk maradt, és dolgozott... Vetekedvén pedig minden szombaton a zsinagógában, és igyekeztek mind a zsidókat, mind a görögöket megy- győzni.” (Csel 18:2-4) - Az apostolok története, 349. o.

Induljanak el együtt ketten vagy többen az evangelizációs munkában! Látogassák meg az embereket, imádkozzanak, énekeljenek velük, tanítsák őket, magyarázzák a Szentírást, és szolgáljanak a betegeknek! Egyesek könyvevangélistaként tarthatják fenn magukat, mások pedig, az apostolhoz hasonlóan, valamilyen kézművességet vagy egyéb munkát végezhetnek. És miközben munkájukat végezve felismerik a tehetetlenségüket, alázatosan Istenre támaszkodva lesz áldott tapasztalatokban részük. Az Úr Jézus jár előttük, és mind a gazdagok, mind a szegények között pártfogóra és segítségre találnak...

Az egész világon szükség van a kegyelem követeire. A keresztény családok hivatása, hogy elmenjenek a sötétségben tévelygő lakóközösségekbe, külföldi területekre, hogy megtudják, mire van szükségük embertársaiknak, és a Mester ügyéért munkálkodjanak. Ha ilyen családok telepednének le a föld sötét helyein, a lelki sötétségben élő emberek között, és Krisztus életét sugároznák, milyen nemes munka valósulhatna meg! - A nagy Orvos lábnyomán, 154-155. o.

Pál, több elkerülhetetlen késleltetés után, végül megérkezett Korint- husba. A múltban ez a város tengernyi aggodalmas munkálkodásának, egy ideig pedig mélységes nyugtalanságának és bánatának volt a színhelye. A régebbi hívek közül sokan nagy szeretettel tekintettek fel rá, hiszen általa jutott el hozzájuk az evangélium világossága. Miután üdvözölte ezeket a tanítványokat, és látta hűségük és buzgalmuk bizonyítékait, Pál örült, mert korinthusi munkálkodása nem volt hiábavaló.

A korinthusi hívek, akik egykor annyira hajlamosak voltak, hogy szem elől tévesszék magasztos hivatásukat Krisztusban, megerősödtek, és krisztusi jellemet fejlesztettek ki. Szavaik és tetteik Isten kegyelmének átalakító erejét bizonyították; a pogányság és a babonák központjában hatalmas erőt jelentettek a jóra. Szeretett társai és e hűséges hívek között az apostol sanyargatott és aggódó lelke nyugalmat talált. - Az apostolok története, 372. o.

Lukács így folytatja: „Szombatnapon kimentek a városon kívül egy folyóvíz mellé, hol az imádkozás szokott lenni; és leülvén beszélgettek az asszonyokkal. És egy Lídia nevű Thiatira városbeli bíborárus asszony, ki félte az Istent, hallgatott reánk. Ennek az Úr megnyitotta a szívét, hogy figyelmezzen azokra, amiket Pál mondott.” (Csel 16:13-14) Örömmel elfogadta az igazságot, háznépével együtt megtért és meg- keresztelkedett. - Az apostolok története, 212. o.