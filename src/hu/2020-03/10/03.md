---
title:  Kis Csoportok A Szentírásban
date:  31/08/2020
---

A Bibliában számos példát találunk arra, hogy kis csoportok együtt imádkoztak, összejöttek, bátorították egymást, együtt munkálkodtak Krisztusért. Így Isten népének tagjai megoszthatták a feladatokat és teljes mértékben kamatoztathatták ajándékaikat.

`Olvassuk el 2Móz 18:21-25 szakaszát! Milyen gondviselésszerű tanácsot adott Mózesnek az apósa, Jetró, amivel megkönnyítette az életét? Miért volt ez a terv annyira fontos?`

Izrael táborában minden ember egy tíz fős csoport tagja lett, és a csoportokat egy-egy mélyen hívő ember vezette. Ezekben a csoportokban oldották meg a problémákat, de még ennél is nagyobb jelentőségük volt. Közösségekké formálódtak, amelyekben meg is előzhették a problémák kialakulását és erősíthették a lelki életet, Istennek az Izrael népére vonatkozó terveit megbeszélhették. Szoros, gondoskodó csoportok lévén segítségére voltak minden tagnak, hogy feldolgozzák a felvetődő kérdéseket. Vitathatatlan, hogy a múltban – épp úgy, mint ma is – adódtak olyan helyzetek, amelyekkel egyesek küzdöttek, mások viszont képesek voltak segíteni nekik azokban. A kis csoportokban lehetőség van a szeretetteljes, gondoskodó kapcsolatok kialakítására, a lelki fejlődésre és a problémamegoldásra. A kis csoportok szakértői arról az érdekességről számolnak be, hogy az együttműködés szempontjából a legideálisabb a hattól tizenkét főig terjedő létszám. Mózes és Jézus is éppen ezt javasolta, amikor megalapították a csoportjaikat.

`Olvassuk el Mt 10:1, Mk 3:13-15 és Lk 6:12-13 verseit! Milyen kettős célja volt Jézusnak a tanítványok elhívásával, amikor kiválasztotta őket, hogy a kis csoportos szolgálatába bekapcsolódjanak?`

Jézus azért hívta el a tanítványait, hogy lelkileg és gyakorlatilag is felkészítse őket a világban végzendő küldetésükre. A vele való közösségben növekedtek a kegyelemben. Kis csoportos alkalmaik során megtanulták, hogyan szolgáljanak eredményesebben. Amint napról napra figyelték, miként végezte Jézus a szolgálatát az ínségben lévő emberek között, megtanulták, hogyan használják ők is az ajándékaikat. A kis csoportokkal Jézusnak a lelki táplálás és a misszió egyaránt célja volt.

`Gondoljunk egy olyan időszakra, amikor egy kis csoport tagjai voltunk, egymással törődve, egy célért munkálkodva! Mit tanultunk abból, ami segített megérteni a kis csoportok értékét a hit vonatkozásában?`

---

#### Ellen G. White idézetek

Művének igazgatása érdekében Isten részletes utasításokat adott Mózesnek. Utasította Mózest, hogy válasszon maga mellé tanácsosokat, könnyítsen a terhein. Jethró által küldte el az üzenetét: „Most azért hallgass az én szómra, tanácsot adok neked, és az Isten veled lesz. Te légy a népnek szószólója az Isten előtt, és te vidd az ügyeket Isten eleibe. És tanítsd őket a rendeletekre és törvényekre, és add tudtukra az utat, amelyen járniuk kell, és a tennivalót, melyet tenniük kell. És szemelj ki magad az egész nép közül derék, istenfélő férfiakat, akik gyűlölik a haszonlesést, és tedd közöttük elöljárókká, ezredesekké, századosokká, ötvenedesekké és tizedesekké. Ezek tegyenek ítéletet a népnek minden időben, úgy, hogy minden nagyobb ügyet teelődbe hozzanak, minden csekély dolgokban pedig ők ítéljenek, így könnyítve lesz rajtad, ha azt veled együtt hordozzák. Ha ezt cselekszed, és az Isten is parancsolja neked, megállhatsz, és az egész nép is helyére jut békességben.”

Ez a tanács nekünk szól. A felelős férfiak szívleljék meg. - Bizonyságtételek a prédikátoroknak, 340-341. o.

Az őskeresztény gyülekezetekben fenntartott rend képesítette őket, hogy fegyelmezetten és szilárdan, Isten fegyverzetével felövezve haladjanak előre. A hívők csoportjai, noha nagy területeken voltak szétszórva, valamennyien egy test tagjait képezték. Egy akarattal és egyetértésben munkálkodtak. Ha valamelyik helyi gyülekezetben - mint később Antiókhiában és máshol - nézeteltérések voltak, nem okoztak szakadást közöttük, mert a legfőbb tanácstestület, amely a különböző helyi gyülekezetek küldötteiből alakult, dolga volt a viszály elsimítása. A testület felelősségteljes irányítása pedig az apostolok és vének feladata közé tartozott. Ily módon sikerült szembeszállniuk Sátán mesterkedéseivel, a messze fekvő gyülekezeteket megóvniuk és egységes eljárásukkal az ellenség terveit meghiúsítaniuk. - Az apostolok története, 95. o.

Isten azt szeretné, hogy népe ébredjen fel, és végezze a rá háruló munkát. Nem csak a lelkész feladata figyelmeztetni a világot. A gyülekezet laikus tagjai is vegyék ki a részüket a lélekmentés munkájából... Szervezzenek lélekmentő csoportokat. A tagok látogassák meg a szomszédokat, és nyissák meg előttük a Szentírást. Lehet, hogy némelyeknek a „sövényekhez” kell kimenniük dolgozni, hogy bölcs tervek által mindenütt hirdessék az igazságot.

Ha kitartunk a munkában, egyre több bölcsességet kapunk, és sokan megláthatjuk majd lélekmentő munkánk gyümölcseit. A megtértek pedig maguk is fognak másokat tanítani. Ezáltal kerül elhintésre nagyon sok helyen a mag, és az igazság mindenkihez eljut. - Medical Ministry, 313. o.