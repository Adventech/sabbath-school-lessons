---
title:  Kozmikus Küzdelem
date:  19/07/2020
---

`Vesd össze 2Kor 10:4, Ef 6:12 és Jel 12:7-9 verseit! Hogy befolyásolják ezek az igék azt, amit a közbenjárói imádságról gondolunk?`

A Biblia elhúzza a látható és a láthatatlan világ közötti függönyt. Folyik a harc a jó és a rossz, az igazság erői és a sötétség erői, Krisztus és Sátán között. A kozmikus küzdelemben Isten tiszteletben tartja az emberi szabadságot. Soha nem fogja akaratunkat manipulálni, és a lelkiismeretünkön keresztül sem fog kényszeríteni. Szentlelkét küldi, hogy győzze meg az embereket az isteni igazságról (Jn 16:7-8). Mennyei angyalok harcba szállnak, hogy az örökkévalóság felé segítsenek bennünket (Zsid 1:14). Isten gondviselésszerű eseményeket is előidéz emberek életében, hogy magához fordítsa őket.

Isten viszont sosem hat ránk lelkiismereti kényszerrel. Az erőszak ellentétes Isten országával, idegen a szeretet elvétől, ami kormányzatában alapvető. Éppen ezért olyan nagy az ima jelentősége. Isten már azelőtt is minden lehetőt megtesz az emberekért, hogy mi imádkoznánk értük, imáink hatására azonban szabadon árad hatalmas ereje. Tiszteletben tartja választási szabadságunkat, amikor imádkozunk valakiért, és a nagy küzdelem összefüggésében még többet tehet, ha imádkozunk, mint ha nem tennénk.

Figyeljük meg a következő gondolatot! „Isten tervét képezi az is, hogy a hittel elmondott imánkra válaszként megadja azt, amit kérés nélkül nem árasztott volna ránk” (Ellen G. White: A nagy küzdelem. Budapest, 2013, Advent Kiadó, 453. o.). A jó és a rossz közötti nagy küzdelemben óriási hatása van az imának! Amikor imádkozunk valakiért, aki nem ismeri Krisztust, ez megnyitja az isteni áldások csatornáit, hogy szabadon áramolhassanak az életébe. Isten megtisztel bennünket, amikor úgy döntünk, hogy imádkozunk valakiért, ilyenkor még nagyobb erővel munkálkodik azért az emberért.

A közbenjárói imádság témájával kapcsolatban alázattal el kell ismernünk, hogy teljes egészében nem érthetjük, hogyan munkálkodik Isten. Ez azonban ne akadályozzon abban, hogy folyamatosan élvezzük azokat az áldásokat, amelyeket az ima által kínál nekünk és másoknak!

`Vajon Isten miért munkálkodik nagyobb erővel akkor, amikor imádkozunk, mint ha ezt nem tennénk? Ha nem is értjük egészen, hogy van ez, miért hallgassunk mégis a Biblia imára buzdító tanácsára?`

---

#### Ellen G. White idézetek

Jézus nem biztatta őket könnyű munkával, ellenben megmutatta, hogy a gonosz milyen szörnyű fegyverekkel száll szembe velük. Küzdeniük kell majd „fejedelemségek ellen, a hatalmasságok ellen, az élet sötétségének világbírói ellen, a gonoszság lelkei ellen, melyek a magasságban vannak” (Ef 6:12). Ebben a harcban azonban nem lesznek egyedül, mert Ő velük van, és ha hittel haladnak előre, a Mindenható pajzsa fedi be őket. Meghagyta nekik, hogy bátran és állhatatosan küzdjenek, mert a mennyei seregek Vezetője küzd velük egy sorban, aki hatalmasabb mindenkinél. Minden intézkedést megtett, hogy feladatukat végrehajthassák, és az eredményért Ő vállalt felelősséget. Amíg szavára hallgatnak, és vele egyetértésben dolgoznak, nem vallhatnak kudarcot. Menjetek el minden néphez - szólt hozzájuk -, a világ legtávolabbi részeire is, én ott is veletek leszek. Hittel és bizalommal dolgozzatok, mert én nem hagylak el benneteket sohasem. Mindenkor veletek leszek, hogy segítsek a kötelességeitek teljesítésében. Vezetlek, vigasztallak, megszentellek, támogatlak benneteket, hogy olyan szavakat szóljatok, amelyek az emberek figyelmét a menny felé irányítják. - Az apostolok története, 29. o.

Láthatatlan ellenséggel kell szembeszállnunk. A sötétség hatalmasságainak gonosz emberek az eszközei. Rajtuk keresztül ügyködnek.

Lelki tisztánlátás híján a lélek nem ismeri fel az ellenfél csapdáit, így tőrbe esik, megbotlik, elesik. Aki győzni akar, szilárdan ragadja meg Krisztust. Ne tekintsen vissza, hanem mindenkor nézzen fölfelé. Álljon a Közbenjáró mellé, Őt ragadja meg; törekedjen egyre magasabb szintet elérni. Ne adjon teret a testnek, hogy kielégítse bűnös kívánságát. - A Te Igéd igazság, 6. köt., 1094. o.

Isten törvényének megdöntésére Sátán az első erőfeszítését a menny bűntelen lakói között kezdte meg. Ez a kísérlete egy ideig eredményesnek látszott. Az angyali sereg nagy részét megtévesztette. Sátánnak ez a látszólagos diadala azonban vereséggel és veszteséggel, az Istentől való elkülönüléssel és a mennyből való száműzetéssel végződött...

Ezrek és ezrek ajkáról visszhangzik ma is ugyanaz a lázadó panasz Isten ellen. Nem látják be, hogyha Ő megfosztana bennünket a választás szabadságától, akkor elrabolná azt az előjogunkat, hogy értelmes lényekként éljünk, és pusztán gépies teremtményekké tenne bennünket. Az Úrnak nem az a szándéka, hogy az akaratunkon uralkodjon. Isten szabad erkölcsi lényeknek teremtett bennünket. Hasonlóan az összes többi világok lényeihez, nekünk is alá kell vetnünk magunkat az engedelmesség próbájának. Sohasem kerülünk olyan helyzetbe, hogy a gonosznak való behódolásunk elkerülhetetlen legyen. Soha semmi olyan kísértés vagy próbatétel nem érhet bennünket, amelynek képtelenek lennénk ellenállni. Isten olyan bőségesen gondoskodott rólunk, és látott el bennünket mindazzal, amire szükségünk van, hogy egyáltalán nem kell vereséget szenvednünk a Sátánnal való küzdelmünkben. - Pátriárkák és próféták, 331-332. o.