---
title:  Fókuszban Az Imádság
date:  23/07/2020
---

Az egész Biblia hangsúlyozza, hogy az imádság legyen konkrét. Ez nem valamiféle homályos lelki vágyódás, hanem meghatározott kéréseket tárunk Isten elé. Jézus imádkozott a tanítványaiért. Pál apostol konkrétan fohászkodott az efezusi, a filippibeli és a kolossébeli keresztényekért, meg fiatal munkatársaiért is, mint Timóteus, Titusz és János Márk.

`Mit tudhatunk meg 1Sám 12:22-24 verseiből a közbenjárói imádságról?`

Sámuel kiemeli a komoly, szívből fakadó, konkrét közbenjárás szükségességét. Sokatmondóak a szavai: „tőlem is távol legyen, hogy az Úr ellen vétkezzem és felhagyjak az érettetek való könyörgéssel” (1Sám 12:23). Az egyik angol fordításban szinte ezt visszhangozza Jób: „Ó, hogy az ember könyöröghet Istenhez a másikért” (Jób 16:21). A mi feladatunk, hogy imádkozzunk Istenhez azokért, akik nem ismerik Krisztust.

`1Jn 5:14-16 szerint mi történik, ha közbenjárunk Istennél valakiért?`

Másokért imádkozva Isten áldásainak csatornáivá válhatunk számukra. Rajtunk keresztül árasztja rájuk az Úr az élet vizének folyamát. Sátán egész serege megremeg a szívből fakadó közbenjárás hangjára. Sokatmondó, amit Ellen White ír az ima erejéről: „Sátán ki nem állhatja, ha hatalmas ellenfeléhez folyamodnak, akinek ereje és fensége félelemre és remegésre készteti. A buzgó imádság hangjától Sátán egész serege megremeg” (Testimonies for the Church. 1. köt. 346. o.). Az ima isteni erő forrásához kapcsol bennünket az elveszett emberekért folyó küzdelem során.

`Mt 18:18-19 versei hogyan kapcsolódnak a közbenjárói imához? Mivel bátorít ez a szakasz imára azoknak az üdvösségéért, akik nem ismerik az Urat?`

---

#### Ellen G. White idézetek

A megszokott, betanult imaszövegek egyszerű ismétlése - anélkül, hogy szívünk Isten után vágyakozna - ugyanaz, mint a „pogányok szócsép- lése”.

Az ima nem jelenti a bűnök kiengesztelését: önmagában sem ereje, sem érdeme nincs. A sok szép szó - amely rendelkezésünkre áll - nem ér fel egyetlen szent kívánsággal sem. A legművészibben összeállított imák is csak üres szavak, ha nem a szív őszinte érzelmeit fejezik ki. Azonban a megtört és alázatos szívből fakadó ima - amelyben a lélek egyszerű vágyát tárja fel, mint amikor valaki a barátját kéri valamire, annak biztos tudatában, hogy meg is hallgatja - a hit imája. Isten nem kíván szertartásos, csupán formai hódolatot; azonban a bűneinek és gyengeségének tudatától megtört szív kiáltása utat talál irgalmas Atyánkhoz. - Gondolatok a Hegyibeszédről, 86. o.

Jézus maga is gyakran imádkozott, amikor köztünk járt. Magára vette fogyatkozásainkat, gyengeségeinket, és áhítattal kért mennyei Atyjától támogatást és segítséget, hogy kötelességeire és próbáira felvértezze. Minden tekintetben Ő a mi példaképünk, gyengeségünkben testvérünk, aki „megkísértetett mindenekben hozzánk hasonlóan”

(Zsid 4:15), de mint az egyedüli bűntelen, természete visszariadt a gonosztól; lelki fájdalmakat és kínokat szenvedett el a bűnös világban. Emberi mivolta az imát szükségletévé és kiváltságává tette. Atyjával való közösségében vigaszt és örömöt talált. Ha tehát az emberiség Megváltója, Isten Fia szükségét érezte az imának, mennyivel inkább fontos, hogy mi, bűnös, gyenge emberek is felismerjük annak szükségét, hogy bensőségesen és állandóan imádkozzunk Istenhez!

Mennyei Atyánk arra vár, hogy ránk áraszthassa az áldások teljességét. Kiváltságunk, hogy szüntelenül merítsünk és igyunk határtalan szeretete forrásából. Nem különös mégis, hogy olyan keveset imádkozunk?! Isten mindig kész meghallgatni legkisebb gyermekének is a szívből fakadó imáját, mi mégis olyan kevés hajlandóságot mutatunk, hogy az Úr elé vigyük kívánságainkat. Vajon mit gondolnak a mennyei angyalok a gyenge, elhagyott és kísértésnek kitett emberiségről, mikor látják, hogy Isten végtelen szeretete sokkal többet óhajt nekik adni, mint amennyit kérni tudnának, de ők ennek ellenére annyira keveset imádkoznak, és olyan kishitűek?! Az angyaloknak öröm az Atyát szolgálni és a közelében tartózkodni. Legnagyobb örömük, hogy Istennel közösségben lehetnek; ám e föld fiai, akiknek pedig olyan nagy szükségük van arra a segítségre, amit egyedül Ő adhat meg, elégedetteknek látszanak Isten Lelkének világossága és a vele való közösség nélkül is. - Jézushoz vezető út, 93-94. o.

Akik Krisztusban maradnak, azt a bátorítást kapták, hogy az Atya meghallgatja őket, ha szívesen cselekszik az Ő akaratát Nem betanult imát, nem csak szóáradatot mondanak, hanem teljes bizalommal és alázattal járulnak az Úr elé, mint szerető gyermek az édesapja elé, és Jézus nevében tárják nehézségeiket, félelmeiket és bűneiket Isten elé. Könyörgésük után pedig a megbocsátó szeretet és a támogató kegyelem biztosításának örömével távoznak az Úr jelenlétéből. - Our High Calling, 147. o.