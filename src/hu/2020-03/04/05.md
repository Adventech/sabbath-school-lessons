---
title:  Láthatatlan Erők Munkája
date:  22/07/2020
---

A „nagy küzdelemnek” nevezett, a jó és a rossz közötti harcban erős fegyver a közbenjárói ima. Dániel próféta könyve 10. fejezetében találjuk az egyik legvilágosabb kinyilatkoztatást erről a küzdelemről.

Emlékezhetünk rá, hogy Jeremiás próféta megjövendölte: a zsidók hetven évig lesznek a babiloni fogságban. Dániel élete vége felé a zsidók fogságának az ideje a végéhez közeledett, és a próféta aggódott. Nem látta, hogy teljesednének Jeremiás szavai, a népe még mindig fogságban volt.

Babilont legyőzték a médek és a perzsák, de a zsidók továbbra is fogságban éltek. Dániel három héten át böjtölt és imádkozott, mélységesen fohászkodott népéért. A három hét végén egy dicsőséges angyal jelent meg előtte.

`Dán 10:10-14 szerint mikor hallgatta meg Isten Dániel imáját? Mi tartóztatta fel egy ideig?`

Lenyűgöző ez a szakasz! Azonosítsuk be a jelenet néhány szereplőjét, hogy valóban megértsük a helyzetet! Ki volt Perzsia fejedelme? Bizonyosan nem Círusz, aki a Perzsa Birodalom királya volt. A legvalószínűbb, hogy a „Perzsiának fejedelme” kifejezés Sátánra utal. Jézus úgy nevezte, hogy a „világ fejedelme” (Jn 12:31; 14:30). Pál pedig így titulálta: „a levegőbeli hatalmasság fejedelme” (Ef 2:2). Ha tehát Perzsia fejedelme Sátán, akkor kicsoda Mihály? A Bibliában ötször fordul elő a Mihály név (Dán 10:13, 21; 12:1; Júd 9; Jel 12:7), aminek a jelentése: Kicsoda olyan, mint Isten? Ez egy újabb leírás arra, hogy Jézus a Sátánnal harcoló angyali seregek Vezére. Krisztus Isten örök, preegzisztens (előbb létező), mindenható Fia. Az angyali seregek vezéreként az az egyik feladata, hogy legyőzze és végleg elpusztítsa Sátánt.

Dániel próféta könyve 10. fejezete elhúzza a függönyt, bemutatja a jó és a rossz közötti küzdelmet. Miközben a próféta imádkozik, Mihály, a mindenható Jézus leszáll a mennyből, hogy visszaverje a pokol erőit. Még ha mi nem is látjuk, Jézus munkálkodik, hogy válaszoljon a közbenjáró imáinkra is. Ő a hatalmas Megváltó. Egyetlen imánk felett sem siklik át a figyelme.

`Hogyan tapasztalod a nagy küzdelem valóságát a saját életedben? Ennek tudata miként hat a meghozandó döntéseidre?`

---

#### Ellen G. White idézetek

Mennyei angyalok vannak kirendelve, hogy választ hozzanak azoknak, akik önzetlenül munkálkodnak Isten művében. A legmagasabb meny- nyei beosztásban levő angyalok kapták feladatul, hogy megoldják azok kéréseit, akik az ügy előrehaladása érdekében fohászkodnak Istenhez. Minden egyes angyalnak megvan a maga egyéni feladata, amit semmiképpen sem hagyhat el. Ha távozna, a sötétség erői azonnal előnyhöz jutnának.

Nap mint nap zajlik a jó és a gonosz közötti küzdelem. Miért nem ismerik fel e munka intenzitását azok, akik számos lehetőséget és alkalmat kaptak? Ezt nekik kellene meglátniuk. Isten a vezető. Nagy hatalma által vezeti és ellenőrzése tartja alatt a földi hatalmasságokat. És szolgái által Ő végzi el azt a munkát, ami már a föld megalapítása óta tervbe lett véve. - Lift Him Up, 370. o.

Népünk nem érti meg, ahogyan érteniük kellene a láthatatlan észközök közti nagy küzdelmet, a viszálykodást a hű és az elpártolt angyalok között. Gonosz angyalok folytonosan munkálkodnak, támadásuk irányát tervezve, parancsnokokként ellenőrizve királyokat, uralkodókat és elpártolt emberi erőket... Arra hívom Krisztus szolgáit, értessék meg minden hatáskörükbe kerülővel az angyalok szolgálatának igazságát. Ne bocsátkozzanak alaptalan képzelgésekbe. Az írott Ige az egyedüli biztonságunk. Könyörögjünk, mint Dániel, hogy értelmes mennyei lények őrködjenek fölöttünk. Az angyalokat mint szolgáló lelkeket küldi az Úr, hogy szolgálják az üdvösség örököseit Imádkozzatok, testvéreim, könyörögjetek, ahogy még sohasem esedeztetek. Hiszen még nem készültünk fel az Úr eljövetelére. Alapos belső lelki munkát kell elvégeznünk az örökkévalóság számára. - A Te Igéd igazság, 4. köt., 1173. o.

Milyen nagy kitüntetésben részesíti Dánielt a mennyei Fenség! Vigasztalja remegő szolgáját, és biztosítja, hogy imái meghallgatásra találtak. Fohásza meghallgatásaként Gábriel angyalt elküldik, hogy megindítsa a perzsa király szívét. A három hét folyamán, mialatt Dániel böjtölt és imádkozott, a király szíve ellenállt Isten Lelke befolyásának. Erre Mihály arkangyal, az ég Fejedelme küldetik el, hogy a király szívét megváltoztassa...

Dániel odaadó szolgája volt a Mindenhatónak. Hosszú élete Mestere szolgálatában végzett nemes cselekedetek sorozata volt. Jellemtisztaságánál és rendíthetetlen hiténél csak alázatossága és töredelme volt nagyobb. Joggal hangsúlyozhatjuk: Dániel élete az igazi jámborság és szentség Isten Lelkétől ihletett példaképe. - Megszentelt élet, 51-52. o.