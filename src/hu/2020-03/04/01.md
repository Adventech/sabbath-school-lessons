---
title:  Az ima ereje - közbenjáró imádság
date:  18/07/2020
---

### E heti tanulmányunk
Dániel 10:10-14; Efezus 1:15-21; 6:12; Zsidók 7:25; 1János 5:14-16; Jelenések 12:7-9

> <p></p>
> „Valljátok meg bűneiteket egymásnak és imádkozzatok egymásért, hogy meggyógyuljatok: mert igen hasznos az igaznak buzgóságos könyörgése” (Jak 5:16).

Az újszövetségi kor gyülekezetének tagjai érezték, hogy szükségük van az imára. „Miután könyörögtek, megrendült az a hely, ahol összejöttek, és beteltek mindnyájan Szentlélekkel, és az Isten Igéjét bátran hirdették” (ApCsel 4:31, ÚRK). Figyeljük meg: a tanítványok imádkoztak. Beteltek Szentlélekkel, utána pedig bátran, magabiztosan tudták hirdetni Isten Igéjét.

Közvetlen kapcsolat volt az imáik és a Szentlélekkel való betöltekezés, valamint Isten Igéjének erőteljes hirdetése között. „A tanítványok… nemcsak a maguk számára kértek áldást. Rájuk nehezedett a lélekmentés terhe. Megértették, hogy az evangéliumot el kell vinniük az egész világnak, és igényelték a Krisztus által ígért erőt” (Ellen G. White: Az apostolok története. Budapest, 2001, Advent Kiadó, 24. o.).

Amikor Istenhez fordulunk és közbenjárunk másokért, Isten a mi szívünkben is munkálkodik, hogy közelebb vonjon magához. Isteni bölcsességet is ad, hogy elérjük őket országa számára (Jak 1:5). Az ő életükben is hatalmasan munkálkodik, olyan módon, amit mi nem láthatunk és nem is érthetünk teljesen, úgy vonzza őket is magához (1Jn 5:14-17).

---

#### Ellen G. White idézetek

Meg kell tapasztalnunk a Szentlélek megújító erejét, amit pünkösdkor a tanítványok is megtapasztalhattak. A következőket olvashatjuk az esetről: miután imádkoztak, megrendült a hely, ahol összegyűltek; mindannyian betöltekeztek Szentlélekkel, és bátran hirdették Isten Igéjét. A tömeg pedig egy szívvel és lélekkel hitt. Senki sem állította, hogy a javak, amikkel rendelkezik, az övéi lennének. Eltávolították a szívükből az önzést „Az apostolok nagy erővel tettek bizonyságot az Úr Jézus feltámadásáról; és nagy kegyelem volt mindnyájukon.” - Reflecting Christ, 241. o.

Az apostolok Krisztus kegyelme által fejlődtek. Őszinte odaadás és alázatos, komoly ima vonta őket szoros közösségbe Jézussal. Együtt ültek vele mennyei helyeken. Az apostolok tudatában voltak nagy adósságuknak. Komoly, állhatatos imával nyerték el a Szentlélek adományát, majd a lélekmentés felelősségének súlyával terhelve, lelkesen nekivágtak, hogy terjesszék a kereszt üzenetét. Munkájuk nyomán számos lélek tért a sötétségből a világosságra, és sok gyülekezet alakult.

Mi talán kevésbé buzgók legyünk, mint az apostolok? Ne igényeljük élő hittel az ígéreteket, melyek lelkük mélyéig megindították őket, hogy fölkérjék az Úr Jézust, tegyen eleget ígéretének: „Kérjetek és adatik néktek” (Jn 16:24)? A ma esedékes Szentlélek talán nem a komoly, kitartó ima felelete lesz-e, és nem tölti-e meg hatalommal az embereket? Isten ma is ugyanazt mondja imádkozó, bízó, hívő munkásainak, akik megnyitják azok előtt a Szentírást, akik nem ismerik az abban rejlő értékes igazságot: „Íme, én veletek vagyok minden napon a világ végezetéig.” (Mt 28:20) Ma mégis miért olyan ernyedt és csüggedt a gyülekezet? - Bizonyságtételek, 7. köt., 32. o.

Nem személyválogató az Isten, akit szolgálunk. Aki Salamonnak bölcs ítélőképességet adott, ma is kész ugyanezt az áldást adni gyermekeinek. „Ha pedig valakinek nincsen bölcsessége - jelenti ki Igéje -, kérjen bölcsességet Istentől, aki készségesen és szemrehányás nélkül ad mindenkinek, és meg is kapja.” (Jak 1:5) Ha valaki - aki terhet hordoz - jobban vágyik bölcsességre, mint gazdagságra, hatalomra és hírnévre, nem fog csalódni. Nemcsak azt tanulja meg a nagy Tanítótól, hogy mit tegyen, hanem azt is, hogyan tegye azt Isten tetszésére.

Amíg a mennynek szenteli életét az Úr által jó ítélőképességgel, tisztánlátással, tehetséggel megáldott ember, addig nem vágyik magas pozícióra, és nem akar uralkodni. Bár szükséges, hogy emberek felelősséget is hordozzanak, de az igazi vezető, ahelyett, hogy elsőbbségért küzdene, inkább értelmes szívért imádkozik, hogy különbséget tudjon tenni jó és rossz között. - Próféták és királyok, 31. o.