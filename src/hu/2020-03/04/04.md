---
title:  Pál Közbenjáró Imádságai
date:  21/07/2020
---

A közbenjárói imádság biblikus. Pál imádkozott az evangelizációi során alapított gyülekezetek új hívőiért szolgálata során mindvégig. Hitte, hogy ennek hatására megtörténik valami, ami máskülönben nem történt volna meg. Sokszor volt távol azoktól, akiket szeretett, de tudta, hogy szívüket összeköti, ha imádkoznak egymásért.

`Olvassuk el Ef 1:15-21 verseit, majd írjuk le az alábbi sorokra, hogy mi mindent kért Pál Istentől az efezusiak számára! Mit kért konkrétan Istentől nekik?`

Figyelemre méltó Pálnak az efezusi hívőkért mondott imája. Bölcsességet és lelki látást kért a számukra, hogy Isten világosítsa meg az elméjüket az igazságával, adjon nekik reményt és örök életet. Azért is könyörgött, hogy tapasztalják Isten hatalmas tetteit az életükben. Isten olyan erős, olyan hatalmas, hogy feltámasztotta Jézust a halálból, és éppen ez az örök élet reményének alapja. Imája végén emlékezteti az efezusiakat, hogy „milyen gazdag az ő örökségének dicsősége” (Ef 1:18, RÚF). Minden bizonnyal különös bátorítást jelenthetett az efezusi hívőknek a tudat, hogy Pál imádkozott értük és mit kért nekik.

`Figyeljük meg Fil 1:3-11 versében Pál imájának a hangvételét! Ha a filippi gyülekezet tagjai lennénk és ilyen levelet kapnánk Páltól, amiben nemcsak azt közli, hogy imádkozik értünk, hanem az imája tartalmát is megírná, milyen érzést váltana ki belőlünk és miért?`

Ez a rész a Biblia legfelemelőbb és leginkább bátorító szakaszai közé tartozik. Tele van ígéretekkel és felhívásokkal, hogy töltekezzünk be azzal a szeretettel, ismerettel és ítélőképességgel, ami a Jézussal való kapcsolat révén érhető el, és így mindannyian azzá válhassunk, amivé Isten szeretne minket tenni a vele való kapcsolat által.

---

#### Ellen G. White idézetek

A közbenjárás aranyfonál, amely összeköti a korlátolt embert a végtelen Istennel. Az ember, akinek a megváltásáért Krisztus meghalt, kitartóan könyörög az Atya trónjához, kérését átveszi Jézus, aki a vérével váltotta meg őt. Nagy Főpapunk saját feddhetetlenségét tulajdonítja az őszintén fohászkodó embernek, és így Krisztus imája egyesül az imádkozó könyörgésével.

Az Üdvözítő arra bátorította követőit, hogy szüntelenül imádkozzanak. Ez nem azt jelenti, hogy folyton térdelnünk kellene, de az ima legyen lelkünk lélegzetvétele. Bárhol is vagyunk, titokban elmondott kéréseinket küldjük fel Istenhez, mert Jézus, az Ügyvédünk könyörög értünk, és kéréseinket feddhetetlenségének tömjénfüstjével elegyítve tárja az Atya elé. - That I May Know Him, 78. o.

A Krisztus szeretetét megízlelő szív vágyakozni fog arra, hogy egyre bőségesebb szeretetáramlattá válhasson. Ha adtok, még nagyobb mértékben fogtok kapni is. A lélek számára minden isteni kinyilatkoztatás gyarapítja az ismeret és a szeretet képességét. A szív folyamatosan könyörög: „Még többet terólad”, a Szentírás pedig minden esetben így válaszol: „Sokkal többet.” (...)

Jézus Krisztus élete tele volt Isten mennyei szeretetének üzenetével. Kimondhatatlanul vágyott arra, hogy ezt a szeretetet még bőségesebben adhassa át másoknak is. Arcáról irgalom ragyogott, magatartását kegyelem, alázat, igazság és szeretet jellemezte. Küzdő egyházának minden tagja ugyanolyan jellemtulajdonságokról tegyen bizonyságot, ha a győzedelmes egyházhoz szeretne csatlakozni.

Krisztus szeretete olyan nagy és annyira dicsőséges, hogy hozzá viszonyítva minden emberi szemmel értéknek tartott dolog elhalványul és jelentőségét veszti. Ezt megértve felkiáltunk: „Ó, micsoda Isten szeretetének gazdagsága, melyet az Ő egyszülött Fia által ajándékozott! - Our High Calling, 366. o.

Pált fogságában Isten kegyelme erősítette meg, és tette lehetővé számára, hogy nyomorúságában is örvendhessen. Teljes hittel és bizonysággal írta a filippi testvéreknek, hogy fogsága az evangélium haladására szolgált.

Az apostolnak ez a tapasztalata tanulságot nyújt számunkra, mivel feltárja előttünk Isten munkamódszerét. Az Úr győzelemmé változtathatja azt, amit mi eredménytelenségnek és vereségnek látunk. Bennünket az a veszély fenyeget, hogy megfeledkezünk Istenről, és csak a láthatókra nézünk ahelyett, hogy a hit szemével tekintenénk a láthatatlanra. Ha azután szerencsétlenség és nyomorúság szakad ránk, azonnal készek vagyunk megvádolni Istent, hogy elhanyagol, és kegyetlen hozzánk. Ha jónak látja, hogy hasznavehetőségünket valamilyen irányban korlátozza, bánkódunk miatta, mert nem gondoljunk bele, hogy Ő így is csak a javunkat akarja. Bárcsak megtanulnánk, hogy a csapások az Úr magasztos tervének részét képezik; hogy a keresztény a nyomorúság ostora alatt néha többet tehet Mesteréért, mintha nyilvános szolgálatában munkálkodna. - Az apostolok története, 480-481. o.