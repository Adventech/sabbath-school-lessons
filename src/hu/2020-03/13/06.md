---
title:  Elkötelezett Szeretet
date:  24/09/2020
---

Péter és Jézus a tengerparton sétált. Miközben a hullámok a partot mosták, Jézus a tanítványság áráról beszélt Péternek. Azt akarta, hogy pontosan tudja, mi vár rá, ha elfogadja a megbízatást: „Legeltesd az én juhaimat!” 

`Jézus mit mondott Péternek a tanítványság áráról Jn 21:18-19 verseiben? Vajon miért mondott neki ilyen megdöbbentő dolgot éppen ekkor?`

Krisztus ezekkel a szavakkal utalt Péter mártírhalálára. A karjait kifeszítik egy keresztre. Ezzel valójában választási lehetőséget kínált fel neki: egyrészt az élet legnagyobb örömét, hogy láthatja az Isten országa számára megnyert embereket. Pünkösd napján a szeme láttára ezrek térnek Krisztushoz. Jézus nevében csodákat tesz majd és még több ezer ember előtt dicsőíti Őt. Övé lesz a Krisztus küldetésében való részvétel örök öröme. Ennek a kiváltságnak azonban meglesz az ára! Áldozatot követel, a legnagyobb áldozatot. Krisztus azt kérte tőle, hogy mindennek tudatában vállaljon kötelezettséget. Ekkorra Péter már tisztában volt vele: nincs olyan áldozat, ami túl nagy volna azért, hogy bekapcsolódhat Krisztus küldeté­sé­be a világért.

`Olvassuk el 1Jn 3:16-18 verseit! János számára a szeretet nem csupán ködös, elvont fogalom. Mit ír a szeretet nevében meghozott legnagyobb áldozatról?`

Bármit kell is megtennünk, az örökkévalóságban egyáltalán nem tűnik majd áldozatnak. Látni fogjuk, hogy bőséges jutalmat kapunk a befektetett időnkért, erőfeszítéseinkért, az életünkért. Micsoda öröm a szeretetet tettekkel kimutatni, a szándékot elkötelezetten megvalósítani! Valóra váltjuk életünk célját, és a legnagyobb örömet tapasztaljuk, ha fenntartások nélkül válaszolunk Isten szeretetére, szolgálatunkkal Krisztus követeiként bizonyságot teszünk. Találóan mondta Jézus: „Ha tudjátok ezeket, boldogok lesztek, ha cselekszitek ezeket” (Jn 13:17). Akkor tapasztaljuk a legnagyobb örömet és a tartós boldogságot az életünkben, ha életünkkel Istent dicsőítve, az Ő szeretetét és igazságát a világnak bemutatva betöltjük életünk célját.

`Nem könnyű felfogni az örökkévalóság fogalmát, hiszen mindannyian az időnek csupán egy kis részét ismerjük. Próbáljuk meg mégis elképzelni az örök életet, az örökké tartó jó életet, ami mindennél jobb, amit itt ismerhetünk! Miért nem érdemes ebben a rövid életben semmiért elveszíteni a Jézussal való örök élet ígéretét?`

---

#### Ellen G. White idézetek

Azért, hogy megerősödhessen hite végső próbájára, az Üdvözítő feltárta előtte jövőjét. Megmondta neki, hogy egy hasznos élet leélése után, mikor életkora már elfogyasztotta erejét, valóban követheti majd Urát. Jézus kijelentette neki: „Bizony, bizony mondom néked, amikor ifjabb voltál, felövezted magadat, és oda mentél, ahová akartál; mikor pedig megöregszel, kinyújtod a kezedet, és más övez fel téged, és oda visz, ahová nem akarod. Ezt pedig azért mondta, hogy jelentse, milyen halállal dicsőíti meg majd az Istent.” (Jn 21:18-19)

Jézus így egészen nyilvánvalóvá tette Péter számára halálának a módját. Sőt, még kezének a kereszten való kiterjesztését is megjövendölte neki. Majd ismét azt parancsolta tanítványának: „Kövess engem!” (Jn 21:19) Pétert nem bátortalanította el halálnemének a kinyilatkoztatása. Felkészültnek érezte magát arra, hogy bármiféle halált elszenvedjen Uráért...

Hajdan Péter... emberként, mennyből küldött tanítóként szerette Jézust Most azonban már Istenként szerette. Megtanulta a leckét, hogy számára Krisztus volt „minden mindenben” (1Kor 15:28). Most már készen állt arra, hogy részt vegyen Ura szolgálatában, amelyhez az áldozat is hozzátartozott. Mikor végül Pétert keresztre feszítették, akkor saját kérésére fejjel lefelé függesztették fel, mert azt gondolta, hogy túl nagy megtiszteltetés lenne számára, ha ugyanazon a módon szenvedné el a halált, mint a Mestere. - Jézus élete, 815. o.

„Arról ismertük meg a szeretetet, hogy Ő az életét adta érettünk; mi is kötelesek vagyunk odaadni életünket a mi atyánkfiaiért.”

A Szentlélek kiárasztása után a tanítványok széjjeljártak hirdetni az élő Megváltót. Egyetlen vágyuk a lelkek üdve volt. Emellett megízlelhették a szentek közösségének szépségét is. Egymás iránt tapintatosak, figyelmesek, önmegtagadók és az igazságért minden áldozatra készek voltak. A mindennapi érintkezésben azt a szeretetet tanúsították egymással szemben, amelyet Krisztus parancsolt nekik. Ezt a szeretetet igyekeztek nyájas szavak és önzetlen cselekedetek által felébreszteni mások szívében is.

Ezt a szeretetet, az új parancsolat iránti készséges engedelmességet kell a hívőknek mindenkor kinyilvánítaniuk. Olyan bensőséges összeköttetésben éljenek Krisztussal, hogy teljesíteni tudják összes követelményeit. Őket választotta ki Isten, hogy életükkel dicsőítsék a Megváltó hatalmát, aki bűntelensége által igazította meg őket. - Az apostolok története, 547. o.

Az isteni szeretet akkor szól a legmegindítóbban az emberi szívhez, amikor ugyanarra a gyöngéd részvétre serkenti, mely Jézus életét jellemezte. Csak az szereti igazán az Urat, aki önzetlen szeretettel viseltetik atyjafia iránt.

Aki sohasem tapasztalta meg személyesen Krisztus gyöngéd, megnyerő szeretetét, nem vezethet másokat az élet forrásához. Ez a szeretet kényszerítő hatalom, amely arra indítja az embert, hogy társalgásában és másokért való tevékenykedésében egyaránt a Megváltót nyilvánítsa ki. Isten munkásainak fáradozásait csak úgy koronázhatja siker, ha ismerik Jézust. Ehhez azonban mindenekelőtt szeretetét kell ismerniük. A menny aszerint ítéli meg használhatóságukat, tudnak-e úgy szeretni, ahogy Jézus szeretett, és munkálkodnak-e úgy, ahogyan Ő munkálkodott. - Az apostolok története, 550. o.