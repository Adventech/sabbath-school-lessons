---
title:  A Szeretet Kényszerítő Ereje
date:  23/09/2020
---

A szeretet mindig tettekben nyilvánul meg. Krisztus iránti szeretetünk arra késztet, hogy tegyünk valamit az elveszett emberiségért. Pál világosan kifejtette ezt, amikor a korinthusi gyülekezetnek írt: „A Krisztus szeretete szorongat minket” (2Kor 5:14, ÚRK). A kereszténység nem elsősorban azt jelenti, hogy lemondunk rossz dolgokról az üdvösség érdekében. Jézus semmiféle „rosszról” nem mondott le a mennyben az üdvösségért. Jó dolgokat hagyott hátra, hogy másokat megmenthessen! Nem csupán arra hív, hogy az Ő ügyére szenteljük az időnket, talentumainkat és kincseinket, hanem azt kéri, hogy adjuk oda az életünket. 

Galilea partvidékén egy reggeli találkozás alkalmával ragyogóan felvázolta tanítványai előtt az isteni szeretet parancsait.

`Jn 21:15-19 szakaszában Jézus mit kérdezett Pétertől három alkalommal? Mit felelt erre Péter? Vajon miért tette fel neki Jézus háromszor is ugyanazt a kérdést?`

Az isteni szeretet aktív, nem passzív. Az őszinte szeretet több, mint csupán gyengéd érzelem vagy egy kedves gondolat. Része az elköteleződés is. A szeretet tettekre sarkall. Rávesz, hogy elinduljunk Isten gyermekei felé az elveszett világban, akik kétségbeejtő szükséget látnak. Amikor Jézus ezt mondta Péternek: „Legeltesd az én bárányaimat!” (Jn 21:15), ez egyben parancs és megerősítés is volt. A Mester választ várt tanítványától a szeretetére, de bátorította is, hogy még mindig van feladata számára, pedig Péter valóban szégyenletesen viselkedett, amikor Jézust elfogták. Nem egyszerűen letagadta, hogy ismeri Őt, hanem még átkozódott is – amint ezt Krisztus előre megmondta.

Mi ebből a lényeg? Talán nagy szégyent hoztál az Úrra. Lehet, hogy a tetteiddel többször is megtagadtad. Jó hír viszont, hogy van még kegyelem, Isten nem vetett el! Még mindig van hely számodra művében, ha készen állsz rá!

`Veled is megesett, Péterhez hasonlóan, hogy „megtagadtad” az Urat? Ha igen, mit mond neked ez a történet, nemcsak Péter tagadásának története, hanem az is, amit Krisztus mondott neki?`

---

#### Ellen G. White idézetek

„Krisztusnak szerelme szorongat minket” (2Kor 5:14) - jelentette ki Pál. Ez volt életvitelének vezérelve, ösztönző ereje. Ha a kötelesség útján buzgósága egy pillanatra ellankadt, egy pillantás a keresztre azt eredményezte, hogy újra felövezte elméje derekát, és előretört az önmegtagadás útján. Testvéreiért végzett munkájában jórészt a Krisztus áldozatában megmutatkozó végtelen szeretetre és e szeretet mindent legyőző, kényszerítő erejére támaszkodott. - A nagy Orvos lábnyomán, 500. o.

Péter háromszor tagadta meg nyíltan Urát, és Jézus most háromszor kérte tőle a biztosítást szeretetéről és hűségéről kérdéseivel, amelyeket kihegyezett nyilakként lőtt bele Péter fájó szívébe. Az összegyűlt tanítványok előtt a Mester feltárta Péter bűnbánatának mélységét, és megmutatta nekik, hogy milyen mélyen alázatos lett az egykor dicsekedő tanítvány.

Péter természetétől fogva heves és megfontolatlan ember volt. Sátán arra használta fel Péternek ezeket a jellegzetes tulajdonságait, hogy legyőzze, elbuktassa őt. Éppen Péter bukása előtt mondta neki Jézus a következőket: „Simon! Simon! Ímé, a Sátán kikért titeket, hogy megrostáljon, mint a búzát; de én imádkoztam érted, hogy el ne fogyatkozzék a te hited: te azért idővel megtérvén a te atyádfiait erősítsed.” (Lk 22:3132) Most eljött ez az idő, és a változás nyilvánvaló volt Péterben. Az Úr nyomatékos, megpróbáló kérdései nem váltottak ki belőle semmiféle tolakodó, önelégültséget mutató választ. Megalázkodása és bűnbánata következtében Péter jobban felkészült, mint valaha is, arra, hogy a nyáj pásztoraként működjön. - Jézus élete, 812. o.

Péter esetében egy szívet vizsgáló kérdésre volt szükség, és ugyanerre van szükség a mi esetünkben is. A helyreállítási munka nem végezhető el, csak ha gyökerestül kitépik a gonoszt. Ha a keserűség gyökerei a szívben maradnak, újból és újból vadhajtásokat növesztenek. Ezért a gonosznak még a rejtett, mélyre hatoló gyökereit is ki kell tépni...

Ez a feladata minden léleknek, aki meggyalázta Istent, és szívfájdalmat okozott Krisztusnak, amikor elutasította az igazságot és a szentséget. Ha a megkísértett sikeresen veszi ezt a folyamatot és próbát, ha énje nem támad fel, és ha a megpróbáltatások miatt nem zúgolódik, akkor mindez azt igazolja, hogy a lélek ténylegesen meghalt önmagának, és most már Istenért él. - Conflict and Courage, 322. o.

Az első munka, amit Krisztus rábízott Péterre a szolgálatba való visszaállítása után, a bárányok legeltetése volt. Ez olyan munka volt, amelynek a végzése terén Péter kevés tapasztalattal rendelkezett. Ez a munka nagy gondoskodást és gyengédséget, sok türelmet és állhatatosságot követelt. Ez a munka tulajdonképpen arra hívta el a tanítványt, hogy azokat szolgálja, akik még fiatalok voltak a hitben; tanítsa a tudatlanokat; magyarázza nekik a szent írásokat, és oktassa őket hasznos együttmunkálkodásra Jézus szolgálatában. Egykor Péter nem volt alkalmas erre a feladatra vagy éppen a szolgálat fontosságának a felfogására. A Megváltó azonban most éppen ennek a munkának az elvégzésére hívta el. Erre a munkára a szenvedésről és a bűnbánatról szerzett saját tapasztalata készítette fel. - Jézus élete, 812. o.