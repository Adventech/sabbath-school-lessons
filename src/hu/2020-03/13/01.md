---
title:  A hit lépése
date:  19/09/2020
---

### E heti tanulmányunk
Máté 4:18-20; János 21:15-19; Apostolok cselekedetei 9:3-6, 10-20; Filippi 2:5-11;

> <p></p>
> 1János 3:16-18

„Az az indulat legyen bennetek, amely Krisztus Jézusban is volt, aki amikor Isten formájában volt, nem tekintette zsákmánynak azt, hogy Istennel egyenlő, hanem önmagát megüresítette, szolgai formát vett fel, és hasonló lett az emberekhez” (Fil 2:5-7, ÚRK).

Felfoghatatlanul nagy áldozat volt az, hogy Krisztus hátrahagyta a mennyei dicsőséget, az angyalok imádatát és az Atyával való közösséget. Azért jött el a szenvedés és a halál világába, hogy bemutassa az Atya szeretetteljes jellemét, visszanyerje a szeretetünket és megmentse az egész emberiséget. „Nem mérhetjük fel megváltásunk árát addig, amíg nem áll együtt a megváltott a Megváltóval Isten trónja előtt. Akkor az örök otthon dicsősége ámulatba ejti érzékeinket, és megértjük, hogy Jézus mindezt elhagyta értünk. Nemcsak a mennyei udvarból költözött el, hanem vállalta a bukás és az örök elveszés kockázatát is. Akkor majd lábához helyezzük koronánkat és zengjük az éneket »Méltó a megöletett Bárány, hogy vegyen erőt és gazdagságot és bölcsességet és hatalmasságot és tisztességet és dicsőséget és áldást« (Jel 5:12)” (Ellen G. White: Jézus élete. Budapest, 1989, Advent Kiadó, 101. o.).

Felmérhetetlen az áldozat, amit Jézus az üdvözítésünkért hozott. Bennünket is áldozatra szólít, ha követjük vezetését, elfogadjuk parancsát, és hozzá kapcsolódva igyekszünk országába vezetni az elveszett embereket. A mi áldozatunk ugyan semmiképp sem fogható az Övéhez, a lélekmentés szolgálata azonban számunkra is a hit lépése. A komfortzónánkból ismeretlen vizekre vezet. Urunk időnként áldozathozatalra kér, de az általa felkínált öröm annál jóval nagyobb.

---

#### Ellen G. White idézetek

Ha az isteni jellemet a kereszt fényében szemléljük, akkor irgalmasságot, gyengédséget és megbocsátást látunk méltányossággal és igazsággal párosulva. Mennyei trónján szemléljük Őt, aki kezén, lábán és oldalán viseli szenvedései jeleit; és ezeket azért szenvedte, hogy megbékéltesse az embert Istennel. Látjuk az Atyát, a végtelent, megközelíthetetlen világosságban, aki Fia érdemeiért tulajdonául fogad bennünket...

Ha Krisztust nézzük, a szeretet felmérhetetlen tengerének partján időzünk. Szeretnénk elbeszélni ezt a szeretetet, de szavaink elégtelennek bizonyulnak. Elmondjuk földi életét, értünk hozott áldozatát, közbenjárói tevékenységét fenn a mennyben, valamint hogy lakóhelyeket készít azok számára, akik Őt szeretik. Ha mindez elvonul előttünk, akkor felkiáltunk: Ó, milyen nagy és mélységes Krisztus szeretete! (...)

Minden őszinte tanítványban forrón lángol ez a szeretet, mint szent tűz, szíve oltárán. Ez a föld az a hely, ahol az Atya szeretete megnyilvánult Jézus által. Ezen a földön kell Isten gyermekeinek ezt a szeretetet feddhetetlen életük által visszatükrözniük. Így vezethetjük a bűnösöket a kereszthez, hogy szemlélhessék Isten Bárányát. - Az apostolok története, 333-334. o.

Jézus nem volt érzéketlen a szégyennel és a megvetéssel szemben. Minden emberhez hasonlóan Ő is érzett keserűséget. De sokkal mélyebben és erősebben, mint mi, mivel magasztosabb, tisztább és szentebb természete volt a bűnös ember természeténél, akikért meghalt. Ő a menny Fensége, aki egyenlő az Atyával, Ő a mennyei seregek Fejedelme, és mégis olyan halállal halt az emberért, ami megvetést vont maga után. Ó, bárcsak megértené mindezt a gőgös emberi szív! Ó, milyen jó lenne, ha a megváltás megértése áthatná az embereket, és arra törekednének,

hogy megtanulják Jézustól a szelídséget és az alázatosságot! - That I May Know Him, 339. o.

Ebben az életben csak ízlelgetjük a megváltás csodáit. Véges elménkkel mélységesen elgondolkozhatunk azon a szégyenen és dicsőségen, életen és halálon, igazságon és irgalmasságon, amely a kereszten találkozott, de a legnagyobb erőfeszítéssel sem tudjuk teljesen felfogni, mit jelent. Csak kevés fogalmat alkothatunk a megváltó szeretet hosszúságáról és szélességéről, mélységéről és magasságáról. Amikor a megváltottak úgy látnak, amint Isten látja őket, és úgy ismernek, ahogy Ő ismeri őket, akkor sem fogják teljesen megérteni ezt a szeretetet. De az örök korszakokon át újabb és újabb igazságok tárulnak fel a csodálkozó és elragadtatott értelem előtt. Amikor a földi bajok, fájdalmak és kísértések elmúlnak, és az okai is megszűnnek, Isten népe még akkor is tisztán és világosan fogja tudni, hogy mi volt a megváltásának az ára.

Az egész örökkévalóságban Jézus keresztjét tanulmányozzák majd a megváltottak, és róla énekelnek. A megdicsőült Krisztusban a megfeszített Krisztust fogják látni. - A nagy küzdelem, 651. o.