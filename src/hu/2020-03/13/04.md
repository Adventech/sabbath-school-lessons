---
title:  Pál - Isten Választott Edénye
date:  22/09/2020
---

Amikor Pál elfogadta Krisztust, az egész élete gyökeresen megváltozott. Krisztus új távlatot nyitott előtte, kivezette komfortzónájából, olyan tapasztalatokra, amelyeket addig el sem tudott volna képzelni. Pál apostol a Szentlélek vezetésével ezreknek hirdette Isten Igéjét a Földközi-tenger térségében. Bizonyságtétele megváltoztatta a kereszténység és az egész világ történelmét.

`Hogyan tükrözik ApCsel 9:3-6 és 10-20 versei, hogy Istennek célja volt Pál életével?`

Jézus gyakran a legmeglepőbb személyeket választotta ki tanúiul. Gondoljunk csak az ördöngösökre, a samaritánus asszonyra, a parázna nőre, a vámszedőre, a galileai halászokra, és ráadásul még a keresztények korábbi ádáz üldözőjét is elhívta! Kegyelem által mindannyian megváltoztak, majd Krisztus elküldte őket, hogy szívük örömével mondják el, mit tett az életükben. Olyan csodálatos volt, ami velük történt, hogy beszélniük kellett róla, nem hallgathatták el.

`Vessük össze ApCsel 28:28-31 és 2Tim 4:5-8 verseit! Mi utal arra ezekben a versekben, hogy Pál elkötelezettsége sosem ingott meg, és az egész életét Krisztus lélekmentő szolgálatára szánta?`

Az élete végén, amikor háziőrizetben volt Rómában, Pál kijelentette: „Isten ezt az üdvösséget a pogányoknak küldi, és ők meg is hallgatják” (ApCsel 28:28, ÚRK). A feljegyzésekből tudjuk, hogy mindenkit fogadott, aki felkereste, bárkinek kész volt hirdetni az Igét (ApCsel 28:30-31). Élete végén arra biztatta Timóteust, hogy végezze az evangélista munkáját, magáról pedig így nyilatkozott: „Ama nemes harcot megharcoltam, futásomat elvégeztem, a hitet megtartottam” (2Tim 4:7). A mi elhívási élményünk talán nem volt olyan drámai, mint Pálé, Isten azonban mindannyiunkat kér, hogy vegyünk részt munkájában, a világ megváltoztatásában. Egyértelmű, hogy bármennyi nehézséggel is találta szemben magát Pál az évek során (lásd 2Kor 11:25-30), hűséges maradt az Úrtól kapott elhíváshoz. Jézus követőinek egykori üldözőjéből lett a keresztény hit (Jézus után) legbefolyásosabb és legkövetkezetesebb védelmezője. A története hatalmas bizonyság arra, hogy mit képes elvégezni az Úr az által, aki az Ő művére szánja az életét.

`Téged mire hívott el Isten? Azt teszed, amire elhívott?`

---

#### Ellen G. White idézetek

Nagyon komoly és mélyen megható ezután az apostol szava a korint- husi testvérekhez, hogy ismét gondolkozzanak el Megváltójuk páratlan szeretetén. „Mert ismeritek a mi Urunk Jézus Krisztusnak jótéteményét - írta -, hogy gazdag lévén szegénnyé lett érettetek, hogy ti az Ő szegénysége által meggazdagodjatok.” (2Kor 8:9) Ti ismeritek azt a magasságot, ahonnan leereszkedett, valamint azt a mélységes megalázkodást, amelyet magára vállalt. Miután rálépett az önmegtagadás és önfeláldozás ösvényére, többé nem tért le arról, amíg az életét oda nem áldozta. Mennyei trónja és földi keresztje között nem volt számára nyugalom.

Pál apostol pontról pontra, részletesen kifejtett mindent, hogy valamennyien, akik a levelét olvasni fogják, teljesen megértsék az Üdvözítőnek értük való csodálatos megalázkodását. Bemutatta nekik Krisztust, aki mint Isten az Atyánál időzött, és vele együtt fogadta az angyalok hódolatát. Azután szemléltette útját le az emberi sors megalázó mélységeibe. Pál meg volt arról győződve, hogy ha sikerül megértetni velük azt a csodálatos áldozatot, amelyet a menny Fensége hozott, minden önzést száműznek az életükből. Bemutatta előttük, hogy Isten Fia miként vetette le a dicsőségét, és vette önként magára az emberi természetet. Sőt, szolgává alázta magát, egészen a halálig, „a keresztfának haláláig” (Fil 2:8), hogy az elbukott emberiséget megalázottságából felemelje reményre, örömre a mennyek országában. - Az apostolok története, 332-333. o.

Pál szíve szeretettől izzott a bűnösökért. Minden erejét bevetette a lélekmentés munkájába. Isten országának ő volt a legönmegtagadóbb és legkitartóbb munkása. Az elnyert áldásokat alkalmaknak tekintette, hogy másokkal megossza. Soha nem mulasztott el egyetlen lehetőséget, hogy az Üdvözítőről beszéljen, vagy felsegítse az ínségben levőket. Helységről helységre járva prédikálta Krisztus evangéliumát, és alapított gyülekezeteket. Mindenütt, ahol meghallgatták, igyekezett lerontani a gonosz munkáját: férfiakat és nőket vezetett el az életszentség, az igazság útjára. - Az apostolok története, 367. o.

Az Úr mindig megszabja az ember munkáját. Itt látható az isteni és az emberi együttműködése. Itt az ember, aki az adott isteni fénynek engedelmeskedve munkálkodik. Ha Saul azt mondta volna: „Uram,

semmi készség nincs bennem, hogy kövessem kifejezett utasításaidat, munkáljam üdvösségemet”, akkor ha az Úr tízszer annyi világosságot ragyogtatott volna Saulra, az is hiábavaló lett volna.

Az ember dolga együttműködni Istennel. S ez a legkeményebb, legsúlyosabb harc, mely a szándék és a nagy elhatározás és döntés óráján jön az emberhez, hogy Isten akaratához és Isten útjához hajlítsa akaratát a kegyes befolyásokra támaszkodva, melyek egész életét végigkísérik... A cselekvés nem az érzés és hajlam tetszését szolgálja, hanem mennyei Atyánk ismert akaratát. Kövessétek és engedelmeskedjetek a Szentlélek vezetésének. - Értelem, jellem, egyéniség, 2. köt., 757. o.