---
title:  A Kötelesség Hívó Szava
date:  21/09/2020
---

Képzeljük magunkat Simon Péter és András helyébe! Éppen akkor kelt fel a nap és elűzte az éjjeli hideget. Gyönyörű galileai reggel volt, és ők csak egy dologra tudtak gondolni: a halfogásra, jó sok halat akartak fogni. Az utóbbi időben remekül ment a munka, és aznap is remek fogásra számítottak. Akkor látták közeledni a názáreti Jézust a hajnali fényben. Aligha sejtették, hogy néhány perc alatt az egész életük megváltozik, attól kezdve egészen mások lesznek.

`Olvassuk el Mt 4:18-20 verseit! Vajon Simon Péter és András miért volt kész erre a hatalmas elköteleződésre, hogy Krisztus követői legyenek? Mi utal a versekben arra, hogy a halászatnál magasztosabb céllal hívta el őket Jézus?`

János evangéliumából tudjuk, hogy már több mint egy éve valamennyire ismerték Jézust, de nem kötelezték el magukat teljesen mellette. Krisztus fellépésében, a megjelenésében, a szavaiban és a tetteiben lehetett valami fenséges, ami azt jelezte a galileai halászoknak, hogy Isten dolgainak végzésére hívja őket. Azért hagyták ott a hajóikat, a foglalkozásukat, az ismerős környezetet és követték Őt, mert érezték, hogy magasabb rendű cél nevében hívja őket. A hétköznapi halászok felismerték, hogy különleges dologra szólítja őket. Isten talán nem arra hív téged, hogy ma otthagyd a hivatásodat, de különleges célt állít eléd – mutasd be a szeretetét, légy az igazságának tanúja, az Ő neve dicsőségére.

`Mt 9:9 verse alapján gondolkodjunk Máté elhívásáról! Mit tartasz egészen különlegesnek ebben a történetben?`

A római korban a vámszedők gyakran zsarolásra használták hivatali hatalmukat, az átlagemberek kárára nyerészkedtek. Izraelben ők voltak a leggyűlöltebb, leginkább megvetett emberek. Krisztus megszólította Mátét, hogy „Kövess engem!” Ennek alapján feltételezhetjük, hogy már hallott róla és szíve mélyén vágyott követni Őt. Amikor pedig elhangzott a meghívás, a vámszedő azonnal indult. Csodálkozott, hogy Krisztus kész volt elfogadni őt, tanítványául hívta.  A szívünk mélyén mindannyian többet várunk az élettől. Szeretnénk valami értelmes, nagyobb, nemesebb célt szolgálni. Krisztus bennünket is hív, mint ahogyan Mátét szólította, hogy kövessük Őt.  

---

#### Ellen G. White idézetek

Amikor Krisztus az Ő követésére hívta el tanítványait, nem ajánlott nekik kecsegtető kilátásokat ebben a földi életben, nem ígért nekik nyereséget vagy világi méltóságot, és ők sem szabtak feltételeket azzal kapcsolatban, hogy milyen fizetséget kapjanak. Mátéhoz, aki a vámnál ült, így szólt a Megváltó: „Kövess engem! És az felkelvén követte Őt.” Máté, mielőtt a szolgálatába állt, nem kért tőle egy meghatározott összeget, amely megfelelt volna a korábbi foglalkozásában kapott fizetésének. Minden kérdezősködés és tétovázás nélkül követte Jézust. Elegendő volt számára, hogy a Megváltóval járhat, hallhatja szavait, és közösen munkálkodhat vele.

Ugyanez történt a már előbb elhívott tanítványokkal is. Amikor Jézus elhívta Pétert és társát, hogy kövessék Őt, ők azonnal otthagyták a hálójukat és csónakjukat. Néhány tanítványnak voltak barátai, akikről gondoskodni kellett. Amikor azonban megkapták a Megváltó meghívását, nem ingadoztak, és nem kérdezték, miből éljenek meg, és tartsák el a családjukat. Egyszerűen engedelmeskedtek a hívásnak, és amikor Jézus később megkérdezte tőlük: „Mikor elküldtelek benneteket erszény és táska nélkül, volt-e valami fogyatkozástok?” - azt felelhették: „Semmiben sem!” (Lk 22:35) - Az evangélium szolgái, 113. o.

Sokan képtelenek határozott terveket készíteni a jövőjükre. Bizonytalanságban élnek. Nem látják ügyeik kimenetelét, és ez sokszor aggasztja és nyugtalanítja őket. Ne felejtsük el, hogy Isten gyermekeinek az élete zarándoklat ezen a világon! Nem vagyunk elég bölcsek saját életünk megtervezéséhez...

Krisztus nem készített terveket földi életében maga számára. Elfogadta az Úr terveit, és az Atya napról napra tárta fel előtte e terveket. Így kellene nekünk is magunkat Istenre bízni, hogy életünk az Ő akaratának egyszerű megvalósulása legyen. Ha utunkat őrá bízzuk, Ő igazgatja a lépteinket.

Nagyon sokan, miközben ragyogó jövőt terveznek maguknak, kudarcra ítélik az életüket. Engedd, hogy Isten készítsen neked terveket! Kisgyerekként bízzál annak a vezetésében, aki „híveinek lábát megoltalmazza” (1Sám 2:9). Az Úr sohasem vezeti gyermekeit másképp, mint ahogy ők maguk is választanák, ha kezdettől fogva látnák a véget, és fel tudnák fogni, hogy milyen dicső az a cél, amit Isten munkatársaiként megvalósíthatnak. - A nagy Orvos lábnyomán, 478-479. o.

Az első lecke, amit mindenkinek meg kell tanulnia, aki Istennel akar együtt munkálkodni, az, hogy ne önmagában bízzon, mert így készülhet fel a Krisztus jellemében való részesülésre. Ezt nem lehet tanulással elnyerni a legmagasabb szintű iskolákban sem. Ez a bölcsesség gyümölcse, ami egyedül az isteni Tanítótól származik. - Jézus élete, 249. o.