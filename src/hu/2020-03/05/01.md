---
title:  Bizonyságtétel a Lélek erejével
date:  25/07/2020
---

### E heti tanulmányunk
János 15:26-27; Apostolok cselekedetei 2:41-42; 8:4; 17:33-34; 18:8; Zsidók 4:12

> <p></p>
> „Miután könyörögtek, megrendült az a hely, ahol összejöttek, és beteltek mindnyájan Szentlélekkel, és az Isten igéjét bátran hirdették” (ApCsel 4:31, ÚRK).

Amikor Jézus meghagyta a korai hívőknek: „Elmenvén e széles világra, hirdessétek az evangéliumot” (Mk 16:15), ez bizonyára lehetetlen küldetésnek tűnt. Hogyan is tudnának ilyen hatalmas feladatot elvégezni? Hiszen csak kevesen voltak, korlátozott forrásokkal. Átlagos hívők voltak, többségükben tanulatlanok. Isten azonban rendkívüli, és Ő adott nekik erőt a különleges megbízatáshoz.

Jézus kijelentette: „Hanem vesztek erőt, minekutána a Szentlélek eljő reátok: és lesztek nékem tanúim úgy Jeruzsálemben, mint az egész Júdeában és Samáriában és a földnek mind végső határáig” (ApCsel 1:8). A Szentlélek erejével képessé váltak arra, hogy életeket, sőt a világot megváltoztató erővel hirdessék a kereszt üzenetét. A Szentlélek tette eredményessé a bizonyságtételüket. Néhány rövid évtized leforgása alatt az egész világra hatott az evangélium. Az apostolok cselekedeteiben az áll, hogy az első hívők „az egész világot felforgatták” (ApCsel 17:6, RÚF). Pál apostol hozzáteszi, hogy az evangélium „hirdettetett minden teremtménynek az ég alatt” (Kol 1:23). Az e heti tanulmányban arra összpontosítjuk a figyelmet, hogy milyen szerepe van a Szentléleknek a Krisztusról szóló bizonyságtételünk megerősítésében.

---

#### Ellen G. White idézetek

Azok között, akik ezt a megbízást kapták az Üdvözítőtől: „Elmenvén azért tegyetek tanítványokká minden népeket” (Mt 28:19), igen sokan voltak, akik nagyon szerény körülmények között éltek: férfiak és nők, akik szerették az Urat, és elhatározták, hogy önzetlen szolgálattal követik a példáját. Ezekre az egyszerű emberekre és a tanítványokra, akik a földi életében vele együtt jártak, az Úr nagyon fontos feladatot bízott. Elhívta őket, hogy elvigyék a világnak a Jézus Krisztusban való üdvösség örömhírét.

Miután az üldözés miatt szétszóródtak, missziós lelkülettől áthatva jártak szerteszét. Felismerték küldetésük felelősségét. Tudták, hogy kezükben tartják az élet kenyerét az egész sóvárgó világ részére. Krisztus szerelme arra késztette őket, hogy ezt a kenyeret mindazok számára megtörjék, akik éhezték. Az Úr munkálkodott általuk. Ahova mentek, betegek gyógyultak meg, miközben a szegényeknek az evangéliumot hirdették. - Az apostolok története, 105-106. o.

Mindazok, akik Krisztusnak szentelik életüket, embertársaik megmentésének a munkájára vállalkoznak. Szívük együtt dobban Jézus Krisztus szívével. A lélekmentés ugyanazon igyekezete mutatkozik meg az életükben, mint ami az Úr életében is megmutatkozott. Isten művében nem foglalhatja el mindenki ugyanazt a beosztást, viszont mindenki számára van feladat... Minden eszközt fel kell használni Isten országának terjedése és nevének dicsőítése érdekében.

Aki készséges szolgálatra ajánlja fel magát az Úrnak, erőt nyer, hogy mérhetetlen eredményeket érhessen el. Értük Isten nagy dolgokat fog megtenni.

Isten mennyei erővel ruház fel fiatalokat és időseket egyaránt. Megtért értelemmel, megtért kézzel, megtért lábbal és nyelvvel, az oltárról kiragadott elven szénnel megérintett ajakkal fognak az Úr szolgálatába állni, határozottan haladni előre és fölfelé, hogy a mű mielőbb befejeződhessen. - The Faith I Live By, 247. o.

Amikor az apostolok az Atya egyszülöttjének dicsőségét hirdették, háromezer lélek hitt nekik. Az emberek olyanoknak látták magukat, amilyenek valójában: bűnösöknek, szennyeseknek. Felismerték, hogy Krisztus a barátjuk, a Megváltójuk. Őt magasztalták és dicsőítették, mert a Szentlélek ereje megérintette a szívüket. E hívők hitükkel látták meg azt a Jézust, aki azért viselte el a megaláztatást, a szenvedést és a halált, hogy ők el ne vesszenek, hanem örökké élhessenek. A Lélek kinyilatkoztatásából felismerték Krisztus hatalmas és fenséges voltát. Bizalommal nyújtották felé a kezüket, és ezt mondták: „Hiszek!”

A Megváltó feltámadásának örömhírét azután a hívők elvitték az akkor benépesült világ legtávolabbi határáig. A gyülekezet minden irányból felé sereglő megtérteket látott. Azok pedig, akik már hívők voltak, újjáéledtek. A bűnösök és a hívők együtt keresték az értékes igazgyöngyöt. - Az apostolok története, 120. o.