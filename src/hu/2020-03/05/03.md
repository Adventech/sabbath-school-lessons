---
title:  Az Egyház Erőt Kap
date:  27/07/2020
---

Az apostolok cselekedetei bibliai könyvet méltán nevezik úgy is, hogy „A Szentlélek cselekedetei”. Izgalmas utazásra hív a bizonyságtevés, az evangélium hirdetése és a gyülekezetnövekedés területén. Ez a könyv arról szól, hogyan hatnak a világra a Szentlélekkel teljes, Istennek szentelt életű hívők. Maradéktalanul a Szentlélekre hagyatkozva jutottak csodálatos eredményre. Arra példa mindez, amit a Lélek elvégezhet azok által, akik teljesen átadják magukat neki.

`Olvassuk el ApCsel 2:41-42, 4:4, 31, 5:14, 42, 6:7 és 16:5 verseit! Mi hatott ránk legjobban ezekből az igékből? Mit akart bemutatni a gyors növekedésről írva Lukács, Az apostolok cselekedeteinek az írója?`

Lukácsnak az volt a szándéka, hogy bemutassa olvasóinak a Szentlélek szolgálatát a korai egyházban. Figyeljük meg azt is, hogy nem habozott számokkal is érzékeltetni a Szentlélek munkájának nagyságát az 1. században, vagyis a keresztségek számát. ApCsel 2:41 versében kiemelte, hogy egy helyen, egyetlen nap alatt háromezren keresztelkedtek meg. ApCsel 4:4 versében ötezer ember keresztségét említette. ApCsel 5:14 verse szerint tömegek tértek meg az Úrhoz és keresztelkedtek meg.

Egyes emberek esetével kapcsolatban is feljegyzi, hogyan hatott a Szentlélek a szívükre, akár Lídiáról, akár a filippibeli börtönőrről, a megszállott szolgálólányról vagy a szerecsen kincstárnokról volt is szó. Ebben az a lényeg, hogy a nagy számok egyes emberekből tevődnek össze, mindannyian Isten gyermekei, akikért Jézus meghalt. Igen, örülünk a nagy számoknak, de végeredményben a bizonyságtevés többnyire egyes emberek előtt történik.

Az újszövetségi egyház gyors növekedése miatt új gyülekezeteket alapítottak. A korai egyház gyors terjedésének egyik oka az volt, hogy a gyülekezet­alapítás révén folyamatosan megújult a gyülekezet. Igen fontos üzenet ez a számunkra ma!

`Az újszövetségi egyház elsősorban a misszióra összpontosított. Hogyan biztosíthatjuk, hogy mindig a misszió legyen a gyülekezetünk tevékenységének központjában?`

---

#### Ellen G. White idézetek

A Szentlélek Isten élő ügyvivője, aki meggyőz a bűnről. Ez a mennyei küldött, ügyvivő tárja a szónok elé a keresztben bemutatott áldozat áldásait: és mialatt az igazság a jelenlévők lelkét érinti, Krisztus magához vonzza őket, és természetük átformálásán munkálkodik. Jézus készen áll, hogy gyengeségeiken segítsen, tanítson, vezessen, és hogy mennyből származó eszmékkel lelkesítsen.

Az emberek milyen keveset tehetnek a lelkek megmentése érdekében, de milyen sokat Krisztus által, ha Lelke áthatja őket! Ha tanít is, az ember akkor sem olvashat hallgatói szívében. Ám Jézus kegyelmet oszt minden lélek szükséglete szerint. A Szentlélek ismeri az ember képességeit, gyengeségeit, erejét. Az Úr munkálkodik az emberek szívén. Az evangélista pedig, hallgatói számára, a halál illata lehet a halálra, ha eltávolítja őket Krisztustól. Vagy ha odaszentelt életű, hűséges, nem önmagában bízik, hanem Jézusra tekint fel, akkor élet illata lehet életre a lelkek számára, akik már a Szentlélek megy- győző hatása alatt állnak, és szívüket az Úr előkészítette az üzenetek befogadására, melyekkel emberi ügyvivőjét megbízta. - Bizonyságtételek a prédikátoroknak, 144. o.

[A tanítványok] engedelmeskedtek Mesterük szavának. Jeruzsálembe jöttek, hogy bevárják az ígéret teljesedését. Tíz napot töltöttek szívük alapos vizsgálatával. Félretettek minden nézeteltérést. Krisztusi testvériségben közeledtek egymáshoz.

A tíz nap letelt, és a Szentlélek csodás kitöltésével az Úr teljesítette ígéretét. „Lett nagy hirtelenséggel az égből mintegy sebesen zúgó szélnek zendülése, és eltöltötte az egész házat, ahol ülnek. És megjelentek előttük kettős tüzes nyelvek, és ült mindegyikre azok közül. És megteltek mindnyájan Szentlélekkel, és kezdtek szólni más nyelveken, amint a Lélek adta nekik szólniuk. Akik azért örömest vették az ő beszédét, megkeresztelkedtek; és hozzájuk csatlakozott azon a napon mintegy háromezer lélek.” (Csel 2:2-4,41)

„Azok pedig kimenvén prédikálnak mindenütt, az Úr együttmunkálkodván velük, és megerősítvén az Igét a jelek által, amelyek követik.” (Mk 16:20) Az elkeseredett ellenállás dacára Isten országának örömhírét rövid időn belül eljuttatták a világ összes lakott részébe. - Bizonyságtételek, 8. köt., 15. o.

Figyeljük meg, Isten csak azután töltötte ki Lelkét, hogy a tanítványok eljutottak a tökéletes egységre, mikor többé nem törekedtek a legmagasabb beosztásra. Egyesítették akaratukat. Félretettek minden nézeteltérést. A Szentlélek kitöltése után ugyanezt a bizonyságtételt halljuk róluk. Figyeljünk a szavakra: „A hívők sokaságának a szíve-lelke egy volt.” (Csel 4:32) Annak Lelke éltette a hívők egész gyülekezetét, aki meghalt, hogy a bűnösök élhessenek. - Bizonyságtételek, 8. köt., 20. o.