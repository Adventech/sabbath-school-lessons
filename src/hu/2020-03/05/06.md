---
title:  A Szentlélek Átformáló Ereje
date:  30/07/2020
---

Ha figyelmesen olvassuk Az apostolok cselekedeteit, megmutatkozik benne Isten azáltal, ahogyan a Szentlélek csodákat vitt végbe emberek életében. Ez a könyv annak az esettanulmánya, hogyan diadalmaskodik az evangélium társadalmi előítéletek felett, hogyan képes átformálni egy egész élet során az emberekbe vésődött szokásokat és minden embernek bemutatni Krisztus kegyelmét, igazságát. A Szentlélek ott találkozik az emberekkel, ahol éppen vannak, de nem hagyja őket ott, mert a jelenlétében átformálódnak, az életük átalakul.

`Olvassuk el ApCsel 16:11-15, 23-24, 17:33-34 és 18:8 verseit! Ez csak néhány példa a Bibliában található megtérési történetekre. Mit tudhatunk meg a különböző beszámolókból Isten hatalmáról, amivel mindenféle rendű és rangú ember életét képes megváltoztatni?`

Mennyi különböző ember! Lídia jómódú zsidó üzletasszony volt, a filippi börtönőr pedig római, középosztálybeli hivatalnok. A Szentlélek képes elérni a társadalom teljes körét, át tudja formálni férfiak és nők, gazdagok és szegények, műveltek és tanulatlanok életét.

Szintén figyelemre méltó a listánkban szereplő utolsó két személy. ApCsel 17:34 említi az areopágita Dioniziosz megtérését. Athénban az areopágiták a bírák törvénykező tanácsának a tagjaiként ők ítélkeztek peres ügyekben. A görög társadalom kiemelkedő, nagy tisztelettel övezett tagjai voltak.

A Szentlélek ereje által Pál apostol a szolgálata során elérte a társadalmi ranglétra csúcsán lévőket is. Kriszpusz a zsidó zsinagóga elöljárója volt. Vallási vezetőként teljesen áthatotta a zsidó, ószövetségi gondolkodásmód, a Szentlélek viszont a szívébe hatolt és megváltoztatta az életét. Ezek az esettörténetek bemutatják, hogy amikor bizonyságot teszünk Krisztusról és Igéjéről beszélünk, a Szentlélek jelentős dolgokat visz végbe különböző emberek életében, bármilyen is a családi hátterük, a kultúrájuk, a neveltetésük és a hitrendszerük. Mi nem bocsátkozhatunk feltételezésekbe arról, hogy kit lehet és kit nem lehet elérni. A mi feladatunk, hogy bizonyságot tegyünk mindenkinek, akivel kapcsolatba kerülünk, a többit az Úr fogja elvégezni.

`Krisztus halála egyetemes volt, minden emberért történt. Ezek szerint miért nem szabad senkit sem reménytelen esetnek ítélni az üdvösség kérdésében?`

---

#### Ellen G. White idézetek

Akiknek Krisztus megbocsát, azokat először bűnbánatra készteti; Isten Lelkének szolgálata, hogy meggyőz a bűneinkről. Akiknek szívét a Szentlélek meggyőzi, rájönnek, hogy semmi jó nincs bennük. Belátják, hogy mindaz, amit eddig tettek, önzéssel és bűnnel vegyül. A szegény vámszedőhöz hasonlóan távol állva a szemüket sem merik az égre emelni. Így szólnak: „Isten, légy irgalmas nékem, bűnösnek!”, és ők boldogok (az angolban: áldottak - a szerk.). A bűnbánók bocsánatot nyerhetnek Krisztustól, mert Ő „Istennek ama Báránya, aki elveszi a világ bűneit” (Jn 1:29). Az Úr ígérete így hangzik: „Ha bűneitek skarlátpirosak, hófehérek lesznek, és ha vérszínűek, mint a karmazsin, olyanok lesznek, mint a gyapjú.” (Ésa 1:18) „Adok néktek új szívet, és új lelket adok belétek...” (Ezék 36:26-28) - Gondolatok a Hegyibeszédről7. o.

Isten nagy és hatalmas forrásokat tartogat az ember számára, és a legegyszerűbb módon fejleszti ki a mennyei eszközök működését. Az isteni tanító mondja: „Csakis az én Lelkem képes tanítani és a bűnökről meggyőzni. A külső díszek csak ideiglenes benyomást tesznek. Az igazságot én juttatom érvényre a lelkiismeretben, és a világ minden táján lesznek tanúim, akik hirdetik az emberek idejére, pénzére és szellemi képességére tartott igényemet. Mindezt a Kálvária keresztjén vásároltam meg. Arra használjátok a rátok bízott talentumokat, hogy egyszerűségében, őszinte odaadásában hirdessétek az igazságot. Juttassátok el az evangélium örömhírét a világ minden részére. Ébresszétek föl a megterhelt lelkeket, hogy ezt kérdezzék: Mit tegyek, hogy megmeneküljek?” - Bizonyságtételek, 7. köt., 159. o.

Amikor Jézus megígérte tanítványainak a Szentlelket, tanítói működésének befejezéséhez közeledett. Ott állt a kereszt árnyékában, teljesen tudatában a bűnteher súlyosságának, amit neki mint bűnhordozónak kellett viselnie. Mielőtt azonban feláldozta magát, elmondta tanítványainak a legfontosabb, legtökéletesebb adományt, amit követőinek akart adni. Olyan adományt, mely kegyelmének határtalan segélyforrását tárja fel előttük. „Én kérem az Atyát, és más Vigasztalót ad néktek, hogy veletek maradjon mindörökké. Az igazságnak ama Lelkét, akit a világ be nem fogadhat, mert nem látja Őt, és nem ismeri fel Őt; de ti ismeritek Őt, mert nálatok lakik, és bennetek marad.” (Jn 14:16-17) Az Üdvözítő ezzel a jövőre utalt, amikor eljön a Szentlélek mint földi képviselője, és hatalmas munkát végez. Annak a sok rossznak és gonoszságnak, amely évszázadokon át halmozódott fel, az ember ezentúl a Szentlélek isteni ereje által álljon ellen. - Az apostolok története, 47. o.