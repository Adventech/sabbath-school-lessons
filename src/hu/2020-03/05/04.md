---
title:  A Szentlélek És A bizonyságtevés
date:  28/07/2020
---

Az apostolok cselekedetei egészében nagy erővel volt jelen a Szentlélek. Miközben a hívők különféle úton-módon bizonyságot tettek az Úrról, a Lélek nekik és általuk szolgált. Erőt adott nekik, hogy az ellenséges környezetben elviseljék a bizonyságtevéssel járó megpróbáltatásokat és nehézségeket. Elvezette őket az őszinte keresőkhöz. Egész városok lakóinak a szívét felkészítette, még mielőtt a hívők hozzájuk értek volna. Olyan lehetőségek ajtajait tárta ki előttük, amelyekre álmukban sem gondolhattak volna, és erőt adott szavaiknak, tetteiknek.

`Olvassuk el ApCsel 7:55, 8:29, 11:15, 15:28-29 és 16:6-10 verseit! Hogyan segítette mindegyik esetben a Szentlélek a tanítványok bizonyságtételét? Vagyis mi mindent tett a Lélek a különböző helyzetekben?`

Bámulatos a Szentlélek szolgálatának sokszínűsége az 1. században. A fentebb említett esetek csupán például szolgálnak a tevékenységére. A Lélek erősítette Istvánt, amikor bizonyságot tett a könyörtelen, megvadult tömeg előtt, akik halálra kövezték. Csodálatos módon vezette Fülöpöt a befolyásos, etiópiai férfihoz, aki az igazságot kereste, és így jutott el az evangélium Afrika belsejébe. Péternek megerősítő jelet adott, amikor a pogányok is megkapták a Szentlélek ajándékát. A Lélek teremtett egységet az egyházban, amikor könnyen megoszlás alakulhatott volna ki köztük a körülmetélés miatt, és szintén Ő segítette az evangélium hirdetését Pál apostol által Európa kontinensén.

A Szentlélek aktivitását látjuk az újszövetségi egyházban, mint ahogyan a mai egyház életében is tevékeny Isten Lelke. Az a vágya, hogy erővel töltsön el, tanítson, vezessen, egységbe vonjon és elküldjön bennünket a világ legfontosabb küldetésének végzésére: hogy Jézushoz és az Ő igazságához vezessük az embereket. Tudnunk kell, hogy Ő ma is aktív és munkálkodik, éppen úgy, mint ahogy az apostolok és a korai egyház idejében tette.

`Mit tehetünk naponként, hogy a Szentlélek hatalma előtt nyitottabbá, formálhatóbbá váljunk? Milyen döntéseket kell meghoznunk, hogy munkálkodhasson bennünk és általunk?`

---

#### Ellen G. White idézetek

István látta az ellenszegülést, amit szavai kiváltottak, és rájött, hogy ez lesz az utolsó bizonyságtevése. Amikor rámutatott az összefüggésre Krisztus és a próféták írásai között, és amikor a templomot említette, a pap megszaggatta ruháit. István számára ez volt a jel, hogy hamarosan örökre elhallgattatják. És bár épp prédikációja közepén tartott, mégis hirtelen befejezte a beszédet... A jelenlevők arcán megjelenő gyűlöletből kiolvasta sorsát, de mégsem ingott meg. Halálfélelme eltűnt. A papok és a fellázított tömeg dühe egyáltalán nem ijesztette meg. Az előtte zajló jelenet elillant, mert számára megnyíltak a menny kapui, és azokon betekintve látta a menny, Isten és Krisztus dicsőségét, aki mintha most állt volna fel trónjáról, hogy szolgája segítségére siessen. Ekkor István győzedelmesen kijelentette: „Ímé, látom az egeket megnyílni és az embernek Fiát az Isten jobbja felől állni.” - Lift Him Up, 104. o.

[Péter] e szavakkal sorolta fel a pogányokkal való találkozásuk eseményeit: „Mikor pedig én elkezdtem szólni, leszállt a Szentlélek őreájuk, miképpen miránk is kezdetben. Megemlékeztem pedig az Úrnak ama mondásáról, amint mondta: János ugyan vízzel keresztelt, ti azonban Szentlélekkel fogtok megkereszteltetni. Ha tehát az Isten hasonló ajándékát adta nekik, mint nekünk is, kik hittünk az Úr Jézus Krisztusban, kicsoda voltam én, hogy az Istent eltilthattam volna?” (Csel 11:15-17)

Amikor a tanítványok hallották a beszámolót, megnyugodtak, és meggyőződtek róla, hogy Péter eljárása Isten tervének közvetlen beteljesedése volt, és hogy régi előítéletüknek és elzárkózásuknak végleg el kell tűnnie Krisztus evangéliuma által. „Ezeknek hallatára aztán megnyugodtak, és dicsőítették Istent, mondván: Eszerint hát a pogányok- nak is adott az Isten megtérést az életre!” (Csel 11:18) - A megváltás története, 290-291. o.

Krisztus megígérte gyülekezetének a Szentlélek adományát, és ez az ígéret ránk éppúgy vonatkozik, mint az első tanítványokra. A többi ígérethez hasonlóan ez is a feltételek teljesítésétől függ. Sokan vannak, akik előadják, hogy hisznek az Úr ígéreteiben, és igényt is tartanak rájuk, beszélnek Jézusról és a Szentlélekről - mégsem nyernek áldást, mert lelkűket nem rendelik alá az isteni vezetésnek és ellenőrzésnek.

Mi nem használhatjuk fel a Szentlelket, neki kell bennünket felhasználnia. A Lélek által munkálja Isten népében „mind az akarást, mind a munkálkodást jó kedvéből” (Fil 2:13). Sokan nem engedik magukat vezetni, ők akarnak gondoskodni magukról. Ezért nem nyerik el a mennyei adományt. Csak azokra töltetik ki a megígért Lélek, akik alázatosan állnak Isten előtt, vezetését és kegyelmét várva. Ezt a megígért és hit által igényelt áldást követi a többi áldás. Krisztus kegyelmének gazdagsága szerint adja, és minden lélekre ki akarja árasztani aszerint, hogyan készült el a befogadására. - Az evangélium szolgái, 284-285. o.