---
title:  Jézus És A szentlélek Ígérete
date:  26/07/2020
---

A tanítványok aggódtak amiatt, hogy a Mester elhagyja őket és visszatér a mennybe, ekkor ígérte meg nekik Jézus a Szentlelket. „Jobb néktek, hogy én elmenjek: mert ha el nem megyek, nem jő el hozzátok a Vigasztaló: ha pedig elmegyek, elküldöm azt tihozzátok” (Jn 16:7). Görögül a „Vigasztaló” paraklétosz. Arra utal, aki segíteni jön. A Szentlélek egyik feladata, hogy minden hívőt elkísérjen és erőt adjon nekik a bizonyságtevéshez. Nem vagyunk egyedül, ha Jézusról beszélünk. Mellettünk áll a Szentlélek, hogy az őszinte keresőkhöz vezessen. Ő készíti fel a szívüket, mielőtt mi még találkoznánk velük. Ő vezet bennünket, a szavainkat, és Ő győzi meg a keresőket, ad erőt nekik, hogy válaszolni tudjanak a késztetésére.

`Mit tudhatunk meg Jn 15:26-27 és 16:8 verseiből a Szentlélek szerepéről a bizonyságtevésben?`

A Szentlélek tesz bizonyságot Jézusról. A fő célja, hogy a lehető legtöbb embert Jézushoz vezesse, az Ő dicsőítése a küldetése. Ebben a szerepében a hívőket meggyőzi arról, hogy a bizonyságtevés a feladatuk. Megnyitja a szemünket, hogy meglássuk a lehetőséget a környezetünkben lévő emberekben, és a színfalak mögött fogékonyságot teremt bennük az evangélium üzenetének befogadására.

János evangéliuma világosan fogalmaz: „meggyőzi a világot a bűnről” (Jn 16:8, SZIT). Más szóval az ember szívére hat, hogy egyre mélyebben érezze, mennyire eltávolodott Istentől és szüksége van a megtérésre. Az „igazságról” is meggyőzi a világot. Nemcsak a bűnt mutatja be, hanem vezet bennünket az igazságban is. Megmutatja nekünk Jézus igazságának csodálatos voltát, szemben a mi bűnösségünkkel. A Szentléleknek nem csupán az a szerepe, hogy rámutasson, mennyire rosszak vagyunk, hanem hogy megvilágítsa: Jézus mennyire jó, kedves, könyörületes és szeretetteljes. Bennünket is az Ő képére akar formálni.

A bizonyságtevés egyszerűen az, hogy a Szentlélekkel együttműködve dicsőítjük Jézust. A Lélek erejével és vezetésével tanúsítjuk Krisztus csodálatos voltát, aki megváltoztatta az életünket.

`A lélekmentés munkája közben miért kell mindig tisztában lennünk azzal, hogy mi senkit nem tudunk megtéríteni, mert erre csak a Szentlélek képes?`

---

#### Ellen G. White idézetek

A tanítványok számára érthetetlen titoknak tűnt, hogy bár Krisztus meg fog jelenni nekik, mégis láthatatlan lesz a világ számára. Nem fogták fel szavainak lelki értelmét. Ők egy külső, látható megjelenésre gondoltak. Nem voltak képesek megérteni, hogy lehet Jézus jelen közöttük, miközben a külvilág nem látja Őt. Nem értették a lelki megnyilatkozás jelentőségét...

A Vigasztaló ígérete drága igazságot tárt fel előttük. Arról biztosította őket, hogy a legnehezebb körülmények között sem fogják elveszíteni a hitüket. A Krisztus nevében küldött Szentlélek fogja tanítani és emlékeztetni őket minden szükséges dologra. A Szentlélek képviseli Jézust, aki közbenjár az elbukott emberiségért. Azért esedezik, hogy gyermekei lelki erőt nyerjenek, hogy az Isten és az ember összes ellenségének erejénél nagyobb Valakinek az ereje által legyőzhessék lelkük ellenségét. - Reflecting Christ, 129. o.

Mikor a tanítványok Mesterük mennybemenetele után összegyűltek, kérésüket Jézus nevében intézték az Atyához. Ünnepélyes áhítattal hajoltak meg imájukban, és megismételték az ígéretet: „Amit csak kérni

A Szentlélek adja az erőt, ami az embert győzelemre segíti. Közbelépése által győzhető le Sátán uralma. A Szentlélek meggyőz a bűn tekintetében, és az ember beleegyezésének következtében eltávolítja a bűnt a szívből. Az elmét egy új törvény alá helyezi - a szabadság királyi törvénye alá. - Our High Calling, 152. o.