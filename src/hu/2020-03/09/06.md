---
title:  Szeretettel Bemutatni Az Igazságot
date:  27/08/2020
---

Jézus nem mulasztotta el bemutatni az igazságot, még a „szeretet” kedvéért sem, hiszen az nem lett volna szeretet. A szeretet mindig a másik javát keresi, és nem állhat ellentétben az igazsággal. Az alázattal és kedvesen elmondott igazság a szeretet kinyilvánítása. „Én vagyok az út, az igazság és az élet” (Jn 14:6) – mondta Jézus, Ő az üdvösség egyetlen útja (ApCsel 4:12). Kegyelme üdvözít, hogy megismerhessük igazságát és élhessük az életét. Az igazság szeretet nélkül fojtogató törvényeskedéshez vezet, ami kiöli a lelki életet. Az úgynevezett „szeretet” igazság nélkül toleráns szentimentalizmusba visz, aminek nincs tartalma, és így az ember a bizonytalanság tengerén fog hánykolódni. A szeretettel képviselt igazság őszinte keresztény tapasztalathoz vezet, ami világos irányt, célt és bizonyosságot ad.

`Olvassuk el 2Tim 4:2, Tit 3:4-5 és 1Pt 3:15 verseit! Mely kifejezések érzékeltetik ezekben az igékben a bibliai igazság és az alázatos, elfogadó lelkület közötti egyensúlyt?`

Az Újszövetség írói soha nem hangsúlyozták túl a szeretetet az igazság rovására. Gyönyörűen összekapcsolták a szeretetet az igazsággal, a kegyelmet a törvénnyel, az irgalmat az őszinteséggel. Péter arra tanította a hittestvéreit, hogy „készek legyetek megfelelni mindenkinek, aki számot kér tőletek a bennetek levő reménységről, szelídséggel és félelemmel” (1Pt 3:15). Más szóval: tudnotok kell, hogy miben hisztek és miért, valamint képeseknek is kell lennetek ezt elmagyarázni. Ez nem jelenti azt, hogy az ember mindig mindenre tudja a választ vagy mindenkit meg tud győzni a hitéről. Csupán arról van itt szó, hogy „szelídséggel és félelemmel”, vagyis alázattal és a szóban forgó kérdés nagyságának tudatában képes elmondani, hogy miben hisz és miért.

Pál azt tanácsolta fiatal pártfogoltjának, Timóteusnak, hogy „Hirdesd az igét, állj elő vele alkalmatos, alkalmatlan időben, ints, fedj, buzdíts teljes béketűréssel és tanítással” (2Tim 4:2). Tituszt pedig emlékeztette, hogy Isten jósága és szeretete üdvözíti azokat, akik újjászülettek benne (Tit 3:4-5).

Isten bennünket is arra hív, hogy szeretettel képviseljük az igazságot, teljes szelídséggel és alázattal. Urunk azt akarja, hogy elfogadó lelkülettel hozzá csatlakozva mi is hirdessük az utolsó idők üzenetét a Krisztus nélkül a halálba tartó világnak.

`Tegyük fel, valaki megkérdezi tőled, miért vagy keresztény. Mit mondanál neki, és miért?`

---

#### Ellen G. White idézetek

Pál az Isten ítélőszéke előtt kéri fel Timótheust, és parancsolja meg neki, hogy az Igét hirdesse, ne pedig emberek beszédeit és szokásait. Legyen kész minden kínálkozó alkalommal bizonyságot tenni Istenről, akár nagy gyűléseken, akár családi körben, úton vagy otthon, barátoknak vagy ellenségnek, biztonságban vagy nehézségek között, veszélyek, gyalázat és veszteségek között.

Timótheus szelíd lelkű, engedékeny természetű volt. Miután Pál félt attól, hogy e tulajdonságai miatt visszariad munkája lényeges részétől, felhívja, hogy a bűnt hűségesen feddje meg és élesebben intse meg azoknál, akik súlyos bűnöket követnek el. Azonban ez „teljes béketűréssel, tanítással” történjen. Mutassa be Krisztus türelmét, szeretetét, és az Ige igazságaival magyarázzon és erősítsen.

A bűnt gyűlölni és feddeni, egyszersmind részvétet és gyengédséget mutatni a bűnös iránt: nagyon nehezen megvalósítható feladat. Minél komolyabbak saját erőfeszítéseink a szív és az életszentség elérésére, annál erősebben érezzük a bűn súlyát, és annál erősebb lesz az ellenszenvünk iránta. Óvakodjunk a helytelen szigorúságtól, a bűnössel szemben mégis legyünk óvatosak, hogy ne tévesszük szem elől a bűn nagy horderejét. Szükséges, hogy Krisztushoz hasonló türelmet és elnézést tanúsítsunk a tévelygővel szemben - de az a veszély is fennáll, hogy olyan nagyon türelmesek vagyunk tévelygése iránt, hogy az illető azt gondolja, ő nem is érdemel feddést, és elutasítja mint indokolatlan és igazságtalan figyelmeztetést. - Az evangélium szolgái, 30. o.

A példázat szerint a legkorábban felfogadott munkások meghatározott összegért vállalták el a munkát, és megkapták a megszabott összeget. Semmivel sem többet. A később felfogadott munkások bíztak a gazda ígéretében, amely így szólt: „ami igazságos, megkapjátok”. Azzal mutatták ki a bizalmukat, hogy nem érdeklődtek a bérük felől. Bíztak a gazda igazságos és méltányos voltában, és nem teljesítményük szerint kapták a jutalmat, hanem a gazda bőkezűsége szerint.

A Mindenható azt szeretné, ha mi is a bűnöst megigazító Istent látnánk benne. Jutalmát nem érdemeink szerint adja, hanem „eleve elvégzése szerint, amelyet megcselekedett Krisztus Jézusban, a mi Urunkban”. „Nem az igazságnak cselekedeteiből, amelyeket mi cselekedtünk, hanem az Ő irgalmasságából tartott meg minket” (Eféz 3:11; Tit 3:5); és azokért, akik bíznak benne, hogy „véghetetlen bőséggel mindeneket” megcselekszik, „feljebb, hogynem mint kérjük vagy elgondoljuk” (Ef 3:20). - Krisztus példázatai, 397. o.

Amikor még szeretetlenek és összeférhetetlenek voltunk, gyűlöltek és egymás között gyűlölködők, mennyei Atyánk már irgalmas volt hozzánk. „De mikor a mi megtartó Istenünknek jóvolta és az emberekhez való szeretete megjelent, nem az igazságnak cselekedeteiből, amelyeket mi cselekedtünk, hanem az Ő irgalmasságából tartott meg minket.” (Tit 3:3-5) Ha tehát az Ő szeretetét magunkba fogadtuk, nemcsak azok iránt tesz bennünket barátságosakká és szívélyesekké, akik nekünk tetszenek, hanem a tévelygők, a bűnösök és a rosszindulatúak iránt is.

Isten gyermekei azok, akik részesei az isteni természetnek. Nem a magas pozíció, nem a születés, a nemzetiség vagy a vallási kiváltságok tesznek bennünket a mennyei család tagjaivá, hanem egyedül a szeretet - olyan szeretet, amely minden embert átölel. Még olyan bűnösök is képesek kedvesen reagálni a kedvességre, akiknek a szíve nem egészen Isten Lelke befolyásának enged; míg a gyűlöletre gyűlölettel, a szere- tetre szeretettel reagálnak. Egyedül a Szentlélek adhat a gyűlöletért cserébe szeretetet. A hálátlanokkal és gonoszakkal szemben tanúsított barátságos magatartás és a jóindulat azokkal szemben, akiktől semmit sem várhatunk, a menny királyi családjának ismertetőjele. Ez a leghatározottabb bizonyíték, amellyel a Magasságos gyermekei a küldetésüket igazolják. - Gondolatok a Hegyibeszédről, 75. o.