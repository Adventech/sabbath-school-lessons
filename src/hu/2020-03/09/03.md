---
title:  Más Hozzáállással
date:  24/08/2020
---

A hozzáállásunk általában meghatározza, hogy mennyire tudunk hatni az emberekre. A nyers, bírálgató és barátságtalan modor inkább elidegeníti az embereket, és még ha sikerül is bizonyságot tennünk, a szavainkat, bármennyire igazak is, kevésbé fogják jól fogadni.

Ezzel szemben a pozitív hozzáállás és a másik ember iránti bizalom vonzó, barátságot teremt. Jézus gyönyörűen kifejtette ezt az elvet: „Nem mondalak többé titeket szolgáknak; mert a szolga nem tudja, mit cselekszik az ő ura; titeket pedig barátaimnak mondottalak; mert mindazt, amit az én Atyámtól hallottam, tudtul adtam néktek” (Jn 15:15). A barátok elfogadják egymást a gyengeségeikkel és hibáikkal együtt is, és osztoznak örömben-bánatban.

`Mt 15:21-28 és Mk 14:6-9 szakaszaiban két, egészen eltérő körülmények között élő nő történetéről olvashatunk. Jézus látszólag durva az egyikkel, a másikkal pedig kedves. Mi utal mégis ezekben a versekben arra, hogy mindkettőjük felé üdvözítő kegyelemmel fordult, bizalmat épített?`

Máté evangéliuma 15. fejezetében Jézus egy kánaáni asszonnyal találkozott, akinek a kérését eleinte szándékosan mintha visszautasította volna, ám a nőnek, miközben tovább könyörgött, a hite csak erősödött. Jézus végül teljesítette a kérését, majd olyan kijelentést tett, amit Júdeában a kor vallási vezetői semmilyen körülmények között nem mondtak volna egy szegény, kánaáni asszonynak: „Asszony, nagy a te hited” (Mt 15:28, ÚRK)! Egy vallási tanító szájából elhangozható legnagyobb elismerésben részesítette. El tudjuk képzelni, milyen örömet jelentett ez az asszonynak, mennyire megváltozott az élete? A Jézus lábát drága parfümmel megkenő nő zsidó, de rossz hírű, szégyenletes múltú volt, aki sok bűnt elkövetett, Isten azonban megbocsátott neki, az élete megváltozott és megújult. Mások elítélték, Jézus azonban védelmébe vette és megdicsérte. Kijelentette: „bárhol hirdetik majd az evangéliumot az egész világon, amit ez az asszony tett, azt is elmondják majd az ő emlékezetére” (Mk 14:9, RÚF).

`Mit mondhatunk az iménti két történet alapján a pozitív, megnyerő hozzáállás lényegéről? Miben kell változtatnunk az emberekhez való viszonyulásunkban, nemcsak a bizonyságtétel, hanem általában az egész élet szempontjából?`

---

#### Ellen G. White idézetek

Kérem Krisztus evangéliumának hírnökeit, hogy soha ne bátortalanod- janak el, ne nézzék a legmegátalkodottabb bűnöst se úgy, mintha Isten kegyelme őt már nem érhetné el. A látszólag reménytelen is elfogadhatja még az igazságot szeretetből. Ő, aki az emberek szívét úgy vezeti,

mint a folyóvizet, a legmegátalkodottabb és legönzőbb lelket is Krisztushoz vezetheti. Van-e valami, amit Isten ne tudna megtenni? „Beszédem - szól az Úr -, amely számból kimegy, nem tér hozzám üresen, hanem megcselekszi, amit akarok, és szerencsés lesz ott, ahová küldtem.” (Ésa 55:11) - Az evangélium szolgái, 267. o.

Az Úr csodás. Szeretettel, irgalommal és együttérzéssel teljes. Felajánlja nekünk barátságát, azt, hogy velünk együtt jár az élet rögös útjain. Így szól hozzánk: „Én vagyok a te Urad, Istened. Járj velem, és akkor én fogom megvilágítani előtted az utat.”

Amikor valaki a terheivel, gyengeségeivel és aggodalmaival Jézus elé megy, Ő a menny magasságából felajánlja, hogy baráti, útitársi rangra emeli őt. A gyermekének tekinti, végül pedig minden idők legértékesebb örökségében részesíti, sokkal dicsőségesebb koronát ad neki annál, amit a föld leghatalmasabb királyai valaha is viseltek. - Lift Him Up, 98. o.

Krisztus ismerte ennek a nőnek a helyzetét. Tudta, vágyik találkozni vele, és úgy intézte, hogy az útjába kerüljön. Vigaszt nyújt bánatára, élő példáját adhatja a leckének, amit meg akart tanítani. Ezért hozta el tanítványait erre a vidékre. Azt akarta, hogy tudják, milyen tudatlanság honol az Izrael földjével határos városokban, falvakban. Azok az emberek, akiknek minden lehetőségük megvolt, hogy megértsék az igazságot, egyáltalán nem ismerték a körülöttük élők szükségleteit. Nem tettek erőfeszítéseket, hogy segítsenek a sötétségben élő lelkeken...

Úgy fogadta a megvetett nép képviselőjét, ahogyan a zsidók tették volna. Így akarta láthatóvá tenni tanítványai előtt azt a hűvös és szívtelen magatartást, amit a zsidók ilyen esetben tanúsítanak, hogy annál nyilvánvalóbb legyen az az irgalmas lelkület, amelyet tanúsítaniuk kellett volna. - Jézus élete, 400. o.

Mária cselekedete pontosan azt a tanulságot szolgáltatta, amire a tanítványoknak szükségük volt annak megértéséhez, hogy Krisztus szívesen veszi, ha kifejezik szeretetüket iránta. Hiszen Ő mindent jelentett számukra, de a tanítványok nem fogták fel, hogy nemsokára távozik közülük, és többé nem fejezhetik ki hálájukat az Ő szeretete iránt. A mennytől elszakadt, emberi testben élő Jézus magányát sosem értették meg teljes mértékben.

Ahogy telt az idő... már nem ítélkeztek Mária fölött, hanem önmagukat kárhoztatták. Ó, bárcsak visszavonhatták volna dorgáló szavaikat, és azt, hogy a szegényeket többre értékelték a Krisztusnak felajánlott ajándéknál! Ezt a keserűséget akkor érezték igazán, amikor a keresztről le kellett emelniük Uruk megtört testét. - Conflict and Courage, 307. o.