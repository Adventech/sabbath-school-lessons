---
title:  Szeretettel Képviselni Az Igazságot
date:  25/08/2020
---

Maga a barátság nem nyeri meg az embereket Krisztus számára. Talán sok barátunk van, akikkel szeretünk együtt lenni és ők is élvezik a mi társaságunkat, viszont ha soha nem beszélünk nekik arról, mit jelent nekünk Jézus és hogyan változtatta meg az életünket, a barátságunknak nem lesz örökre szóló hatása. Lehet, hogy kellemes társaságnak tartanak, de Isten ennél többre hív. A barátság önmagában nem vezeti Krisztushoz az embereket, viszont a barátságtalanságunk tőle is elfordíthat sokakat.

Pál apostol arra emlékeztet, hogy „igazságban kell élnünk és szeretetben” (Ef 4:15, SZIT). Úgy szövődnek baráti szálak, ha amennyire csak lehet, egyetértünk az emberekkel, érzékeltetjük, hogy elfogadjuk őket, és ahol csak mód van rá, kifejezzük az elismerésünket. Igen fontos, hogy szokásunkká váljon a jót keresni másokban, nem a rosszat!

`Olvassuk el 2Thessz 1:1-4 verseit! Soroljunk fel néhányat Pál elismerő szavaiból, amelyeket a thesszalonikai hívőknek írt!`

Vannak, akik mintha örömüket lelnék abban, hogy keresik másokban a rosszat, talán azért, mert így magukat jobbnak látják.

Pál apostolra éppen ennek az ellenkezője volt a jellemző. A jót kereste a gyülekezetekben, amelyekben szolgált. Természetesen elítélte a vétket, nem értett egyet a bűnnel, de arra összpontosított, hogy építse az általa alapított gyülekezeteket. Ennek egyik módja volt az, hogy azt emelte ki, amit helyesen tettek.

A pozitív kapcsolatok fontosságáról Ellen G. White a következő, figyelemre méltó megjegyzést tette: „Ha megaláznánk magunkat Isten előtt, ha kedvesek, udvariasak, jószívűek és együttérzőek lennénk, százan térnének meg az igazsághoz ott, ahol most csak egy megtérés van” (Testimonies for the Church. 9. köt. 189. o.).

`Gondolkozzunk még ezen az idézeten! Milyen hatása lenne a gyülekezetünkre, ha minden tag szívéből kedvesség, udvariasság, jóindulat és együttérzés áradna? Milyen lenne így a közösségünk? Most pedig nézzünk saját magunkba, és mérlegeljük, hogyan tudnánk fejlődni ezen a területen!`

---

#### Ellen G. White idézetek

Krisztus egyháza Isten elrendelt eszköze az elveszett emberiség üdvö- zítésére. Küldetése, hogy az evangéliumot az egész világnak eljuttassa. Ez egyúttal minden egyes keresztény kötelessége. Ki-ki igyekezzen alkalma és képessége szerint teljesíteni az Üdvözítő parancsát. Jézus előttünk megnyilvánult szeretete mindnyájunkat adósakká tesz azokkal szemben, akik Őt még nem ismerik. Isten azért adta nekünk a világosságát, hogy sugarait szétárasszuk.

Nem kell okvetlenül pogány országokba elmennünk, és otthonunk szűk körét sem kell otthagynunk - ha kötelességünk odafűz -, hogy Krisztusért dolgozhassunk. A családban, a gyülekezetben, rokonaink és ismerőseink, sőt, még ügyfeleink körében is munkálkodhatunk Jézus Krisztusért.

Üdvözítőnk földi életének nagyobb részét türelmes munkával töltötte a názáreti kis ácsműhelyben. Szolgáló angyalok vették körül az élet Urát, mikor munkások és földművesek között járt-kelt, fel nem ismerve, tiszteletadás nélkül. Az Üdvözítő egyszerű foglalkozása közben is éppoly hűségesen teljesítette küldetését, mint amikor betegeket gyógyított, vagy a viharos Galileai-tenger hullámain járt. Hasonlóképpen haladhatunk mi is Jézussal, és dolgozhatunk vele alacsony sorsban és alsóbbrendű kötelezettségeink teljesítése közben is. - Jézushoz vezető út, 81. o.

Pál tehát második levelében igyekezett tanításainak ezt a hamis értelmezését helyreigazítani és igazi álláspontját megvilágítani. Ismét kifejezte őszinteségükbe vetett bizalmát. Háláját tolmácsolta, amiért erős hitük van; hogy olyan nagy szeretettel viselkednek egymás és Mesterük műve iránt. Azt is közölte velük, hogy nagy türelmük és állhatatosságuk a hitben lehetővé tette, hogy minden üldözésnek és kísértésnek bátran ellenálljanak, amit például állított más gyülekezetek elé.

Most azután a figyelmüket ráirányította Krisztus visszajövetelének időpontjára, és utalt arra, hogy Isten népe akkor majd minden gondjától és nehézségétől megpihen. - Az apostolok története, 264. o.

Krisztus fel tud használni, hogy türelmesen és kitartóan fáradozzunk a bűnben pusztulók ezreiért, akik szétszórtan élnek a föld országaiban, mint hajóroncsok a lakatlan partvidéken. Jézus munkájában részt kell vennie mindenkinek, aki osztozni akar a dicsőségében. Ezért segítsék a gyengét, elesettet, elcsüggedtet.

Akik e munkához hozzálátnak, szüntelenül tanulmányozzák Krisztus életét. Legyenek nagyon buzgók, összes képességüket vessék latba az Úr szolgálatában. Az önzetlen igyekezet értékes eredményeket szül. A nagy Tanító a legmagasabb nevelésben részesíti őket. De akik nem adják tovább a nyert világosságot, idővel rájönnek, hogy félelmetes veszteség érte őket. - Bizonyságtételek, 9. köt., 31-32. o.