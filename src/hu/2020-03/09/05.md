---
title:  Az Elfogadás Alapja
date:  26/08/2020
---

`Róm 15:7 és Ef 4:32 versét elolvasva hogyan mutatnánk be az elfogadás alapját? Mi a lényege az elfogadás hozzáállásának?`

Pál apostol ebben a két igében bemutatja, hogy mi áll az elfogadó lelkület mögött. Mivel Krisztus mindannyiunknak megbocsátott, elfogad minket, vajon mi megtagadhatnánk egymástól a bocsánatot, az elfogadást? Valójában éppen azért fogadhatjuk el egymást a hibáink dacára is, mert Jézus is ezt tette velünk. Gondoljuk csak alaposan végig, hogy ez mit jelent! Nézzünk magunkba, hogy mit tettünk, vagy esetleg még most is ugyanazzal a dologgal küzdünk! Gondoljunk olyasmire, amiről talán csak mi magunk tudunk, sőt elborzadnánk, ha mások is tudomást szereznének róla! Hit által Krisztus viszont elfogad, pedig tudja mindazt, amiről másoknak fogalma sem lehet. Igen, Ő tisztában van mindennel, és még így is elfogad, de nem a saját jóságunk miatt, hanem azért, mert Ő jó!

Hogyan viszonyuljunk tehát másokhoz mi?

Vannak, akik ezt nem tudják könnyen megérteni. Az igazi elfogadás azt jelenti, hogy olyannak fogadjuk el az embereket, amilyenek, a bűnös szokásaikkal együtt, mivel Isten őket is a saját képére teremtette. Krisztus meghalt értünk, „mikor még bűnösök voltunk”, megbékéltetett bennünket Istennel, amikor még az ellenségei voltunk, ezért bocsáthatunk meg másoknak, fogadhatjuk el őket. Krisztus irántunk való szeretete az alapja annak, hogy képesek lehetünk megbocsátani egymásnak, elfogadni egymást (Róm 5:6-10). Amikor azonban már létrejött az elfogadó kapcsolat, amikor törődünk egymással, gyakran arra is szükség van, hogy szeretettel elmondjuk a másiknak a Szentírás igazságait. Amennyiben ezt nem tesszük meg, a szereteten ejtünk csorbát. Barátként törődünk annyira egymással, hogy elmondjuk az egész életet megváltoztató, örökérvényű igazságokat.

Jézus nem azt mondta, hogy „Tedd, amihez kedved van! Jó lesz az is, én elfogadlak.” Ő inkább így viszonyult az emberekhez: „Bármit is tettél, kész vagyok megbocsátani neked, és erőt adok a változáshoz!” Az emberek szívét meg lehet nyerni, az életük megváltozhat, ha alázattal, krisztusi lelkülettel, szeretettel tárjuk fel a bibliai igazságot.

`Hogyan lehet elfogadni a másik embert anélkül, hogy egyetértenénk a bűneivel? Hogyan lehetséges elfogadónak lenni, miközben nem helyeseljük vagy tűrjük meg a bűnt?`

---

#### Ellen G. White idézetek

Még a mai romlott társadalomban is vannak nagy dolgokra képes lelkek, akik Krisztust képviselik az „elveszett drágakincs” által. A Megváltó mindent odaadott, hogy megkeresse és megmentse az elveszetteket, és hogy visszaszerezhesse az általa nagyra becsült igazgyöngyöt. És mi nem állunk készen együttműködni vele e nagy munkában? Milyen áldozatokat hozhatunk meg?

Figyelembe véve, hogy Krisztus akkor halt meg értünk, amikor még bűnösök voltunk, meg kell értenünk, hogy mennyire vágyik megáldani bennünket azért, hogy a magunk során áldás lehessünk mások számára. - Lift Him Up, 353. o.

„Aki nem szeret, nem ismerte meg az Istent, mert az Isten szeretet. Az által lett nyilvánvalóvá az Isten szeretete bennünk, hogy az Ő egyszülött Fiát elküldte az Isten e világra, hogy éljünk általa. Nem abban van a szeretet, hogy mi szerettük az Istent, hanem hogy Ő szeretett minket, és elküldte az Ő Fiát engesztelő áldozatul a mi bűneinkért. Szeretteim, ha így szeretett minket az Isten, nekünk is szeretnünk kell egymást. Az Istent soha senki nem látta. Ha szeretjük egymást, az Isten bennünk marad, és az Ő szeretete teljessé lett bennünk. Erről ismerjük meg, hogy benne maradunk, és Ő mibennünk, mert a maga leikéből adott minékünk.” (1Jn 4:8-13)

Az Úr akarata, hogy az üzenet, amelyet szolgáinak adott, ezt művelje, végezze el emberi ügyvivői szívén és lelkén. Az egyház életének folytonossága függ attól, hogy a tagok mindenekfelett szeressék Istent és embertársaikat, mint önmagukat. - Bizonyságtételek a prédikátoroknak, 94-95. o.

Isten szava a mértékünk, hitvalló népe mégis mennyire eltávolodott ettől! Vallásos hitünk ne legyen csupán elmélet, hanem elengedhetetlen gyakorlat is. A tiszta és szeplőtlen vallás nem tűri meg, hogy lábbal tapossuk az Úr legkisebb teremtményeinek jogát, még kevésbé testének részei és családunk tagjainak jogát. Isten a szeretet, és aki benne él, szeretetben él. A világi önzés légköre, amit némelyek mint valami felhőt visznek magukkal, lehűtve a levegőt, melyet mások beszívnak, meg- betegíti és gyakran halálra hűti a lelket...

Krisztus vallása több a puszta beszédnél. Krisztus igazságossága, életszentsége tiszta, önzetlen indítékból fakadó, helyes tettekből és jó cselekedetekből áll. A külső igazságosság, amíg hiányzik a belső ékesség, hiábavaló lesz. Ha nem él bennünk az Úr világossága és szeretete, akkor nem az Ő gyermekei vagyunk. Ha nem Krisztussal gyűjtünk, akkor szétszórunk. Mindnyájan hatunk másokra, és ez kihat örök sorsunkra, jelenlegi és jövőbeli javunkra vagy pedig örök veszteségünkre. - Bizonyságtételek, 3. köt., 528. o.