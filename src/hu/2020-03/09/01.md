---
title:  Megnyerő stílussal
date:  22/08/2020
---

### E heti tanulmányunk
Máté 15:21-28; János 4:27-30, 39-42; Róma 15:7; Efezus 4:32; 2Thesszalonika 1:1-4; 1Péter 3:15

> <p></p>
> „Az Úr Krisztust pedig szenteljétek meg a szívetekben. Mindig legyetek készek megfelelni mindenkinek, aki számon kéri tőletek a bennetek levő reménységet. De szelídséggel, félelemmel és jó lelkiismerettel tegyétek” (1Pt 3:15-16, ÚRK).

Minél mélyebben tanulmányozzuk Jézus életét, annál inkább csodáljuk, mennyeire képes volt elfogadni és megerősíteni az embereket. Kora vallási vezetőinek időnként ugyan elevenébe vágott feddő szavaival, de szívesen fogadta azokat, akik bűnökkel küzdöttek, akiket a bűntudat gyötört és mások reménytelen esetnek tartottak. Kegyelmével fordult feléjük, irgalmazott még a legalábbvaló bűnösnek is. Bűnbocsánatának mélysége összehasonlíthatatlanul nagyobb a bűneiknél, szeretete nem ismer korlátokat.

Jézus soha nem éreztette a büszkeségnek vagy a felsőbbségtudatnak még a leghalványabb jelét sem. Mindenkiben az Isten képére teremtett, azonban a bűn miatt elbukott embert látta, akinek a megváltásáért jött a földre. Szeretetének hatókörén senki nem esett kívül, senki nem zuhant olyan mélyre, hogy kegyelme ne érhetné el. Tiszteletet tanúsított mindenki iránt, akivel kapcsolatba került, becsben tartotta az emberi méltóságot. Isten országa felé fordította az embereket, mert hitt bennük. Jelenlétében életek változtak meg, mivel őszinte törődést tanúsított. Az emberek felemelkedtek, olyanná váltak, amilyenné hite szerint válhattak.

Az e heti tanulmányunkban még mélyebben foglalkozunk azzal, hogyan viszonyult Jézus az emberekhez. Felfedezzük majd, hogyan alkalmazzuk ezeket az elveket a saját életünkben.

---

#### Ellen G. White idézetek

Krisztus szolgálata éles ellentétben állt a zsidó vének szolgálatával. A hagyományok és a formaságok tiszteletben tartása teljesen megfosztotta őket a valódi gondolkodási és cselekvési szabadságtól. Mindig rettegtek a tisztátalanságtól. Nemcsak a pogányoktól, hanem saját népük többségétől is távol tartották magukat, hogy elkerüljék a „tisztátalannal” való érintkezést. Nem keresték javukat, barátságukat sem igyekeztek megnyerni. Mivel állandóan ezek a dolgok foglalkoztatták őket, gondolatviláguk beszűkült, életük egyetlen pont körül forgott. Példájuk az önzést és a türelmetlenséget táplálta a nép minden rétegében.

Jézus azzal kezdte reformáló munkáját, hogy együttérzéssel közeledett az emberiség felé. Miközben a legmesszemenőbbeken tiszteletet tanúsított Isten törvénye iránt, megfeddte a farizeusok tettetett kegyességét, és megpróbálta a népet megszabadítani az értelmetlen szabályok kötelékétől. Le akarta rombolni a társadalom különböző osztályait elválasztó falakat, hogy egymáshoz közelíthesse az embereket, mint egyetlen család gyermekeit Megjelenése a menyegzői ünnepen lépés volt ebbe az irányba. - Jézus élete, 150. o.

Jézus szerény körülmények között jött világra. Szegény születésű volt. A menny Fensége, a dicsőség Királya, az egész angyalsereg Parancsnoka megalázva magát fogadta el emberi mivoltát, és a szegénységet és a megalázottságot választotta. Nem voltak olyan lehetőségei, amelyeket a szegények nem élvezhetnek. Fárasztó munka, nehézségek és nélkülözés között élte mindennapjait. „A rókáknak barlangjuk van - mondta -, és az égi madaraknak fészkük; de az ember Fiának nincs fejét hová lehajtania.” (Lk 9:58)

Jézus nem hajszolta az emberek csodálatát és dicséretét. Ő nem parancsolt semmilyen hadseregnek. Nem uralkodott földi birodalmon. Nem kereste a gazdagok és a világ által megbecsültek kegyét. Nem igényelt helyet a nemzet vezetői között. Egyszerű emberek között élt. Semmibe vette a társadalom mesterkélt megkülönböztetéseit Figyelmen kívül hagyta az arisztokrata születést, a gazdagságot, talentumot, tanultságot és rangot ...

Együtt evett a vámszedőkkel és a bűnösökkel, és az egyszerű emberek közé vegyült, de nem azért, hogy lealacsonyodjék hozzájuk, és világias legyen, hanem hogy tanítás és példa által megmutassa nekik a helyes elveket, és kiemelje őket a földhözkötöttségükből és romlottságukból. - A nagy Orvos lábnyomán, 197. o.

Korunkban sokkal több alkalom nyílik a minden rendű-rangú és sokféle nemzetiségű emberrel való kapcsolatteremtésre, mint amennyi Izraelnek volt. Ezerszer több lehetőség van utazásra.

Krisztushoz hasonlóan a magasságos Isten követeinek is el kell helyezkedniük azokon a nagy forgalmú utakon, ahol találkozhatnak a világ minden részéből jövő, arra elhaladó tömeggel. És hozzá hasonlóan - az ént Istenbe rejtve - kell vetniük az evangélium magját, feltárva másoknak a Szentírás drága igazságait. A mag aztán mély gyökeret ver az emberek szívében, és kikel, hogy örök életet teremjen. - Próféták és királyok, 73-74. o.