---
title:  Nyitottság Az Evangéliumra
date:  23/08/2020
---

`Olvassuk el Jn 4:27-30 és 39-42 verseit! Hogyan példázza Jézus találkozása a samáriai asszonnyal, hogy minden ember nyitott lehet az evangélium befogadására, még az is, akiről nem gondolnánk?`

A tanítványok a legkevésbé sem számítottak arra, hogy Samáriában az evangéliumra nyitott embereket találnak. A tantételek és az istentisztelet kérdéséiben állandó konfliktus volt a samaritánusok és a zsidók között, ősrégi volt ez az ellentét. A samaritánusok be akartak kapcsolódni a jeruzsálemi templom építésébe, de megtagadták tőlük ezt a lehetőséget, a körülöttük élő pogány népekkel való vegyes házasságaik és a nem szigorú hitbeli nézeteik miatt. Ők ezért felépítették a saját templomukat Garizim hegyén. A tanítványok szívesen elkerülték volna Samáriát mint az evangélium hirdetése szempontjából terméketlen talajt.

Jézus azonban látta, amit a tanítványok nem: a nyitottságot. Ezekkel a szavakkal kezdődik János elbeszélése a samaritánus asszony történetéről: „elhagyta Júdeát, és elment ismét Galileába. Samárián kellett átmennie” (Jn 4:3-4, ÚRK). Jézusnak „át kellett mennie” Samárián, mert a Szentlélek meggyőzte arról, hogy befogadó szíveket talál azon a helyen, amiről sokan ezt nem hitték volna. Amikor a Szentlélek megkeni a szemünket, lehetőségeket látunk ott, ahol mások csak nehézségekre számítanak; gazdag aratást látunk Isten országa számára ott, amit mások sivár pusztaságnak tartanak.

`ApCsel 8:4-5, 14 versei szerint végül milyen eredménnyel járt Jézus samáriai szolgálata?`

A tanítványok elkerülték volna Samáriát, anélkül, hogy alkalmat adtak volna a lakóinak meghallani Isten Igéjének igazságát. Jézus azonban látta, amit ők nem. Felismerte, hogy a Szentlélek nyitottságot teremtett az asszony szívében. Drámai megtérési története a város lakóinak tucatjaira hatott. Nem fogjuk mindig azonnali eredményét látni a bizonyságtételünknek, de ha elvetjük a magokat a befogadó szívekbe, egy nap majd beérik az aratás Isten dicsőségére.

`Nem tudjuk igazán felmérni, milyen hatása lesz szavainknak és tetteinknek az emberekre, sem jó, sem rossz értelemben. Miért legyünk tehát mindig igen körültekintőek, hogy mit mondunk és teszünk mások előtt?`

---

#### Ellen G. White idézetek

Új módszereket kell bevezetnünk. Isten népének fel kell ébrednie napjaink szükségleteire. Az Úrnak vannak emberei, akiket elhív szolgálatába - férfiak, akik nem olyan élettelen módon viszik előre a művet, mint ahogy a múltban történt.

Nagyvárosainkban az üzenetnek mint égő lámpának kell előretörnie. Isten támaszt e mű számára munkásokat, és angyalai járnak majd előttünk. Senki se akadályozza meg ezeket a menny által rendelt férfiakat. Ne tiltsátok őket! Az Úr bízta meg őket a munkájukkal. Olyan erőteljesen szóljon az üzenet, hogy a hallgatókat meggyőzze. - Evangelizá- lás, 70. o.

Nagy bölcsesség kell az emberekhez közeledéshez, és ahhoz is, hogy számot adjunk a bennünk élő reménységről. Mi is az a reménység, amelyről számot kell adnunk? Az örök élet reménysége Jézus Krisztus által. Túl sokat időzöl különleges eszméknél, tantételeknél, a hitetlenek szíve pedig kemény marad. Ha megkísérled, hogy hatást gyakorolj rájuk, olyan, mintha hideg vasat akarnál formálni.

Állandóan bölcsességre van szükségünk. Tudnunk kell, hogy mikor beszéljünk, és mikor hallgassunk. Azonban mindig tökéletes biztonsággal beszélhetünk az örök élet reménységéről! S ha a szív meglágyul, és Jézus szeretete árad belőle, a kérdése így hangzik majd: „Uram, mit kell cselekednem, hogy üdvözüljek?” - Evangelizálás, 247-248. o.

Krisztusnak a szamáriai asszonnyal a Jákób kútjánál folytatott beszélgetése meghozta a gyümölcsét. Miután az asszony Jézus szavait hallotta, azonnal befutott a városba az emberekhez, és így szólt hozzájuk: „Gyertek, lássatok egy embert, aki megmondott nékem mindent, amit cselekedtem. Nem ez-é a Krisztus?” Vele is mentek, hallották Jézus beszédét, és hittek benne. És mivel többet akartak hallani tőle, kérlelték, hogy maradjon náluk. Jézus náluk is maradt még két napig. „És sokkal többen hittek a maga beszédéért.” (Jn 4:29, 41)

Mikor tehát Jézus tanítványait elűzték Jeruzsálemből, közülük néhá- nyan Szamáriában találtak biztos menedéket. A szamáriaiak örömmel fogadták az evangélium hírnökeit, és a megtért zsidók bőségesen arathattak azok között, akik egykor a legelkeseredettebb ellenségeik voltak. - Az apostolok története, 106. o.

Jézus így világította meg a tanítványoknak azt az igazságot, hogy Isten országa nem elhatárolt terület. Ott nincs fajkülönbség vagy főnemesség, hanem nekik minden népnek hirdetniük kell az Üdvözítő sze- retetének üzenetét. Igaz, hogy csak sokkal később értették meg tökéletesen, hogy Isten „az egész emberi nemzetséget egy vérből teremtette, hogy lakozzanak a földnek egész színén, meghatározva eleve rendelt idejüket és lakásuknak határait, hogy keressék az Urat, ha talán kitapogathatnák Őt és megtalálhatnák, jóllehet bizony nincs messze egyikünktől sem” (Csel 17:26-27). - Az apostolok története, 20. o.