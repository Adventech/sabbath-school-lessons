---
title:  Eskü
date:  30/10/2019
---

`Miért mondott Nehémiás átkot azokra Neh 5:12-13 versében, akik nem teljesítik fogadalmukat?`

A vezetők ugyan megígérték, hogy mindent visszaadnak, amit elvettek, de Nehémiás nem elégedett meg a puszta szavakkal. Szilárd bizonyítékot akart, és elérte, hogy a vezetők a papok előtt tegyenek esküt. Ezzel jogi alapot teremtett az eljárásnak, amennyiben a későbbiekben hivatkoznia kellene a megállapodásra.

Viszont mi szükség volt az átokra? Jelentőségteljesen összefogta a ruháját, mintha valamit tartana benne, majd kirázta, jelezve, hogy elveszíti. Tehát aki az esküjét megszegi, az mindenét elveszíti. Megszokott volt az átokmondás egy törvény vagy szabály fontosságának érzékeltetésére. Kevésbé hajlottak az emberek a törvény megszegésére, ha átok is kapcsolódott hozzá. Nehémiás nyilván úgy érezte, hogy ez olyan fontos ügy volt, aminek a sikere érdekében drasztikusabb lépést kellett tennie.

`Milyen tanítás rejlik a következő ószövetségi igékben az eskü szentségével kapcsolatban? 1Móz 26:31; 3Móz 19:12; 4Móz 30:2; 5Móz 23:21-23; Préd 5:4-5`

A beszéd Isten nagy ajándéka az emberiségnek, alapvetően más, mint amire az állatok képesek. A szavainknak ereje van, életre vagy halálra is vezethetnek. Éppen ezért jól meg kell fontolnunk, mit mondunk, mit ígérünk meg és szóban mire kötelezzük el magunkat. Az is fontos, hogy a tetteink ne mutassanak mást, mint a szavaink. Hány embert fordítottak már el Istentől olyanok, akiknek a beszéde keresztényiesnek tűnt, de a tetteik egészen más képet mutattak!?

`Gondoljunk bele, milyen hatása van a szavainknak másokra! Hogyan tehetünk szert megfontoltságra abban, hogy mit, mikor és hogyan mondunk?`