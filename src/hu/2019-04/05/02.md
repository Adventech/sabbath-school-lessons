---
title:  A Nép Panasza
date:  27/10/2019
---

`Mi történt Neh 5:1-5 szakasza szerint? Mi miatt keseregtek az emberek?`

Nehémiás vezetése alatt a külső elnyomással szemben láthatóan összefogott a zsidó közösség. Mégsem volt minden rendben a nép körében, noha szembeszálltak az üldözéssel és védték magukat az idegenek támadásaitól. A látszat ellenére, miszerint kemények és összetartva erőfeszítéseket tesznek az ellenséggel szemben, a közösség belülről megtört. A vezetők és a gazdagok a saját nyereségük érdekében kihasználták a szegényeket, a szerencsétlen sorsúakat, és a helyzet már annyira elkeserítővé vált, hogy az emberek enyhülésért kiáltottak. Voltak családok, amelyek már etetni sem tudták a gyerekeiket; mások azért sírtak, mert az éhínség miatt elzálogosították a javaikat, már semmijük nem maradt; megint mások azért nyögtek, mert kölcsönt kellett felvenniük, hogy befizethessék az adót a perzsáknak, így a gyerekeik is rabszolgák lettek.

Úgy tűnik, hogy főként az éhség és az anyagi terhek okozták a bajokat, ezért kellett a szegényebb családoknak a szomszédaiktól segítséget kérni. A perzsa hatalom évenként 350 talentum ezüstöt követelt meg Júda tartományától (lásd Andrews Study Bible magyarázata Neh 5:1-5 szakaszához, 598. o.). Amennyiben valaki nem tudta a kötelező adó rá eső részét befizetni, általában jelzálogkölcsönt vett fel a tulajdonára, vagy először kölcsönkért. Viszont ha a következő évben sem tudta megkeresni a kellő összeget, akkor is valahogy el kellett rendeznie az adósságát. A következő lehetőség általában az adósság fejében vállalt rabszolgaság volt. Amikor egy család már elveszítette a földjét, küldeniük kellett valakit, rendszerint egy gyereket, hogy az adósság fejében a kölcsönadó szolgálatában dolgozzon.

Megesik, hogy a tetteink következtében kerülünk bajba, időnként a saját hibánkból betegszünk meg vagy jutunk anyagi nehézségbe. Az iménti történet egy olyan időszakot idéz, amikor a nép az ország vezetése miatt került hátrányba, szenvedett, és ez igen erős elszegényedéshez vezetett. Az egyre mélyülő szegénység ördögi körébe kerültek, amiből nem volt kiút. 

`Az emberek ma is szenvednek a gazdasági elnyomástól, mint akkor. Mi az üzenete annak, hogy a Biblia gyakran foglalkozik ezzel a témával?`