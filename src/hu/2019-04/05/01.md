---
title:  A törvény szellemével ellentétben
date:  26/10/2019
---

### E heti tanulmányunk
2Mózes 21:2-7; 5Mózes 23:21-23; Nehémiás 5:1-5, 7-12, 14-19; Mikeás 6:8

> <p></p>
> „Ti is adjátok vissza nekik még ma mezőiket, szőlőiket, olajkertjeiket és házaikat! Sőt ezenfelül a kölcsönadott pénznek, gabonának, bornak és olajnak a kamatát is engedjétek el” (Neh 5:11, ÚRK)!

Az emberiség a mai napig küzd a gazdagság-szegénység, valamint a gazdagok és a szegények közötti szakadék kérdésével, illetve azzal, hogy mit is kezdhetnénk az egésszel. Jézus kijelentette: „a szegények mindenkor veletek lesznek” (Mt 26:11), ezzel azonban aligha igazolhatnánk, ha nem segítünk nekik. Ellenkezőleg! A Szentírás arra szólít, hogy vegyük ki a részünket a segítségnyújtásból, máskülönben nem is nevezhetnénk magunkat kereszténynek.

Lenyűgöző, hogy még a visszatért foglyok megpróbáltatásai és nehézségei között is megjelenik ez a téma, nemcsak a szegénység és a szegények kérdése, hanem ami még problémásabb: hogy a gazdagok elnyomják a szegényeket. Baj volt már ezzel a fogság előtt is, és miután visszatértek a földjükre, ismét felütötte a fejét ez a gond.

A héten újabb megnyilvánulásával találkozunk ennek az ősrégi témának, illetve látni fogjuk, Nehémiás mit tett ellene. Az elnyomás még fájdalmasabbá vált attól, hogy mintha „a törvény betű szerinti értelmezésével” történt volna. Ez is kirívó példa arra, hogy nem szabad a szabályokat és rendelkezéseket öncélúnak tartani, hiszen csupán eszközök, amelyek segítségével tükrözhetjük a jézusi jellemet.