---
title:  Nehémiás Cselekszik
date:  29/10/2019
---

Úgy tűnik, nem hozta meg a kívánt eredményt a nemességhez és a vezetőkhöz intézett feddő szava: „Ti a ti atyátokfiaival szemben uzsoráskodtok” (Neh 5:7)! Ezért Nehémiás nem állt meg itt, hanem tovább küzdött a köztük élő elnyomottakért. Mondhatta volna, hogy megpróbálta tanítani a nemességet és a vezetőket, de hiába, ezért ejtenie kellett a kérdést. Végtére is így az ország gazdag, hatalommal bíró rétegével került szembe. Nehémiás azonban nem nyugodott, amíg megoldást nem talált a problémára, még ha közben erős ellenségekre is tett szert.

`Neh 5:7-12 szakasza szerint hogyan érvelt Nehémiás a történtek miatt? Mivel akarta meggyőzni az embereket arról, hogy rossz, amit tesznek?`

Nehémiás nagygyűlést hívott össze, hogy Izrael egész népe együtt foglalkozzon az üggyel. Valószínűleg arra számított, hogy mindenki jelenlétében a vezetők szégyellnék tovább folytatni elnyomó tevékenységüket, sőt talán még félnének is ettől.

Nehémiás először a rabszolgaság ellen emelt szót. A zsidók közül sokan, valószínűleg maga Nehémiás is megvásárolta az idegen szolgaságban lévő zsidók szabadságát. Azt kérdezte a nemességtől és a vezetőktől, hogy elfogadhatónak tartják-e honfitársaik eladását, megvételét. Mi értelme annak, hogy izraeliták megvásárolnak zsidókat, szabadságot adnak nekik, de aztán a saját népük rabszolgáivá teszik őket? 

A vezetők erre nem feleltek, mert felfogták Nehémiás érvét, aki folytatta a beszédét. „Hát nem akartok Istenünk félelmében járni, hogy valahára ne gyalázzanak már minket a pogányok, a mi ellenségeink” (Neh 5:9, ÚRK)? Majd elismerte, hogy ő is kölcsönzött pénzt és gabonát embereknek. „…engedjük el, kérlek, e tartozást” (Neh 5:10) – mondta, és ezzel elismerte, hogy a törvénnyel ellentétes a kamatszedés az izraeliták között. Azt is bemutatta így, hogy szeretné, ha a kormányzása alatt az emberek törődnének egymással. Bámulatos, hogy a felvetésére egyhangú választ kapott! A vezetők megfogadták, hogy mindent visszaadnak a népnek.

`Előfordult már, hogy kárt okoztál valakinek? Ha őszinték vagyunk, a legtöbb embernek igennel kell válaszolni erre a kérdésre. Mi az akadálya, hogy amennyire lehetséges, akár most rögtön kárpótlást adjunk?`