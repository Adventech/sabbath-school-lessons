---
title:  A Borsajtó Taposása Szombaton
date:  11/12/2019
---

`Nehémiás milyen kérdéssel foglalkozott Neh 13:15-16 verseiben?`

Nem olyan könnyű kiállni Istenért, amikor az ember kisebbségben van. Isten kijelentette: a szombat legyen szent nap, semmiféle munkát ne végezzenek akkor, ezért Nehémiásnak eltökélt szándéka volt, hogy biztosítani fogja az Úr parancsolatának a betartását Jeruzsálemben. Erkölcsi kötelességének érezte, hogy így foglaljon állást, majd ezek szerint járt is el.

A teremtés hetének csúcspontja volt, amikor Isten megteremtette a szombatot, hogy különleges nap legyen, amelyen az ember megújulhat, felfrissülhet az Istennel töltött idő alatt, úgy, ahogyan egyéb világi dolgai végzése közben nincs rá módja. 

Szokták mondani, hogy „inkább a szombat tartotta meg Izraelt, mint Izrael a szombatot.” Ennek az a lényege, hogy a hetedik napi szombat mindig is különös módon segíti azok hitének megőrzését, akik Isten kegyelme által igyekeznek megünnepelni, élvezve a nyugalomnap kínálta fizikai és lelki áldásokat.

`Mit tett Nehémiás, hogy véget vessen a szombati „adásvételnek”? Mit tudhatunk meg erről Neh 13:17-22 szakaszából?`

Nehémiás Júda kormányzójaként úgy látta saját szerepét, hogy neki kell betartatni a szabályokat. Júda törvényeinek alapja Isten törvénye volt, ezért Nehémiás őrizte, beleértve a szombatot is. Talán ha Júda nemessége szembeszállt volna a főpap által bevezetett korrupcióval, Nehémiás nem találja magát ilyen helyzetben. Ám a nemesek és a vezetők sérelmezhették, hogy korábban Nehémiás nyomására vissza kellett adniuk a szegények javait, ezért úgy tűnik, nem ellenezték az Eliásib és Tóbiás által bevezetett változásokat sem.

Nehémiás először is felelősségre vonta a nemességet, majd pedig megparancsolta, hogy a kapukat zárják be és őröket is állíttatott. Amikor a piac egyszerűen kiköltözött a városból a városon kívülre, Nehémiás még szigorúbb intézkedéseket hozott, megfenyegette a kereskedőket, hogy ha ismét ott találja őket, kezet emel rájuk a következő szombaton. Nehémiás bizonyára szavatartó ember lehetett, mert az árusok megértették az üzenetét, és attól kezdve távolmaradtak.