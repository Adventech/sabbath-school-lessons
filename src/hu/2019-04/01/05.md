---
title:  Artaxerxész Rendelete
date:  02/10/2019
---

`Olvassuk el Ezsd 7:11-28 szakaszát! Milyen részei voltak a király rendeletének? Miért volt mindez fontos Izrael népe számára?`

Artaxerxész rendelete emlékeztet arra az írásra, amit Círusz először adott ki. A király azt tanácsolja mindenkinek, aki hajlandóságot érez magában, főleg a papi családok tagjainak, hogy vállalják az utat Jeruzsálembe. A Murashu történelmi iratok szerint a zsidók többsége végül is Perzsiában maradt (Eszter története is mutatja), de voltak, akik alig várták, hogy új életet kezdhessenek őseik földjén. A király megjegyzéseinek a zöme az Eufráteszen túli terület kincstárnokainak szól. Nekik kellett ellátniuk Ezsdrást mindazzal, amire szüksége volt a város helyreállításához és „hogy megékesítse az Úr házát” (Ezsd 7:27). Végül a király meghagyta Ezsdrásnak, hogy biztosítsa az Úr, valamint az ország törvényének betartását a tartományban, állítsa fel a bírósági rendszert. Minden társadalomban fontos annak a rendnek és szervezetnek a megléte, amire a parancs kitér. A király tehát megkönnyítette Ezsdrás és az izraeliták dolgát, akik országuk helyreállításán fáradoztak.

Vajon azt jelzi a király érdeklődése a város és a templom újjáépítése iránt, hogy ő is elfogadta Ezsdrás Istenét? „Izráel Istene… kinek hajléka Jeruzsálemben van” (Ezsd 7:15) – mondta Artaxerxész. Az Izrael Istenére vonatkozó kifejezés arra utal, hogy a király egy helyi istenségnek tartotta az Urat, akinek ajándékokkal kell a kedvében járni. Nem akarta, hogy megharagudjon rá és a fiaira (Ezsd 7:23). Megjegyzendő továbbá, hogy Kr. e. 457 volt a perzsa uralom elleni egyiptomi felkelés éve is. Engedékeny tetteivel a király valószínűleg biztosítani akarta Júda tartományának hűségét.

Sajnos Artaxerxész nem fogadta el Isten hitét, még Ezsdrással és Nehémiással való kapcsolata dacára sem. Legalábbis a szövegben semmi nem utal rá, hogy hitre jutott volna. Ezek szerint az Úr képes még azokat is felhasználni földi céljai végrehajtása érdekében, akik nem tértek meg.

`Hogyan tanulhatunk meg bízni Isten mindenható hatalmában a sok fájdalom és szenvedés között is?`