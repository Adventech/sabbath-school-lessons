---
title:  Az Úr Öröme
date:  07/11/2019
---

„…az Úrnak öröme a ti erősségtek” (Neh 8:10) – ez is emlékeztet: Isten azt akarja, hogy örüljünk és élvezzük az életet. Persze nem akármilyen örömről van szó, hanem ami abból ered, hogy ismerjük Istent és szeretetének valóságát. Örülni az Úrban, a jóságában, örülni mindannak, amivel ellátott – erre kell törekednünk nap mint nap. Erőt ad a mindennapokhoz, ha örülünk Istenben, így tudunk megbirkózni mindazzal, ami ránk vár. 

`Mi történt Neh 8:13-18 szakaszában? Mit árul ez el a népről és az akkori vezetőkről?`

Másnap a nép vezetői felkeresték Ezsdrást, hogy még többet megtudjanak Isten törvényéről. Ez az indítványuk mutatta, hogy Istenhez akarták fordítani a közösséget. Megértették, hogy nem vezethetik megfelelően az embereket, ha előbb saját maguk nem keresik Istent és a tőle jövő bölcsességet.

`Olvassuk el 3Móz 23:39-43 verseit! Mit parancsolt Isten az izraelitáknak és miért?`

Figyeljük meg, Neh 8:15 verse arra utal, hogy aszerint cselekedtek, ami „meg van írva”. Újabb példát látunk itt arra, hogy mennyire komolyan akartak engedelmeskedni Isten Igéjének, remélhetőleg azért, mert a fogság évtizedei után megtanulták, milyen következményekkel jár az engedetlenség. Az ünnepléssel kapcsolatban arról is olvasunk, hogy „örvendezzetek az Úr előtt, a ti Istenetek előtt hét napig” (3Móz 23:40). Vagyis miközben megemlékeztek Isten kegyelmes tetteiről és szabadításáról, örülniük kellett annak, amit az Úr értük tett.

`Gondoljuk csak végig, mennyi mindent kaptunk Jézusban, akit Izrael népének összes ünnepe szimbolizált! Hogyan tanulhatunk meg örülni az Úrban még a nehéz és fájdalmas megpróbáltatások között is? Miért olyan fontos ez számunkra, különösen ilyen időkben?`