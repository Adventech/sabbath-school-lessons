---
title:  A Törvény Felolvasása És Meghallgatása
date:  04/11/2019
---

Ezsdrás tehát „odavitte” (Neh 8:2, RÚF) a törvényt a gyülekezet elé, hogy felolvassa. Mit olvasott nekik? Több mint fél napon át csak a Tízparancsolatot ismételte volna újból és újból? A törvény könyvére tett utalás alatt Mózes öt könyvét kell érteni, vagyis a héber Tórát. A „törvény” tehát csupán egy része annak, amit Ezsdrás felolvasott, mondhatnánk inkább azt, hogy „rendelkezések”. Isten utasításai ezek, hogy tudjuk, melyik úton járjunk, nehogy célt tévesszünk. Amikor Ezsdrás felolvasott, az emberek Isten népe történelmeként hallották a saját történelmüket – a teremtéstől kezdve Józsué idejéig. A történetekben, énekekben, versekben, áldásokban és törvényekben minden emlékeztette őket a küzdelmeikre, valamint az Úr hűségére irántuk. A Tórának része a törvény, de annál is több. Magában foglalja Isten népének történelmét és különösképpen bemutatja Isten vezetését az életükben, közösségük gyökereit és identitását. 

`Olvassuk el 5Móz 4:1, 6:3-4, Józs 1:9, Neh 8:3, Zsolt 1:2, Péld 19:20, Ez 37:4 és Mt 17:5 verseit! Ezek szerint hogyan kell viszonyulnunk Isten Igéjéhez?`

Minden valószínűség szerint az emberek azért vágyták hallgatni Isten Igéjét, mert mióta Ezsdrás tizenhárom évvel korábban Jeruzsálembe érkezett, azóta olvasta és tanította nekik az Írást. Isten művére szentelte magát és eltökélt szándéka volt, hogy jó hatást fejt ki. Miközben a nép folyamatosan hallotta tőle Isten Igéjét, valóságossá lett a számukra, ezért is döntötték el, hogy hallgatják és odafigyelnek rá, mert amit csak lehetett, meg akartak tudni az Úrról. Ekkor mély tisztelettel és tanulni vágyó lelkülettel fordultak a Tóra felé. Ha átitatjuk lelkünket az Igével, még mélyebb vágyódás ébred bennünk Isten után.

`Hogyan viszonyulsz Isten Igéjéhez? Talán azt mondod, hogy hiszel benne, de mit mutat az életed? Igyekszel követni a tanításait? Mennyire lenne más az életed, ha nem engedelmeskednél a Bibliának?`