---
title:  Isten Igéjének olvasása
date:  02/11/2019
---

### E heti tanulmányunk
3Mózes 23:39-43; 5Mózes 31:9-13; Nehémiás 8:1-12; Máté 17:5; Apostolok cselekedetei 8:26-38

> <p></p>
> „Szakaszokra osztva olvasták a könyvet, Isten törvényét, és úgy magyarázták, hogy a nép megértette az olvasottakat” (Neh 8:8, RÚF).

Jeruzsálem fala elkészült. Nehémiás vezetésével az izraeliták befejezték a fő feladatukat, amikor behelyezték a kapukat. A fal már készen állt, a környező népek pedig csodálkoztak és elismerték, „hogy a mi Istenünktől vitetett végbe e munka” (Neh 6:16). Az ellenségek bizonyságot nyerhettek Izrael Istenének valóságáról, hiszen az izraeliták a kemény ellenállás és gyűlölet dacára is el tudták végezni a munkát, amibe belefogtak.

A fal megépítése után Nehémiás kinevezte Jeruzsálem kormányzóját (a testvérét, Hanánit), valamint a vár parancsnokát (Hanániást). Mindkettejükre a hűségük, megbízhatóságuk és istenfélelmük alapján (Neh 7:2), nem pedig a származásuk miatt esett a választása. A fal elul hónapjában (a hatodik hónapban; Neh 6:15) készült el.

Ezután mi volt a következő munkafázis? Nehémiás könyvének további része (8–10. fejezetek) leírja a hetedik, azaz a tisri hónap (Neh 8:2) fontos eseménysorozatát. Ezekből a részekből kitűnik, hogy Izrael népe eltökélte: engedelmeskedni fognak Isten Igéjének és ez nagy örömet jelentett nekik. 