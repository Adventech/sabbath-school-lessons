---
title:  Nehémiás Reakciója
date:  15/12/2019
---

`Miről szól Neh 13:23-25 szakasza? Hogyan magyarázható Nehémiás reakciója az adott helyzetben?`

Mivel a gyerekek nem beszéltek arámul (ez volt a fogság idején beszélt nyelv), sem héberül, nem érthették a Szentírás tanítását. Ez komoly problémát jelentett, mert Isten kinyilatkoztatásának ismerete így elferdülhetett, sőt el is tűnhetett volna. Az írástudók és a papok főként arámul magyarázták a Tórát, hogy az emberek megérthessék a prédikációt. Viszont mivel az anyák Ammon, Asdód vagy Moáb népéhez tartoztak, és elsősorban ők viseltek gondot a gyerekekről, nem meglepő, hogy a gyerekek sem beszélték atyáik nyelvét. A nyelv, amit beszélünk, hat a fogalmakról alkotott felfogásunkra, ugyanis annak a kultúrának a szókészletét használjuk. A bibliai nyelv ismeretének elvesztése azt is jelentette volna, hogy sajátos identitásuk is odalesz. Ezért Nehémiás számára elképzelhetetlen volt, hogy egész családoknak így megszűnjön a kapcsolata Isten Igéjével – ebből következően pedig az élő Istennel, a héberek Urával is.

Teológusok rámutatnak, hogy Nehémiás az emberek nyilvános megszégyenítéséhez folyamodott, és ez a lépése valószínűleg a szokásos büntetés volt abban a korban. Amikor a szöveg szerint Nehémiás megfeddte és megátkozta őket, ne gondoljuk, hogy illetlen szavakat használt, káromkodott volna, hanem a szövetség átkait olvasta rájuk. Mózes ötödik könyvének 28. fejezete felvázolja, hogy milyen átkok terhelik a szövetség megszegőit. Nehémiás valószínűleg a Biblia szavait választotta, hogy ráébressze az embereket tettük helytelenségére és rossz választásuk következményeire.

Nehémiás még arról is beszámol, hogy „Megvertem közülük néhányat, megtépáztam őket” (Neh 13:25, ÚRK). Nehogy úgy képzeljük, hogy Nehémiás dühödten, haragos indulatból reagált! Figyelembe kell vennünk, hogy a nyilvános büntetés megszabott formája volt a verés. Csak „néhányat” vert így meg, azokat a vezetőket, akik a helytelen viselkedést kiváltották vagy pártolták. Az ilyen cselekedetek a nyilvános megszégyenítés módszeréül szolgáltak. Nehémiás biztosítani akarta, hogy az emberek felmérjék döntéseik súlyát és azok következményeit is.

`Hogyan reagáljunk, amikor szembesülünk vele, hogy ahogy hiszünk bizonyos dolgokat, az az egyházban helytelenségnek minősül?`