---
title:  Nehémiás Feddő Beszéde
date:  16/12/2019
---

`Milyen veszélyekkel jár, ha valaki letér a helyes útról? Neh 13:26-27 szerint miért olyan fontos a bibliai történelem ennek megértéséhez?`

A döntései következtében Salamon egyre mélyebbre süllyedt a bűnben. Mondhatjuk úgy is, hogy a saját vesztét okozta, mivel nem engedelmeskedett Isten parancsának, amit Izrael királyainak adott: „Ne legyen sok felesége, hogy szíve el ne hajoljon” (5Móz 17:17, RÚF). Salamon élete itt rossz példaként jelenik meg, mert nemcsak hogy több felesége volt, hanem ahogy Nehémiás rámutat, olyan nőket választott, akik nem Istent imádták.

`Miért volt igaza Nehémiásnak abban, hogy elmarasztalta a népet a pogányokkal kötött vegyes házasságok miatt? 1Móz 6:1-4; 24:3-4; 28:1-2; 5Móz 7:3-4; 2Kor 6:14`

A vegyes házasságok tilalma nem nemzetiségi kérdés, a bálványimádás volt az oka. Bibliai hősök is összekötötték az életüket nem Izraelből származó nőkkel: Mózes feleségül vette a midiánita Cippórát, Boáz pedig Ruthot, aki moábita volt. A vegyes házasságokat érintő tiltás arra az esetre vonatkozik, ha az egyik fél más hitű vagy nem hisz egyáltalán. Az volt a probléma Ezsdrás és Nehémiás korában, hogy az emberek nem akartak istenhívőkkel házasodni. „A házasságra vonatkozó édeni terv… arra szólított, hogy a két fél kiegészítse egymást a lelki dolgokban, a hitben, valamint más fontos értékek tekintetében is” (Richard M. Davidson: Flame of Yahweh. Peabody, Mass., 2007, Hendrickson Publishers, 316. o.). Ebben a történetben a pogány feleségek nem döntöttek úgy, hogy elhagyják a bálványimádást. Következésképp Nehémiás talán inkább elszomorodott, mint haragudott a nép választása miatt, mert ez az Isten iránti őszinte elköteleződésük hiányát mutatta.

A Biblia olyan gyakorlati szabályokat tartalmaz, amelyek segítenek megmaradni Isten mellett. Az Úr éppen azért adta ezeket, hogy az életünk a legboldogabb legyen. Az azonos hitűek közötti házasságra szólító paranccsal is az Isten célja, hogy jobb legyen az életünk és bátorítsuk egymást az Ő tiszteletére.

`Milyen elveket szűrhetünk le e történetekből ma, amelyek védik a hitünket és a családunk hitét?`