---
title:  Nehémiás Rossz Híreket Kap
date:  06/10/2019
---

Nehémiás könyvének az eleje némileg hasonlít Dániel próféta könyvéhez (lásd Dán 1:1-2), vagyis rossz hírekkel indul. Igen, sokan visszatértek már őseik földjére, de nem ment túl jól a soruk.

`Neh 1:1-4 versei szerint miért keseredett úgy el Nehémiás? Mit tett a rossz hírek hallatán?`

Évekkel korábban a zsidó foglyok egy részét Súsán városába, a Perzsa Birodalom négy közigazgatási központjának egyikébe hurcolták el. Az ottani királyi palotában szolgált pohárnokként Nehémiás. „Hanáni, egy az én atyámfiai közül” (Neh 1:2) – ez a kifejezés jelölhet csupán egy másik izraelitát, mégis inkább azt sejteti, hogy Nehémiás testvére volt, hiszen Neh 7:2 versében egy még közelebbi rokonságra utaló szó áll. A Hanánival való beszélgetésre nagy valószínűséggel Kr. e. 445 november közepe és december közepe között kerülhetett sor, úgy tizenhárom évvel azután, hogy Ezsdrás visszatért Jeruzsálembe. Hanáni beszámolója szerint szörnyű körülmények uralkodtak Jeruzsálemben. A nép nem tudta újjáépíteni Jeruzsálemet, az ellenség pedig lerombolta a város falait, ami így védtelen, sivár lett.

Nehémiáshoz eljuthatott a szóbeszéd, hogy a samaritánusok lerombolták a város falait, de pontos válaszokat eddig még nem kaphatott. Maga Artaxerxész király is szertefoszlathatta a visszatértek reményeit, mivel a folyón túl élő népek panaszai miatt leállíttatta az építkezést (Ezsdrás 4. fejezet).

A templomot ugyan újjáépítették, de nem igazán működött, mert az emberek, akik a szolgálatokhoz kellettek volna, nem tudtak Jeruzsálemben élni. A helyzet elszomorította Nehémiást, egészen letaglózta, ami a hírből következett, hogy a zsidók nem dicsőítették meg Istent, pedig éppen azért tértek vissza. Sőt, az ellenségtől és az elnyomástól való félelmükben valójában elhanyagolták Isten házát és a szent várost.

Nehémiás automatikusan Istenhez fordult. Nem panaszkodott Júda népé­nek hitetlensége miatt, nem nevezte gyáváknak őket, de nem is fogadta el könnyen a meglévő helyzetet. Egyszerűen térdre borult és elkezdett imádkozni, böjtölni.

`A rossz hírek hallatán Nehémiás sírt, böjtölt és imádkozott. Ezek szerint tehát hogyan kell az Úrhoz fordulunk, kiváltképp a megpróbáltatások idején?  `