---
title:  Nehémiás Imája
date:  07/10/2019
---

`Olvassuk el Nehémiás imáját Neh 1:5-11 verseiben! Milyen elemeket találunk benne? Miért sorolja magát ő is a bűnösök közé?`

* Hatalmas, könyörülő Isten (Neh 1:5)!
    * Hallgass meg (Neh 1:6)!
        * Bűnvallás (Neh 1:6-7).
            * Emlékezz meg az ígéreteidről (Neh 1:8-9)!
        * Te szabadítottál meg minket (Neh 1:10).
    * Hallgass meg (Neh 1:11)!
* Istentől jön a jólét és a kegyelem (Neh 1:11).

Könyörgésében Nehémiás gyönyörűen szól Isten nagyságáról, a nép bűnösségéről, végül pedig segítségért kiált. Dániel 9. fejezetének imájára emlékeztet, amit ő is ismerhetett. Érdemes megjegyezni, hogy Nehémiás nem segítségkéréssel kezdte, hanem először kijelentette: Isten nagy és hatalmas. Majd rámutatott, hogy az Úr megtartja szövetségét és könyörül azokon, akik szeretik Őt. Mintha emlékeztette volna Istent, hogy mindig is hűséges volt, tehát most sem tehet másként.

Az ima szerkezete jellegzetes (lásd fentebb). A 8. vers a középpontja, amelyben Nehémiás Isten ígéreteire hivatkozik. „…emlékezzél meg” – kéri. Vagyis mintha ezt mondaná: Emlékezz meg róla, Istenünk, hogy megígérted: szétszélesztesz minket, ha hűtlenek leszünk! És azt is megígérted, hogy visszahozol minket és mindent helyreállítasz. Az első már bekövetkezett, most itt az ideje a második teljesítésének, hiszen visszatérünk hozzád. Nehémiás nem félt Isten ígéretére hivatkozni, emlékeztetni rá. Nem mintha az Úr nem tudná, nem emlékezne rá, hanem azért, mert Istennek örömet okoz, ha kérjük tőle az ígéretei teljesítését. Azt akarja, hogy higgyünk benne, ezért mondjuk el hangosan is neki. Amikor szavakba öntjük, mit ígért nekünk, megerősítjük a bizalmunkat benne, különösen ha minden reménytelennek tűnik.

`Isten mely ígéreteit igényelhetjük éppen most? Miért olyan fontos, hogy soha ne szűnjünk meg kérni ezeket? (Hiszen különben mi maradna nekünk?)`