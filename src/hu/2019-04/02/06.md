---
title:  Nehémiás Felkészül A Feladatra
date:  10/10/2019
---

Kétségtelen, hogy az Úr hívta el Nehémiást erre a feladatra, és ki is rendelt mindent, amire szükség volt. A kormányzó Isten ígéreteinek és elhívásának tudatában indult el, körültekintően és imádkozva haladt előre. Más szóval: tudta, hogy Isten vele van, ezzel együtt alaposan végiggondolta, mit fog tenni. 

`Olvassuk el Neh 2:11-20 verseit! Hogyan készült fel Nehémiás a városfal újjáépítésére?`

Tanulságok vezetőknek – 1. lecke: Nehémiás senkinek nem árulta el, „miféle tettekre indította szívemet az én Istenem Jeruzsálemért” (Neh 2:12, RÚF), nemcsak az ellenség, de még a zsidó vezetők elől is elhallgatta. Saját maga akart utánajárni, hogy mit kell elvégezni. 2. lecke: Mielőtt bármit mondott volna, felkészült és minden szükséges munkát eltervezett. 3. lecke: Amikor rátért a feladatra, először azt vázolta fel, amit Isten addig tett az expedícióért, majd ismertette a király üzenetét. Előbb bátorított és csak utána kért elköteleződést. Hatalmas csoda volt, hogy a zsidók kedvezően fogadták a szavait, és a várható ellenállás dacára is eldöntötték: felépítik a falat! Nehémiás imái és böjtölése hatására Isten nemcsak a királyt készítette fel, hanem a zsidó népet is, ezért reagáltak bátran, félelem nélkül.

`Mit tudhatunk meg Neh 2:19-20 verseiből Nehémiás hitéről? Mennyiben segíthettek Nehémiásnak olyan igék, mint 4Móz 23:19, 5Móz 7:9 és Zsolt 23:1-6?`

A beszédünk elárulja, hogy kik vagyunk és miben hiszünk valójában. Nehémiás szavai általában felemelőek voltak. Nem félt Istenről szólni, mindenért dicsőséget adni neki, még akkor sem, amikor az emberek kigúnyolták és kinevették. Tisztában volt az ellenség megvetésével, mégsem válogatta meg a szavait, nem hagyta ki Istent a beszédéből. Nehémiás nem félt Istenről beszélni azok között, akik nem hittek benne, hasonlóan Józsefhez, aki sok évvel korábban Egyiptomban élt.