---
title:  Böjtölés És Isten Tisztelete
date:  10/11/2019
---

`Miért különült el a nép az idegenektől Neh 9:1-3 versei szerint?`

Nehémiás mindent megtett azért, hogy az emberek szemében az ünnephez öröm kapcsolódjon, ekkor azonban ő vezette a nép böjtölését. Isten előtt megalázták magukat, hamut szórtak a fejükre és zsákruhába öltöztek. Az idegenek nem voltak részesek Izrael kollektív bűnében, ezért az izraeliták elkülönültek tőlük, hangsúlyozva, hogy a saját bűneikre kérnek bocsánatot. Elismerték nemzetük bűnösségét, ami miatt fogságba jutottak.

Közösségi imáik és bűnvallásaik mutatták, hogy mélységében megértették a bűn természetét. Haragudhattak volna, hogy mivel atyáik mindent elrontottak, az egész nép fogságba került. Esetleg hosszasan panaszkodhattak volna vezetőik döntései és a korábbi nemzedékek istentelen volta miatt, amiért végül csak egy kis csoport tért vissza. Ám a gyűlölködés és a sérelmek sorolása helyett alázattal, bűneiket megvallva fordultak Istenhez.

Neh 9:3 verse szerint az Úr törvényének könyvéből olvastak a nap negyedrészében, egy másik negyedrészben megvallották a bűneiket és imádattal borultak le Isten előtt. Ez volt a Tóra harmadik felolvasása. A Tóra olvasása a bűnvallás központi eleme, hiszen az igazságra kell alapozni, ami pedig Istentől jön. Amikor olvassuk a Bibliát, Isten magához von bennünket, a Szentlélek pedig így jobban szólhat hozzánk és taníthat. Az Ige igazsága formálja a gondolkodásunkat és értelmünket, bátorít és felemel. Azért is keseregtek és sírtak az izraeliták, mert ha Isten szent színe előtt időzünk, végre meglátjuk az Ő szépségét és jóságát. Csodáljuk, hogy a világmindenség Teremtője lehajol hozzánk, méltatlan teremtményeihez. Így értjük meg, hogy nélküle az életünk mit sem különbözne lelki elődeinkétől. Csak úgy válhatunk azzá, amivé lennünk kell, ha Isten munkálkodik az életünkben.

`Olvassuk el Dán 9:4-19 szakaszát! Hogyan vonatkoztatható ma ránk is Dániel imája? Mi a tanulság ebből nekünk – egyénileg és közösségileg egyaránt?`