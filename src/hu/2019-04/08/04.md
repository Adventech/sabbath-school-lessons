---
title:  A Szövetség Felépítése
date:  19/11/2019
---

A teológusok szerint a bibliai szövetségeknek van egy jellemző struktúrája, ami az ókori hettitáknál is megfigyelhető. Tehát Isten olyan formában kommunikált a néppel, amit az adott kultúrában megértettek.

Az ókori Izrael korában szokásos szövetségeknek a következő elemei voltak: bevezető indoklás (kicsoda az Isten); történelmi előzmény (a múltbéli kapcsolat meghatározása); rendelkezések vagy törvények; áldások és átkok; tanúk, meghatározott rendelkezés vagy a szövetség jele. Nem meglepő tehát, hogy Isten hasonló formát választott, amikor ókori népével kapcsolatba lépett. Azt használta fel, amit jól ismertek.

Mózes például az ötödik könyvét teljes egészében a szövetség stílusában írta. Arra szólítja a népét, hogy lépjenek új szövetségi kapcsolatba Istennel. A következő módon fejezi ki a szövetséget: 1) bevezető indoklás (5Móz 1:1-5); 2) történelmi előzmény (5Móz 1:6–4:43); 3) rendelkezések vagy törvények (5Móz 4:44–26:19); 4) áldások és átkok (5Mózes 27–30. fejezetek); 5) tanúk (5Móz 30:19) és végül meghatározott rendelkezés (5Móz 31:9-13).

`Olvassuk el Józsué könyve 24. fejezetét! Hogyan mutatkozik meg ez a szövetségi minta ebben a fejezetben is?`

Ugyanez igaz a Józsuéval kötött szövetség megújítására. Először jön a bevezető indoklás, amelyben Isten úgy mutatkozik be, mint „az Úr, Izráelnek Istene” (Józs 24:2). Ezt követi egy hosszas történelmi előzmény, Józsué emlékezteti a népet, mit tett értük Isten a múltban (Józs 24:2-13). A történelmi áttekintés után felsorakoztatja a rendelkezéseket és törvényeket (Józs 24:14-15, 23), áldásokat és átkokat mond (Józs 24:19-20), tanúkat nevez meg (Józs 24:22, 27), azután következik a szövetséggel kapcsolatos rendelkezés (Józs 24:25-26). Itt is a szövetség alapvető formáját használta Józsué, amelyben nemcsak Isten múltbeli vezetésére mutatott rá Izrael előtt, hanem arra is, hogyan várja tőlük a szövetség megtartását.

`Milyen elvet találunk Józs 24:15 versében, amit mi magunk is alkalmazhatunk ma?`