---
title:  További Tanulmányozásra
date:  22/11/2019
---

Ellen G. White: Jézushoz vezető út. Budapest, 2008, Advent Irodalmi Műhely, „Odaadás” c. fejezet, 33-37. o.

„A földi templomszolgálat két részből állt: a papok naponta szolgáltak a szenthelyen, a főpap pedig egyszer egy évben a szentek szentjében végezte az engesztelés különleges munkáját: megtisztította a templomot. A bűnbánó bűnösök nap mint nap hozták áldozatukat a templom ajtajához, és kezüket az áldozat fejére téve megvallották bűneiket. A bűnös így jelképesen önmagáról az ártatlan áldozatra helyezte bűneit, majd az állatot megölte. »Vérontás nélkül nincsen bűnbocsánat« (Zsid 9:22) – mondja az apostol. »A testnek élete a vérben van« (3Móz 17:11). Isten megsértett törvénye a törvényszegő életét követelte. A vér az elveszett bűnöst képviselte, bűnét pedig az áldozat hordozta. Az áldozat vérét a pap bevitte a szentélybe és a függöny elé hintette. A függöny mögött volt a frigyláda és benne a bűnös által megsértett törvény. E szertartással a bűn a vér útján jelképesen átkerült a templomra. A vért nem mindig vitték be a szentélybe. Egyes esetekben a pap a húst megette, ahogy Mózes megparancsolta Áron fiainak: »Néktek adta azt az Úr a gyülekezet vétkének hordozásáért« (3Móz 10:17). Mindkét szertartás egyaránt azt szimbolizálta, hogy a bűn átkerült a bűnbánóról a templomra” (Ellen G. White: A nagy küzdelem. Budapest, 2013, Advent Kiadó, 360. o.).

**Beszélgessünk róla!**

`1) Gondoljunk a saját ígéreteinkre, amelyeket nem tartottunk be, pedig komolyan akartuk! Milyen tanulságot szűrtünk le ezekből, amelyek segíthetnek, nehogy hasonló hibákat kövessünk még el?`

`2) A szövetség egy kapcsolat jogszerű megalapozása. Mi ezt megtörtük, Isten azonban mindig hűségesen betartja az Ő részét. Hogyan vezethet az Úrral való szorosabb kapcsolatra és jobb életre, ha ismerjük jóságát és hűségét?`

`3) Gondoljunk bele, hányszor lettünk hűtlenek Istenhez és az „új szövetségben” foglalt ígéreteinkhez (lásd Lk 22:20; Zsid 8:13; 9:15)! Miért különösen fontos tehát megértenünk a megváltási tervet és a bűnbocsánat ígéretét, amit Jézus áldozata által kaphatunk, hiszen a vérével pecsételte meg az „új szövetséget”?`