---
title:  A Templom
date:  21/11/2019
---

`Térjünk vissza egy kicsit Neh 10:32-39 szakaszához! Miért voltak olyan lényegesek a templomi szolgálatok az izraeliták számára, ahogy a fogadalmuk is mutatja: „nem hagyjuk el a mi Istenünknek házát” (Neh 10:39)? Miért volt meghatározó a templom a hitük egésze szempontjából (lásd még Zsid 8:1-7)?`

Az izraeliták megesküdtek, hogy gondoskodnak a templom szükségleteiről. Kevesen voltak és a királyok uralma alatt anyagi nehézségekkel is küzdöttek, mégis eldöntötték, hogy a rendelkezésükre álló szűkös javakból adakozni fognak. Azt akarták, hogy a templomban bőség legyen, ne csak épp a túlélést biztosítsák. Ezért határozták el, hogy évente egy sekel egyharmadát a templomi szolgálatokra szánják, ahelyett, hogy a törvény előírása szerint csak az összeírás idején adnák be a részüket. A nép úgy látta, hogy a megszabottnál többet kell tenniük. Emellett a családok között felosztották az oltárra szánt tűzifa biztosítását, felismerték ugyanis, hogy kellő szervezés nélkül hamar leállna minden. A papok és a léviták templomi szolgálatát biztosították az első zsengékkel, az elsőszülöttekkel, valamint a tizeddel és az adományokkal. A lévitákat illette meg mindennek a tizede. Az elsőszülötteket is pénzen kellett megváltani, ami szintén a lévitáknak szánt összeghez adódott. A léviták tizedének a tizedrészét viszont a papok kapták.

Izrael népének szívdobbanása volt a templomi szolgálat, központi szerepe volt a hitükben, ezért jelentett akkora tragédiát számukra, hogy Nabukodonozor leromboltatta a templomot és szent berendezési tárgyait elvitette. A nép lelkileg erős volt, amikor megfelelően folyt a szolgálat a templomban, ami a bűn problémájának végső megoldására mutatott a bárány halálával. Jézus kereszthalála jelentette a megoldást (Róm 5:5-10). Az évenkénti engesztelési napok által pedig az emberek megtanulták: Istennek megvan a terve arra, hogy örökre megszabadítson a gonoszságtól és a bűntől. Más szóval a templom adta a keretet ahhoz, hogy Isten kinyilatkoztassa a népnek a megváltási tervet. A templomi szolgálatok vizsgálata által hatalmas tanulságokat szűrhetünk le, amelyek elengedhetetlenek ahhoz, hogy tisztább képet kapjunk Isten jelleméről és jobban megértsük a megváltási tervet.

`„Igaz beszéd ez és teljes elfogadásra méltó, hogy Krisztus Jézus azért jött e világra, hogy megtartsa a bűnösöket, akik közül első vagyok én” (1Tim 1:15). Mi volt Pál reménysége és hogyan lehet a miénk is ez?`