---
title:  A Szövetség Fogalma
date:  17/11/2019
---

`Olvassuk el Neh 10:1-29 szakaszát (és frissítsük fel az emlékeinket Neh 9:36-38 verseinek elolvasásával)! Ki köti a szövetséget és miért?`

A dokumentumot ugyan csak a vezetők írták alá, de a szöveg kifejezetten rámutat, hogy „a nép többi része… átok mellett esküt tevének, hogy az Isten törvényében járnak” (Neh 10:28-29). Mitől volt olyan fontos a szövetség, hogy mindannyian megegyezést kívántak kötni Istennel? Menjünk vissza a kezdetekig és vizsgáljuk meg a szövetség bibliai fogalmát, hogy választ kapjunk erre a kérdésre!

Fontos volt a szövetség, mivel részét képezte annak a történetnek, ami bemutatja, hogyan bánik Isten a bűnössé lett emberiséggel. Kitűnik belőle, hogy az Úr vágyódik az emberekkel való kapcsolatra, és lehetőséget is ad rá, hogy bemutassuk: valóban neki akarjuk szentelni magunkat.

Mózes első könyve 1. és 2. fejezetének teremtési története nemcsak az első emberpár teremtését írja le, hanem azt is, hogy milyen kapcsolat volt Isten és közöttük, valamint egymással. Amikor azonban belépett a bűn, minden megtört. A bűn a teremtés ellentéte, lerontja a teremtést és halált hoz helyette.

Ádám családfája hamarosan elágazott, amikor Kain a gonoszt választotta (1Móz 4:8-19), Sét pedig elfogadta Istent (1Móz 5:3-24). Kain utódai közül Lámek emelkedik ki (1Móz 4:17-19), a hetedik Ádámtól számítva (őt is beleértve), ő vezette be a többnejűséget. Kain oldalán az erőszak és a bosszú terjedt, szemben Sét hűséges vonalával. Sétnek szintén megsokasodtak a leszármazottai. Az ő ágán volt a hetedik Énók, aki „az Istennel járt” (1Móz 5:24), majd a mennybe vitetett.

Szomorú, hogy a világ jobban fogadta a gonoszságot, mint Istent! Oda jutottak, hogy a hűségesek vonala nagyon megfogyatkozott, és hamarosan nem maradt volna olyan család, amelyen keresztül Isten a szavát betartva elküldhette volna a megígért Magot a világ megmentéséért. Ekkor lépett közbe Isten az özönvízzel. Az özönvíz szintén a teremtés ellentéte volt, az élet visszafordítása és pusztítása, de az Úr csak azt törölte el, amit az emberek már elrontottak (1Móz 6:11-13).

`Hogyan tapasztaltuk mi magunk is a bűn pusztítását? Mi az egyetlen erő, ami szembeszállhat hatalmával? Hogyan vehetjük igénybe?`