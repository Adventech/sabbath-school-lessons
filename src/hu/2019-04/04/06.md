---
title:  „nagy Munkában”
date:  24/10/2019
---

`Olvassuk el Neh 6:1-13 szakaszát! Miért mondta azt Nehémiás a Jeruzsálemben történtekről, hogy „nagy munkát” végez (Neh 6:3)? Ekkor hogyan próbálták megállítani?`

A 6. fejezet szerint többször is merényletet kíséreltek meg Nehémiás ellen. Szanballat és Gesem leveleket küldözgetett neki, találkozóra hívták. A találkozó helye az Ónó-völgy, egy ellenséges terület lett volna, ami leleplezte valódi céljukat. Amíg a fal fel nem épül és a kapukat be nem zárják, Szanballat, Tóbiás és Gesem még látott némi esélyt. A zsidók a perzsa király védelmét élvezték, ellenségeik tehát nem győzhették le őket nyílt támadással. Ha viszont megszabadulhatnának a vezetőjüktől, megakaszthatnák a folyamatot, és talán egyszer s mindenkorra megállíthatnák őket. Semmiképp sem akarták feladni. Nehémiás nem engedett nekik, ők azonban tovább mesterkedtek. Bizonyára komolyan próbára tehette Nehémiást, hogy minden fordulónál meg kellett küzdenie az ellenállással. Ezért mondta: „Nagy munkában vagyok” (Neh 6:3, ÚRK). 

Világi szemmel nézve Nehémiás valóban nagy munkát végzett a király főpohárnokaként, az egyik legmagasabb posztra került az országban, ami hatalmas presztízzsel járt, a király tanácsadójaként szolgált. Utána pedig a világ szemében egy jelentéktelen, romokban heverő várost építget? Ezt nevezi nagy munkának? Nehémiás azonban „nagynak” és fontosabbnak tekintette az Úrért végzett munkáját, ugyanis világos volt előtte, hogy Isten nevének jó híre forgott kockán Jeruzsálemben.

Amikor Isten felállította a szentélyszolgálat rendszerét, akkor alapította meg a papság intézményét. Azt akarta, hogy az emberek szemében szent és különleges maradjon a szentély, ezért a templomban csak a papok végezhettek szolgálatot. Magától az ember aligha mérné fel Isten szentségét, ezért Isten különböző rendelkezésekkel segítette az izraelitákat, hogy tisztelettel közelítsenek hozzá. Nehémiás tudta, hogy a templom udvarára bárki beléphet, de a belső termekbe már nem. Amikor Semaja javasolta: menjenek be a templomba, ezzel nemcsak azt bizonyította, hogy hamis próféta, mert Isten parancsával ellentétes dolgot javasolt, de az árulását is leleplezte.

`Hogyan érzékelhetjük Isten szentségét ma, földi szentély nélkül? Miért fordít a kereszthez, ha átérezzük, hogy Isten szent, mi pedig bűnösök vagyunk?`