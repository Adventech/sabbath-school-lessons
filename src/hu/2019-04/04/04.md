---
title:  A Munkálatok Szüneteltetése
date:  22/10/2019
---

`Mit tett az „ellenség” Ezsd 4:6-24 szakasza szerint, hogy leálljon a munka Jeruzsálemben?`

„A föld népei” vádaskodó leveleket írtak a zsidók és a munkálataik miatt először Dáriusz királynak (Ezsdrás 5–6. fejezet), majd Xerxésznek (Ahasvérusnak) és Artaxerxésznek is. Minden tőlük telhetőt megtettek, hogy leállítsák az építkezést Jeruzsálemben.

A környező népek vezetői azt állították, hogy ha megépül a város, a király elveszíti hatalmát felette, mert Jeruzsálem mindig is lázadó, zavaros volt a múltban. Sajnos el tudták hitetni Artaxerxész királlyal, hogy a zsidók csak azért építkeznek, mert vissza akarják szerezni függetlenségüket és ellenállásra készülnek. A király el is rendelte a munkák leállítását, a környező népek pedig hadsereget küldtek, hogy megakadályozzák a város további építését. Isten művét erőszakos fellépéssel tartóztatták fel.

`Miért álltak le a zsidók az építkezéssel Ezsd 4:23-24 szerint? Vajon nem tudták, hogy Isten a város újjáépítését várja tőlük? Mi akadályozta őket?`

A zsidók nyilván tisztában voltak vele, hogy Isten a város és a templom újjáépítésére hívta el őket, de a kemény ellenállástól megijedtek. Ilyen indokokra hivatkozhattak: „Talán nem ez a megfelelő idő”, „Ha valóban ez volna Isten akarata, biztosítaná az utat”, vagy „Vissza sem kellett volna jönnünk ide!” Amikor akadályok hátráltatnak abban, amire hitünk szerint Isten elhívott, hajlamosak vagyunk megkérdőjelezni a vezetését, kételkedni benne. Könnyen el tudjuk hitetni magunkkal, hogy tévedtünk. A félelem megbéníthatja a gondolatainkat, kétségbe ejthet, reménytelenségbe taszíthat, ahelyett, hogy Isten hatalmára összpontosítanánk.

`Tapasztaltál már ilyesmit, amikor meggyőződésed szerint Isten elhívott valamire, de nehézségekbe ütköztél, ezért kétségek támadtak benned? (Gondoljunk például Keresztelő János esetére!) Mit tanultál abból az esetből?`