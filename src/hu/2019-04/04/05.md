---
title:  Nehémiás Cselekedni Kezd (kr. E. 444)
date:  23/10/2019
---

`Olvassuk el Nehémiás 4. fejezetét! Hogyan szálltak szembe a zsidók az akadályokkal Nehémiás vezetése alatt? Miért volt fontos, hogy felkészüljenek a harcra és ne csak tétlenül reménykedjenek Isten védelmében?`

Többszöri nekilendülés és megállás után a nép ismét dolgozni kezdett. Imádkoztak, Nehémiás pedig éber őrséget állított fel. Az emberek éjjel-nappal műszakonként váltották egymást, hogy készen álljanak bármilyen fenyegető támadás kivédésére. Nehémiás a fal körül is megszervezte az embereket, felfegyverezte őket, hogy minden család harcra kész legyen. A szolgáit szintén két csoportba osztotta: az egyik csapat dolgozott, míg a többiek fegyvert fogtak. Külön intézkedéseket hoztak a falon dolgozókra vonatkozóan, hiszen ők voltak a legközelebb a veszélyhez. Minden építő kardot tartott az egyik kezében, a másik kezével adogatta a téglákat/köveket meg a vályogot a falhoz. Készen álltak rá, hogy megküzdjenek az ellenféllel. Megtették a maguk részét, Isten pedig gondoskodott a többiről. Különösen inspiráló Nehémiásnak az Isten védelmébe vetett hite, mégsem csak a parancsnoki szobában üldögélve várta, hogy az Úr tegyen meg mindent. Felkészültek, amennyire tőlük tellett.

A Biblia leglelkesítőbb versei közé tartozik ez a két szakasz: „Ne féljetek tőlük! A nagy és rettenetes ÚRra emlékezzetek, és harcoljatok testvéreitekért, fiaitokért, leányaitokért, feleségetekért és házatokért” (Neh 4:14, ÚRK)! „Istenünk harcol értünk” (20. vers)!

A makacs ellenállás miatt a zsidók ismét abbahagyhatták volna az építkezést, ekkor azonban már nem vett erőt rajtuk a félelem. Kapaszkodtak az ígéretbe, hogy az Úr fog harcolni értük. Amikor Isten nevéért, a hitünk miatt ütközünk ellenállásba, vagy pedig azért, amire Ő hívott el bennünket, nekünk is arra kell gondolnunk, hogy „Istenünk harcol értünk!”

Végre megértette a nép, hogy az Úr támogatta őket és ez bátorságot öntött beléjük, így tudtak tovább haladni előre.

`Miért olyan fontos tudni, hogy Isten munkáját végezzük? Fel kell tennünk magunknak a kérdést: Honnan tudhatom, hogy amit teszek, az valóban Isten munkája-e?`