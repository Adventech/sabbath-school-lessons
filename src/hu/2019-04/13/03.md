---
title:  Gonoszság Az Úr Előtt
date:  23/12/2019
---

`Olvassuk el az alábbi verseket! Mit tudhatunk meg az említett vezetőkről? Milyen hatást tettek azokra, akiken uralkodtak?`

1Kir 15:25-26, 34       

2Kir 13:1-3     

Jn 11:46-53     

Kijózanító gondolat, bármilyen vezetői posztot töltsünk is be, hogy lelkileg tönkretehetünk vagy felemelhetünk embereket. Az iménti esetekben a hatás egyöntetűen szörnyű volt.

Konkrétabban fogalmazva, a jellemünk és a Krisztus iránti elkötelezettségünk foka hat azokra, akikkel csak kapcsolatba kerülünk. A lelki vezetők befolyásolnak másokat: vagy Istenhez vezetik az embereket, ha maguk is Őt keresik, vagy ha nem, akkor rossz lesz a hatásuk.

A mai részben tárgyalt esetekkel ellentétben Ezsdrás és Nehémiás is vitathatatlanul erős kapcsolatot ápolt Istennel. A többi nagy vezetőről szóló bibliai beszámolókat is túlszárnyalja az, amennyit a könyveik feljegyzése szerint e két vezető imádkozott, böjtölt. Még ha nem is volt minden tökéletes, irányításuk alatt a nép Istennel járt. Isten felé mutatott az életük iránya. Voltak viszont, akikre Ezsdrás és Nehémiás befolyása nem hatott, akik nem változtak meg, ami bizonyítja, hogy nem mások hite a döntő az életünkben, csak a magunké. Hiszen gondoljunk csak azokra az emberekre, akik láthatták a testet öltött Jézust, hallhatták prédikálását, tanúi lehettek csodáinak vagy hallhattak azokról, végül mégis elutasították! Igen, mindenkinek megvan a maga szerepe, akármilyen pozíciót is töltsön be az életben, és a hatása lehet jó vagy éppen rossz. Végül azonban mindenkinek majd önmagáért kell számot adnia Isten előtt!

`Gondoljunk a saját befolyási körünkbe tartozókra! Hogyan lehetne jobb a hatásunk? `