---
title:  Alázat És Kitartás
date:  26/12/2019
---

`Olvassuk el Ezsd 8:21-23, 31-32 verseit! Vajon balgaság vagy bátorság volt Ezsdrás részéről, hogy úgy döntött, nem fordul a királyhoz? Mi mutatta Ezsdrás és a nép alázatát?`

Később Nehémiás elfogadta a királyi kíséret védelmét. Ezsdrás az adott helyzetben viszont hitte, hogy Isten hatalma akkor mutatkozik meg a leginkább, ha semmit nem kér az uralkodótól. Baj nélkül megérkeztek Júdába, amit aztán mindenki Istennek tulajdonított. Bizonyos esetekben talán túlzottan az emberekre hagyatkozunk, ahelyett, hogy engednénk Istennek megmutatni a hatalmát. Ekkor Ezsdrás úgy döntött, hogy teret enged Isten tetteinek, és ez az Úr erejét bizonyította a király előtt. Ez nem vakmerőség volt. Összehívta az embereket, imádkoztak és böjtöltek a helyzetért. Nem indultak útnak addig, amíg elég időt nem töltöttek Istennel. Alázattal járultak elé, kérték, hogy védje meg őket és ezzel adja jelét hatalmának. Isten pedig válaszolt a kérésükre.

`Neh 5:14-19 szakasza szerint Nehémiás mivel adta alázata tanújelét?`

 

Az igazi vezetőnek hajlandónak kell lennie az alázatra és a szolgálatra. Nincs szüksége „címekre” ahhoz, hogy elnyerje az emberek tiszteletét. Nehémiás kitárta az ajtaját és nagylelkűen adakozott. Bizonyította Istenbe vetett hitét, és mély elkötelezettsége példa volt a többiek számára. Erős egyéniségű, értelmes ember volt, mégsem tekintette magát mások felett állónak. A legfőbb pozícióban volt a korabeli zsidóság között, és nem fukarkodott. A jézusi életmódot és tanításokat tükrözte, hiszen a Megváltó példája szerint a vezetés legjobb módja mások szolgálata. Jézus így tett, tehát bármilyen tisztségünk legyen, nekünk is hasonlóan kell eljárnunk!

`„Ekkor leült, odaszólította a tizenkettőt, és azt mondta nekik: Ha valaki első akar lenni, legyen mindenki közt az utolsó és mindenkinek a szolgája” (Mk 9:35, ÚRK). Milyen az igazi vezető Isten szemében? Mit tanítanak erről Jézus szavai?`