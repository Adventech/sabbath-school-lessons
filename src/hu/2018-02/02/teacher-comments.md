---
title:  Tanítói Melléklet
date:   13/04/2018
---

**A lecke rövid áttekintése** 

**Alapige**: Dániel 1:20 

**A Tanuló célja**:
- **Tudni**: Ismerjük fel, mekkora felelősség bizonyságot tenni Istenről a világ előtt!
- **Érezni**: Igyekezzünk több szeretetet és tiszteletet tanúsítani és másokat is erre késztessünk!
- **Cselekedni**: Kompromisszumok nélkül maradjunk hűségesek Istenhez és önmagunkhoz! 

**Tanulmány vázlata**: 

1. Lesztek nékem tanúim a föld végső határáig 
	+ Miért volt Dániel bizonyságtevő?
	+ Milyen területeken volt Dániel bizonyságtevő?
	+ Hogyan válaszolt az eunuchok vezetője Dániel bizonyságtevésére? 

2. Istent szeretni azt jelenti, hogy az embereket is szeretjük 
	+ Miért mondta Jézus, hogy van, akinek meg kell gyűlölnie a szüleit (Lk 14:26)?
	+ Hogyan lehet szeretni a szüleinket vagy a barátainkat, ha nem hisznek Istenben?
	+ Miért hatékonyabb annak a bizonyságtétele az igazságról, aki szeret és akit viszont szeretnek, mint azé, aki csak az igazsággal törődik? 

3. Emberek vagyunk, ugyanakkor szentek 
	+ Hogyan tartsam meg az egyensúlyt aközött, hogy hűséges legyek Isten parancsolataihoz, ugyanakkor ápoljam a kapcsolatot azokkal a barátaimmal és családtagjaimmal, akik nem az általam értékelt dolgokat tartják fontosnak? 
	+ Miért nem lehet igazán szeretni az embereket anélkül, hogy mi magunk szentek lennénk? 

**Összefoglalás**: Jézus emberként sem tett engedményeket a hűség kérdésében. Nagy kihívás a keresztények és különösen a hetednapi adventisták számára, hogy kövessük a példáját. 

**Tanulási útmutató** 

#### 1. LÉPÉS: MOTIVÁLJ!

**A lelki növekedés alapjav**: Isten szeretné, ha népe hirdetné a világnak az igazságot az országáról. Dániel próféta könyvében láthatjuk, hogy az igazság általában megmutatkozik abban, aki/ami közvetíti azt. Egy adott könyv irodalmi formája gyakran kifejezi annak legmélyebb és leggazdagabb üzenetét. Dániel maga is példa erre az elvre. Teljes összhangban volt az általa képviselt lelki üzenettel az, ahogyan a környezetében élőkkel a kapcsolatot ápolta, ahogyan evett és ivott, ahogyan bemutatkozott és viselkedett. 

**Tanítók részére**: Az e heti tanulmányunkból megtanulhatjuk, hogyan tegyünk bizonyságot a világban, amely messze eltávolodott Istentől, sőt, még ellenséges is vele. Dánielhez hasonlóan mi is fogságban élünk és egy olyan ország tanúi vagyunk, amely nem látható és nem is népszerű. Tanulni fogunk Dániel és három barátja példájából, akik mind hűségesen kiálltak Isten mellett, ugyanakkor szolgálták a királyt is. Megismerjük kihívásaikat, amelyekkel a világi környezetben találkoztak, valamint a bizonyságtevő módszereiket is. Tanulni fogunk lelki életükről és arról, hogy milyen konkrét módszerekkel vittek reményt mindennapjaikba. 

**Nyitó beszélgetés**: Dániel próféta könyve különösen fontos a hetednapi adventisták számára, hiszen tartalmaz olyan igazságokat, amelyek megkülönböztetnek bennünket másoktól, beleértve más keresztényeket is, bizonyos értelemben egyedivé tesznek. Sajnos ez a könyv bevonzotta a vallás peremére sodródott szélsőségeseket is. Dániel próféta könyve a Biblia egyik leguniverzálisabb irata. Az egyetlen reményt mutatja fel, amire az embereknek szüksége van, különösen napjainkban. 

**Megbeszélendő kérdések**: 

1) Miért hagyják gyakran figyelmen kívül Dániel próféta könyvét? 
2) Mi az a reményteljes üzenet, amit ez a könyv képvisel? 

#### 2. LÉPÉS: FEDEZD FEL!

**Tanítók részére**: Hetednapi adventistaként gyakran gondoljuk, hogy jól ismerjük Dániel próféta könyvét. A régi, elcsépelt mondások elkerülése végett javasoljuk, hogy mindenki úgy közelítsen most ehhez az irathoz, mintha először olvasná. Tűzzük ki célul, hogy friss szemmel olvassuk a könyvet, és új meglátásokat, új utakat keresünk a próféciák megértéséhez! A könyv, amiről azt olvassuk, hogy a vég idejéig bepecsételve marad (Dán 12:9), világosan megígéri az ilyesféle felfedezést és gazdag rálátást. 

**Bibliakommentár** 

**I. Akit az ellensége is szeretett** (Tekintsük át Dán 1:9 verseit az osztályban!) 

Amikor Dániel elhatározta, hogy hűséges marad Istenhez, csoda történt: 

„Isten pedig kegyelemre és irgalomra méltóvá tette Dánielt a főudvarmester előtt” (Dán 1:9). Érdekes, hogy azonnal szeretetet és tiszteletet ébresztett az ellenség szívében Dániel iránt, aki eldöntötte, hogy nem lesz megalkuvó. 

Ez az igevers kétféle tanulságot tartalmaz. Először: Isten nem tett csodát mielőtt Dániel és a három héber ifjú kockára tette az életét. Vagyis a hűség próbája előtt Dániel nem talált tökéletes ételeket az asztalán. Igen, van, amikor Isten megkönnyíti az utunkat és „az igazság ösvényein vezet” (Zsolt 23:3), ugyanakkor sokszor az életünk olyan helyzeteket hoz, amelyek ellenkeznek az elveinkkel. 

**Másodszor**: Istenhez hűségesnek maradni nem jelenti azt, hogy csúnyán bánhatunk a világi emberekkel. Dániel elhatározta, hogy ragaszkodik az elveihez és visszautasítja a király meghívását, miközben tiszteletteljes és kedves maradt a főudvarmesterhez, alázattal, szelíden közelített felé (Dán 1:8, 12). Az igevers érdekes módon nem utal arra, hogy Dániel szerette és tisztelte urát, de biztosan így volt. Nem elég szeretnünk ellenségeinket; arra is inspirálnunk kell őket, hogy szeretet ébredjen az ő szívükben is, ez bizonyítja a szeretetünk őszinteségét. 

**Elmélkedjünk**: A szomszédaink irántunk való jóindulata miként biztosítja a legtermékenyebb talajt a bizonyságtevésünk számára? 

**II. A csöndes tanú** (Tekintsük át Dán 3:26-28 és 2:11, 21 verseit az osztályban!) 

Az életünk a legékesebb bizonyságtétel a hitünkről. A három héber ifjú egyetlen bizonyságtétele az volt, hogy túlélték a tüzes kemencét. Figyeljük meg azonban, hogy itt sem ők álltak a figyelem középpontjá-ban. Meg sem kellett szólalniuk. Ezt olvassuk: „kijövének Sidrák, Misák és Abednégó a tűz közepéből” (Dán 3:26). A figyelem Istenre irányul, hiszen Nabukodonozor ezt a fő tanulságot őrizte meg emlékezetében e drámai csodával kapcsolatban: „Áldott ezeknek Istene..., aki kiszabadította az ő szolgáit” (Dán 3:28). A bizonyságtevőkre való utalás csak másodla-gos volt: „akik őbenne bíztak” (Dán 3:28). Itt is Isten személyén van a hangsúly. Ez az eset jól szemlélteti a bizonyságtételnek azt a módját, amit Dániel próféta könyve képvisel. Nem rólunk szól a történet, hanem Istenről. A három ifjú egyáltalán nem önmagával dicsekedett („Nézzétek, mit tett Isten velem!”). Egyedül Isten kapta a dicsőséget (1Kor 1:31).  

**Elmélkedjünk**: Idézzünk fel egy esetet, amikor haragudtunk, mert valaki más kapott jutalmat az általunk elvégzett munkáért, vagy pedig valaki más elismerést kapott a munkájáért, de mi nem, holott az volt a nehezebb, fontosabb rész! Milyen érzéseket keltett bennünk ez? Gondolkodjunk el ezen Préd 9:13 hátterén: „Még azt is láttam a nap alatt, hogy nem a gyorsak győznek a futásban, és nem az erőseké a diadal, nem a bölcseké a kenyér, nem az okosaké a gazdagság, és nem a tudósoké a jóindulat. Mert minden a maga ideje és sorsa szerint történik.” 

**III. A tét: az imádat** (Tekintsük át Dán 3:7 és 8:11 verseit az osztályban!) 

Dániel fogságban élt, messze Jeruzsálemtől. Pogány udvarban szolgált, ezért az imádat kérdése központi szerepet kapott a könyvben. A kérdés már egyértelmű az első hitpróbában is, ami az evés-ivás területén érte a fiatalt. Fontos, hogy a táplálkozásáról beszélve Dániel a teremtéstörté-net szövegéből utalt egy gondolatra (Dán 1:12; vö. 1Móz 1:29). 

A hűség második próbája akkor következett be, amikor az izraelitáknak megparancsolták, hogy boruljanak le az arany állókép előtt, amit a király emeltetett. Nabukodonozor aranyszobra az álmában látott kép mása volt, amit a király egy isteni ígérettel is összefüggésbe hozott: „támaszt az egek Istene egy birodalmat, amely nem pusztul el soha” (Dán 2:44). Nabukodonozor gondolatában így foglalta el Babilon királysága Isten országának a helyét. Ez az ideológia Bábel tornya építőinek a balgatag gondolkodására emlékeztet, akik Isten helyét akarták elfoglalni (1Móz 11:4). Dániel próféta könyvének későbbi részében a „kis szarv” és „észak királya” mentalitása hasonló (Dán 8:11; 11:31). Üdítő színfoltként jelennek meg Dániel, a három ifjú és Nabukodonozor imái, mint a hamis imádat ellenpontjai. Dániel próféta könyve egy áldással zárul (Dán 12:12), olyan szófordulattal, ami a Biblia sok imádságára jellemző (Zsolt 1:1; 119:1; Jel 1:3). 

**Elmélkedjünk**: Dániel próféta könyve 3. fejezetének alapján írjunk egy listát a hamis imádat és Isten igaz imádatának a jellemzőiről! Milyen szerepe van például a zenének a hamis imádatban? Mi a szerepe az imának Isten Igéje tanulmányozásában (Dán 9:2-3)? 

#### 3. LÉPÉS: GYAKOROLJ!

**Tanítók részére**: Nyugtalanító, hogy korunkban keveredik a nagy tudás és a szkepticizmus a naiv hiedelmekkel meg a furcsa feltételezésekkel. A vallási fanatizmus térhódítása erőszakhoz vezetett, illúziókat, reményeket és alaptalan meggyőződést idézett elő. Amikor az ember elutasítja a menny igaz Istenét, magában keres megoldást tragikus állapotára.  

**Elgondolkodtató kérdések**: Alkalmazzuk a Dániel próféta könyvéből eddig megtanult elveket korunk helyzetére, és beszéljük meg az alábbi kérdéseket! 

1) Miért időszerű korunkban is Dániel próféta könyve? Miért fontosak ma is az evés és az ivás kérdései?  
2) Milyen profetikus jelentősége van annak, hogy a kis szarv imádatot követel magának? Hogyan hirdethetjük ezt a nehéz, leleplező üzenetet Dániel próféta könyvéből anélkül, hogy elidegenítenénk az embereket? 

#### 4. LÉPÉS: ALKALMAZD!

**Tanítók részére**: A sok különbség ellenére vannak közös jellemzői is Dániel korának és a miénknek. Akkor az emberek alapvetően vallásosak voltak, de pogányok. Ma nem pogányok az emberek, ám nem is vallásosak. Hogyan kezelhetjük ezt a helyzetet? Miért vannak sokan, akik szkeptikusak az egyházakkal és a keresztény hittel szemben? Mi mindent tanulhatunk Dánieltől, ami segít kezelni ezeket a folyamatokat?  

**Tevékenységek**: 

1) Ha lehetséges, alakítsunk hét csoportot az osztályban, és osszuk ki Dániel hét imáját! (Kisebb létszám esetén több imát adjunk egy-egy csoportnak!) Kérjük meg a csoportok tagjait, hogy fogalmazzák meg, mi ragadta meg őket leginkább az adott imádságban. Azután hívjuk össze a csoportokat, hogy mondják el, mire jutottak! Hasonlítsuk össze a reakciókat! 
2) Miért nehéz elérni a hatalmon lévő, gazdag vagy magasan képzett embereket? (Összpontosítsunk inkább a kommunikációs módszerekre, ahelyett, hogy őket okolnánk a mi eredménytelenségünkért!) Miért tudta Dániel elérni az uralkodó, képzett réteget? Mit tanulhatunk a módszereiből?