---
title:  Belső történet
date:   13/04/2018
---

#### A Hawaii esküvő – 2. Rész 

_Írta: Benjie Leach_ 

A menyasszony édesapja sugárzó arccal vezette előre a lányát, a vőlegény pedig gitáron játszotta a hagyományos hawaii esküvői dalt. 

Az Úr segítségével elmondtam egy rövid prédikációt, majd férjnek és feleségnek nyilvánítottam a párt. A rövid szertartás után a vőlegény édesanyja félrevont, és amit mondott, attól még most is libabőrös leszek. „Nem hiszem, hogy ez az egész véletlen. Sőt, szerintem ennek így kellett történnie. Nézze csak meg az ingét!” Végignéztem magamon. Edzőcipő, farmer és egy halványkék ing volt rajtam, az ing zsebén egy hímzés: Hawaii, fölötte pedig egy szivárvány. Néhány évvel korábban vásárol-tam, amikor a feleségemmel ott nyaraltunk. 

Amikor a virágfüzért a nyakamba akasztották, olyan volt, mintha előre eltervezték volna a részvételemet az esküvőn. 

Ajándékot is adtunk az újdonsült párnak – persze, hogy egy Jézushoz vezető út c. könyvet! Elmondták, hogy még sosem hallottak a hetednapi adventistákról. 

Ha a történet itt véget ért volna, akkor is örömteli tapasztalatként tartanám számon, de nem így lett. Két évvel később, amikor már Texasban éltem, az egyik szombaton kora reggel hívott egy könyvevangélista testvér Coloradóból. Kérdezte, emlékszem-e a fiatal párra, akiket összeadtam a Sziklás-hegység Nemzeti Parkjában. Elmesélte, hogy elolvasták a Jézushoz vezető út c. könyvet, majd felkeresték az adventista imaházat, és még több könyvet kértek, utána bibliaórákat vettek. Örömmel újságolta, hogy aznap lesz a keresztségük a Greely Adventista Gyülekezetben. 

További két év telt el. Visszahívtak a Campion Középiskolába az imahétre. Amikor felálltam a szombati prédikációhoz, láttam, hogy a már említett könyvevangélista besétál az ajtón a fiatal párral és a kisgyermekükkel. Az istentisztelet után beszélgettünk és elmondták, hogy a keresztségük után a barátaikat is meghívták az evangelizációs alkalmakra. Közülük hárman már megkeresztelkedtek. A vőlegény édesanyja szintén megkeresztelkedett, és Hawaii-on az adventista kórházban dolgozik. 

Én nem akartam megállni és vitába keveredni a fehér ruhás emberekkel, az Úr azonban fel tudott használni a bizonyságtevésre néhány főiskolai hallgatót és egy hawaii inget viselő férfit. 