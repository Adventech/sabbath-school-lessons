---
title:  Tanítói Melléklet
date:   01/06/2018
---

**Alapige**: 2Koritnthus 11:14 

**A tanuló célja**

- **Tudni**: Ismerjük meg a Sátán mesteri csalásaival kapcsolatos figyelmeztetéseket!
- **Érezni**: Legyünk résen, hogy ki tudjuk kerülni a hamis érzések/észlelések csapdáit!
- **Cselekedni**: Védjük magunkat Sátán csalásaitól! 

**A Tanulmány vázlata** 

1. Sátán csalásai 
	+ Mi Sátán leghatékonyabb csalása/hazugsága önmagát illetően?
	+ Melyik az a két alapvető tévedés az ember természetével kapcsolat-ban, ami Sátán hamis állításait erősíti?
	+ Hogyan erősíti Sátán a hamis istentiszteletet?  

2. Az érzelmi csapda 
	+ Miért sebezhet meg Sátán könnyen az érzelmeinken keresztül?
	+ Mely érzéseink a legkönnyebben sebezhetőek Sátán támadásai által?
	+ Hogyan lehet uralni az érzelmeinket? 

3. Védekezés Sátán ellen 
	+ Mi a legjobb védekezési mód Sátán ellen?
	+ Melyek a leghatékonyabb fegyverek ellene?
	+ Hogyan győzhetünk a csalásai felett? 

**Összefoglalás**: Önmagával, Istennel és az emberekkel kapcsolatosan is Sátán csalásai egyszerűen hazugságok, amelyeket le kell leplezni és meg kell cáfolni, hogy Isten megvédhessen bennünket. 

**Tanulási útmutató** 

#### 1. Lépés: Motiválj!

**A lelki növekedés alapja**: Sátánnak az a legnagyobb csalása, hogy nincs szükségünk Istenre és nem függünk tőle. Az evolúció és a lélek halhatatlanságának tana példázza ezt félrevezetést, amelyek a teremtmény imádatához vezetnek a Teremtő imádata helyett. Legjobb védekezés a függetlenség illúziójával szemben az, ha ragaszkodunk az Úrhoz és szüntelenül rá figyelünk, az Ő irányítása alá helyezzük napi döntéseinket, az akaratára bízzuk a kivitelezést. Hallgatnunk kell rá, várva az útmutatását, segítségét. 

**Tanítók részére**: Ezen a héten Sátán csalásaival foglalkozunk, hogy ne essünk a csapdáiba és megvédjük magunkat tőle. Mutassunk rá, hogy a legveszélyesebb hitetések látszólag saját magunkból erednek, erősítve énközpontú elképzelésinket! Fejtsük ki, hogy az énközpontúságból fakad az evolúció és a lélek halhatatlanságának elmélete is! 

**Nyitó beszélgetés**: Hogyan hat a hit többi értékére is a két hamis tan, az evolúció és a lélek halhatatlansága? Miért fontos ismernünk Sátán „teológiai” stratégiáit? Milyen megtévesztő dolgokat használt fel, hogy elhitesse a keresztényeket és az egész a világot? 

**Csak tanítóknak**: Sátán olyan taktikát dolgozott ki, amely által háromfrontos támadást indíthat ellenünk. Először azt akarja elérni, hogy lazuljunk el és egyszerűen ne vegyük észre, mivel fenyeget. Elhiteti, hogy teljesen ártalmatlan, sőt nem is létezik. Másodszor azt akarja, hogy nagyszerűnek és erősnek érezzük magunkat; azt az illúziót kelti, hogy nincs szükségünk Istenre az élethez és a boldogsághoz. Harmadszor, azt az űrt, amit csak Istennek lenne szabad betöltenie bennünk, ő fogja betölteni önmagával. 

#### 2. Lépés: Fedezd fel!

**Bibliakommentár** 

**I. A gonosz legalattomosabb csapdája**  (Tekintsük át Jel 12:9 és 20:10 verseit az osztályban!) 

A szekuláris kultúrában sokan tagadják Sátán létezését. Vagy a tündérmesékhez társítják, vagy viccekkel ütik el még a gondolatát is. A francia költő, Baudelaire szkeptikus humorral szólt az ördögről: „Őfelsége az ördög megvallotta, hogy saját hatalma felől egyetlenegyszer voltak csak aggályai, mégpedig aznap, mikor hallotta, hogy egy prédikátor, aki pallérozottabb volt a kortársainál, így kiáltott fel a szószéken: »Kedves testvéreim, sose felejtsétek, valahányszor a világosság terjedését halljátok magasztalni, hogy az ördög legremekebb fortélya: elhitetni veletek, hogy nem létezik«” (A fájó Párizs, „A nagylelkű játékos”, Szabó Lőrinc fordítása). 

A jelenések könyvében János világosan és határozottan leplezi le Sátán gonoszságát és létezésének valóságát. Nyíltan kimondja, „a nagy sárkány, az ősi kígyó, akit ördögnek és Sátánnak neveznek, aki az egész földkerekséget megtéveszti” (Jel 12:9). János számára Sátán nem mókás, ártalmatlan mitikus figura szarvakkal és farokkal. Nagyon is valóságos és gonosz, a megtévesztés mestere. Kedvenc foglalatossága helyesnek feltüntetni a rosszat, az igazságot pedig hamisságnak kikiáltani. Ezt a stratégiát alkalmazta Évával szemben is, amikor az engedetlenséget erényként mutatta be neki (1Móz 3:5). A jelenések könyve szerint Sátán valóságos és veszélyes.    

**Elmélkedjünk**: Nevezzünk meg néhány veszélyes tévképzetet, amelyeket előszeretettel terjesztettek igazságként! Például: „Egyél sok húst, attól leszel erős!” „A vörösbor jót tesz a szívnek!” „A dohányzás elegáns!” 

**II. Evolúció és halhatatlanság**  (Tekintsük át Préd 9:5 és Zsid 11:1 verseit az osztályban!)

A Biblia már a legelső soroktól kezdve, Mózes első könyve 1. és 2. fejezetében, a teremtéstörténetben elmondja az igazságot az eredetünkről és az ember természetéről, ami figyelmeztetés a sokakat csapdába ejtő két nagy tévedéssel, az evolúcióval és a lélek halhatatlanságával szemben. 

Az evolúció elméletével ellentétben a bibliai beszámolóból kitűnik, hogy Isten teremtette a világegyetemet és az első emberpárt a saját képére formálta. Megáldotta a szombat napját és jelül adta, hogy emlékeztessen rá, mit tett értünk, amikor még nem is léteztünk (1Móz 2:1-3; 2Móz 20:8-11). Nem új keletű az evolúció gondolata. Amikor az ókori egyiptomiak megfigyelték az állati ürülékből kikelő bogarat, azt hitték, hogy minden élet önmagától keletkezett. A bogarat elnevezték hepernek, ami azt jelenti: létrejön, megnyilvánul. Ebből lett később vallásukban a teremtő isten neve Khepri (ami jól kifejezi az evolúció lényegét). „Aki önmagából, önmaga nevéből keletkezett.” A zsoltáros figyelmeztet az önbecsapásra: „Tudjátok meg, hogy az ÚR az Isten! Ő alkotott minket, az övéi vagyunk” (Zsolt 100:3)! 

A halhatatlanság gondolatával ellentétben Isten közölte az első ember-párral, hogy természetük szerint nem halhatatlanok. Életük a Teremtő Istentől függ, és ha engedetlenül elszakadnak tőle, bizony meghalnak (1Móz 2:17). Attól kezdve Sátán mindent megtett, hogy meggyőzze az embereket halhatatlanságukról: „A kígyó pedig azt mondta az asszonynak: Bizony nem haltok meg” (1Móz 3:4). Az ókori egyiptomiak úgy képzelték, hogy lelkük túléli a testüket és a mennybe jut, ahol istenné válhatnak. Később a görög filozófus, Platón alaposabban kidolgozta a lélek halhatatlanságának filozófiáját. Szerinte a lélek a testtől függetlenül is létezik. Ez a hamis gondolkodás hatott a judaizmusra és a kereszténységre is. Ma nem vallásos emberek is hisznek a lélek halhatatlanságában és min-denféle „spirituális” elméletet terjesztenek áltudományos kísérletekkel együtt, hogy alátámasszák a számukra kívánatos gondolatot. 

Az evolúció és a halhatatlanság az a két népszerű és uralkodó nézet, ami minden kultúrában jelen van. Mindkettő abban a hiedelemben gyökerezik, hogy az emberek istenek és kifejlődtek az evolúció folyamatában, ami az isteni létig fog vezetni. Alaptételként Sátán hazugságát használták, amely még az Édenben hangzott el: „olyanok lesztek, mint az Isten” (1Móz 3:5). 

**Elmélkedjünk**: Miért kap olyan fontos szerepet a nagy küzdelemben ez a két elmélet, az evolúció és a lélek halhatatlansága? A hetedik nap, a szombat megtartása miként fejezi ki a hatnapos teremtés hitét?  

#### III. A másik háromság (Tekintsük át Jel 12:17–13:18 szakaszát az osztályban!)

A jelenések könyve majdhogynem szatirikus módon, Isten karikatúrájaként mutatja be Sátánt. Istenhez hasonlóan szintén háromságként jelenik meg: a sárkány, a tengerből feljövő fenevad és a földből feljövő fenevad képében. A fenevadakat egymással és a sárkánnyal is kapcsolatba hozza az Írás. A sárkányhoz hasonlóan a fenevadnak is hét feje és tíz szarva van (Jel 13:1), az erejét a sárkánytól kapja (Jel 13:4). Egy vallási hatalmat jelképez (lásd a következő tanulmányt). Hasonlóképpen a földből feljövő fenevadat is úgy ábrázolja az Írás, mint ami a tengerből feljövő fenevad imádatára buzdít (Jel 13:12-14) és a sárkányt támogatja (Jel 13:4). A földből feljövő fenevad a tengerből feljövő fenevaddal szövetkező politikai hatalmat szimbolizál (lásd a következő tanulmányt). 

A három erő ugyanahhoz a táborhoz tartozik, egy ügyért küzd. Sőt mi több, ellentétben állnak az istenséget jelképező hármassággal: a báránynyal, az oroszlánnal és az emberrel. Riasztóan kell hatnia ránk ennek a hamisítványnak. Amikor Sátán Istent próbálja utánozni, az eredmény nemcsak megtévesztő és torz, hanem veszélyes is és a kárhozatba vezet. 

**Megbeszélendő kérdések**: 

Miért választja Sátán a hamisítást? Mi a jelentősége e három jelképes megjelenésnek? (A sárkány, a tengerből feljövő fenevad és a földből feljövő fenevad.) Milyen szempontból mondhatjuk, hogy a sárkány az Atya Istent próbálja hamisítani? Hogyan hamisítja a tengerből feljövő fenevad Jézust? Hogyan hamisítja a földből feljövő fenevad a Szentlelket? Bemutatásuk miként teszi világossá a szerepüket? 

#### 3. Lépés: Gyakorolj!

Tanítók részére: A görög történetíró, Hérodotosz szerint az ókori egyiptomiaknak szokása volt, hogy ünnepekkor körbeadtak egy múmiaszerű szobrot, ami egy halottat jelképezett. Így emlékeztették magukat a halálra és bátorították egymást az élet értékes voltának átgondolására. Elég morbid, de milyen tanulságot szűrhetünk le belőle? 

Elgondolkodtató/gyakorlati kérdések: Amikor haláleset történik a családban, ez általában lehetőséget ad arra, hogy bizonyságot tegyünk a hitünkről. Beszéljünk Préd 7:1-4 üzenetéről! 

1. A halál közeledte mennyiben hozhat bölcsességet?  
2. Hogyan lehet cáfolni a lélek halhatatlanságának tanát úgy, hogy közben vigasztaljuk a gyászolókat?  

#### 4. Lépés: Alkalmazd!

Tanítók részére: Találjuk meg a közös szálat a három megtévesztő tanban: evolúció, lélek halhatatlansága, Sátán hamis hármassága. 