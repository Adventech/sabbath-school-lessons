---
title:  További tanulmányozásra
date:   01/06/2018
---

Gondolkozzunk tovább azon, hogy még mi minden következik az evolúció elméletéből, főként a végidei események összefüggésében nézve a szombat szerepét! Charles Darwin, akitől ez az elmélet ered, többek között azért is állt elő az evolúcióval, mert nem értette a nagy küzdelmet, így képtelen volt összeegyeztetni a jóakaratú, szerető Teremtő létének gondolatát a világban tapasztalható gonoszsággal és szenvedéssel. Téves megítélése miatt más irányba fordult válaszokat keresve. Az sem véletlen, hogy az 1800-as évek közepén-végén, éppen, amikor Darwin az evolúciós elméletét javította és átdolgozta, Isten egy mozgalmat támasztott, a Hetednapi Adventista Egyházat, amely cáfolja Darwin elméletének minden állítását. Milyen érdekes, hogy a Hetednapi Adventista Egyház (amely, mint a neve is mutatja, a teremtéshit talaján áll), szintén nagyjából abban az időben kezdett fejlődni és terjedni, mint Darwin elmélete. Ki tudja, talán a világ megmenekülhetett volna a geocentrikus világkép és az ősnemzés óta az emberi gondolkodás legnagyobb tévedésétől, ha Darwin olvassa és elhiszi Ellen G. White-nak ezt a néhány sorát: „Habár a földet átok sújtotta, még mindig az ember tankönyve lehetett. Most már azonban nem csak a jót szemléltette, mert a gonosz mindenütt jelen volt. Megfertőzte, megrontotta a földet, a tengert és a levegőt. Ahol egykor csak Isten jelleme és ismerete mutatkozott meg, most Sátán jelleme és a gonosz ismerete is ott olvasható. A természetből – amely most a jó és gonosz ismeretét egyaránt kinyilvánította – bűnének következményeképpen az embernek állandóan figyelmeztetéseket kellett kapnia” (Előtted az élet – Nevelés. Budapest, 1992, Advent Kiadó, 21. o.). 

Darwin tehát felállította evolúciós elméletét, amit Isten természetének és jellemének, valamint a bűnbe süllyedt világnak a téves értelmezésére alapozott. Sajnálatos módon az elméletéből eredő következtetések miatt emberek áldozatul esnek Sátán csalásainak, különösen az utolsó válság idején.    

**Beszélgessünk róla!** 

`Vajon miért utasítja el olyan sok keresztény azt, hogy Sátán valóban létezik? Hogyan mutatja ez is, hogy mennyire veszélyes elvetni a Biblia világos tanítását?` 

`Mit mondhatnánk annak, aki egy halálközeli élményt követően állítja, hogy tapasztalta: a halál után valóban tovább él az ember?` 

`Még milyen okot mondhatunk arra, hogy az evolúciós elmélet köve-tői sokkal védtelenebbek a csalásokkal szemben az utolsó időkben?`