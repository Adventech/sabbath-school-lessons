---
title:  Belső történet
date:   22/06/2018
---

#### Lelkek vadásza 

_Írta: Andrew McChesney, Adventista Misszió_ 

Danny Whatley a világ csúcsán volt, és nem csak azért, mert Alaszkában dolgozott túravezetőként. Virágzó utazási iroda igazgatója volt, amely a világ leggazdagabbjainak ajánlott vadászattal egybekötött túrákat. Kliensei közé tartozott a Citibank vezérigazgatója és a Rockefeller család is. 

„Be akartam kerülni az elitbe – mondta Danny. – Nem akartam szürke kisember maradni. Szerettem azokat az embereket.” Aztán lett egy barát-nője, aki korábban adventista volt, általa ismerkedett meg az adventistákkal. Elkezdett kosarazni, röplabdázni az adventista gyülekezetben, szülővárosában, Palmerben. Egy gyülekezeti tag adott neki egy példányt A nagy küzdelem c. könyvből. 

A következő túrára magával vitte a könyvet, és elolvasta azt a részt, hogy hogyan tették át a nyugalomnapot szombatról vasárnapra. Soha életében nem hallotta még Ellen G. White nevét, de azonnal érezte, hogy igaz, amit ír. Palmerbe visszatérve Danny a vadászidényre készült, a gyülekezeti tagok viszont meghívták az evangelizációra. A nyitó előadás Dániel 2. fejezetének próféciájáról szólt. „Azonnal megfogott az üzenet – mondja Danny. – Aki szerint már nem működik evangelizálás, az még nem volt a fogadó fél oldalán.” 

Másnap már magával vitte az édesapját is. Egyik este az előadó a keresztség-ről beszélt. Danny szívében igazi küzdelem dúlt. Nem akarta feladni virágzó üzletét a szombat miatt. Az előadást követően azonban odament az előadóhoz, Vern Snow-hoz, és közölte vele, hogy meg akar keresztelkedni. Átadott Jézusnak mindent, beleértve az üzletét is. Keresztségekor a lelkész így mutatta be: „Aki előttünk áll, eddig szarvasokra vadászott, mostantól azonban az emberek üdvösségét keresi.” 

A következő szombaton Danny édesapja és mostohaanyja is megkeresztelkedett. A hatására még többen csatlakoztak az egyházhoz. A munkahelyén Danny azt mondja a klienseknek, hogy szombaton nem vadászik többé, de cserébe ingyen eltölthetik a napjukat a csodás természetben. Mivel ezeket az utakat napi 1500 dolláros áron számolta fel vendégeinek, persze, hogy örömmel fogadták az új ajánlatot. 

Két évvel később Danny eladta nyereséges üzletét. Már nem akar bekerülni az elitbe. „Azelőtt úgy akartam utazgatni, mint ők – vallja Danny –, de most inkább misszióutakra megyek, ezt sokkal jobban szeretem!” 