---
title:  Armageddon és a Kármel hegye, 2. rész
date:   21/06/2018
---

`Olvassuk el 1Kir 18:18-40 verseit! Mi történik ebben a részben? Hogyan végződik a történet? Anélkül, hogy túlzásba vinnénk a párhuzamok keresését, mit mondhatunk, hogyan tükrözi ez a történet azt, ami majd történni fog, csak jóval szélesebb körben, amikor az idők végén a nagy küzdelem a tetőfokára hág?` 

Kármel hegyén Isten prófétája, Illés, valamint Baál papjainak százai álltak egymással szemben. (Figyeljük meg, hányszoros túlerőben volt a gonosz a jóval szemben!) Ez egy próba volt, annak bemutatására, hogy ki az igaz Isten: aki teremtette az eget és a földet vagy Baál, „a sárkánynak” egy megjelenési formája, az egyik eszköze arra, hogy elhitesse a világot (Jel 12:9). 

A papok könyörögtek Baálnak, hogy küldjön tüzet az égből és tűz emészsze meg a tulkot, amit áldozatként vittek neki. Reggeltől egészen délig kiabáltak. „Kiáltsatok hangosabban – csúfolódott Illés –, talán aluszik” (1Kir 18:27). A papok őrjöngésig hergelték magukat. Kardokkal vagdosták a saját testüket, míg kiserkent a vérük, az esti áldozat idején aztán elcsigázva és elgyötörten feladták. 

Illés áldozatát háromszor leöntötték, annyira, hogy a víz az árkokból is kifolyt. A próféta egyszerű imát mondott, az Úr pedig azonnal felégetett mindent, még az oltárköveket és a talajt is alatta. Félreérthetetlenül megmutatkozott az igaz Isten hatalma Baáléval szemben. 

`Olvassuk el Jel 16:13, 19:20-21 verseit, majd pedig hasonlítsuk össze Baál papjainak a sorsával! Mit látunk itt?` 

Armageddonnal kapcsolatban nem tudunk mindent, legalábbis egyelőre nem, viszont a végeredmény biztos: Isten ellenségei elpusztulnak, az Úr pedig a szentjeivel együtt igazolást nyer. 

`1Kor 15:1-2 szövegösszefüggése közvetlenül nem kapcsolódik Armageddonhoz, de mit hangsúlyoz itt Pál, amit fontos észben tartani a mostani témánkat illetően is, különösen a jövőre gondolva? Nézzük még meg Jel 16:15 versét is, ami konkrétan Armageddonnal kapcsolatos! Mit közvetítenek tehát ezek a versek?`