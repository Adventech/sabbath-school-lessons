---
title:  Armageddon
date:   19/06/2018
---

A legtöbb ember, beleértve még sok keresztényt is, A jelenések könyvéről csak keveset tud, egy kép vagy szó azonban a köznyelvben is elterjedt belőle: Armageddon (lásd Jel 16:16), ami még a szekuláris kultúrában is a föld sorsát eldöntő, végső küzdelmet jelzi. Egy hollywoodi producer készített is egy filmet Armageddon címmel, amelyben egy óriási aszteroida pusztítással fenyegeti a földet. A világ végének gondolata bizonyos mértékig ott van a világi emberek fejében is. 

Sok olyan keresztény, aki valamennyire ismeri A jelenések könyvét és hisz is benne, az armageddoni csatát valóságos katonai háborúnak gondolja a Kö-zel-Keleten, ami nem sokkal a világ vége előtt tör majd ki. Az egyik változat szerint Ázsiából 200 milliós sereg tör be Izrael északi részére. Mások pedig leragadnak a világnak azon a táján parázsló különféle katonai és politikai konfliktusoknál, és az értelmezésük szerint ezek fogják kialakítani a végső katonai csata színterét Megiddó környékén. 

A Biblia azonban egészen más képet fest. A Szentírás szerint Armageddon nem a patvarkodó népek végső csatája lesz, hanem a kozmikus küzdelem két oldalának összecsapása, vallási harc, nem gazdasági és nem is politikai, ha mégannyi gazdasági és politikai tényező játszik is majd szerepet benne. 

`Mit tudhatunk meg Armageddonról, egyedül Jel 16:12-16 verseiből?` 

Először is, figyeljük meg, hogy a szakasz nyelvezete szimbolikus. Békákhoz hasonló lelkek jönnek ki a sárkány, a hamis próféta és a fenevad szájából (utalás a Jelenések 13. fejezetében szereplő erőkre; a „hamis próféta” pedig minden bizonnyal Jel 13:11 verséből a földből feljövő fenevadra utal). Úgy jelenik itt meg a nagy küzdelem, hogy „ördögi lelkek” indulnak csatába „a mindenható Isten ama nagy napján” (Jel 16:14). Amikor Armageddon kibontakozik, az világszéles küzdelem lesz majd Krisztus és Sátán erői között. Ne helyi ütközetet várjunk Megiddó térségében, mint ahogy A jelenések könyvében Babilon sem a mai Irak egyik szegletében zajló eseményeket jelképezi.  

`Olvassuk el Jel 16:15 versét! Lenyűgöző, hogy az óriási jelentőségű események között Jézus evangéliumi üzenettel bátorít bennünket, egyrészt az eljövetele ígéretével, másrészt pedig azzal, hogy az Ő igazságának kell befedeznie minket. Hogyan mutat ez is arra, hogy lelki küzdelem részesei vagyunk?`