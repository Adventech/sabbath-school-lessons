---
title:  „Paráznaságának haragbora”
date:   17/06/2018
---

`Olvassuk el a Babilonra tett hat utalást A jelenések könyvében: 14:8; 16:19; 17:5; 18:2, 10, 21! Gondoljunk Babilon ószövetségi történetére, majd pe-dig nézzük meg, hogy milyen tanítás rejlik Babilonról a fentebb jelzett szövegekben, de a végidei események összefüggésében!` 

Mondták már azt is, hogy a Biblia két város története – Jeruzsálemé és Babiloné. Jeruzsálem a Biblia egészében Isten és szövetséges népe városa (Zsolt 102:22; Ézs 52:9; 65:19; Jel 3:12), míg Babilon az elnyomást, a kegyetlenséget, a hamis vallást és az Isten elleni nyílt lázadást jelképezi. 

Gondoljunk csak például Bábel tornyára (1Móz 11:9). Az a héber szó, amit úgy fordítunk, hogy „Bábel”, megegyezik azzal, ami a Babiloni Birodalomra utal. 1Pt 5:13 versében Péter a „babiloni gyülekezet” üdvözletét közvetíti. Mindenki értette, hogy nem az Irak területén található régi birodalom romjaira gondolt, hanem Rómára, amiből hamarosan az egyház elnyomója lett. Érdekes ez az elnevezés, különösen A jelenések könyvének és benne Róma szerepének a fényében! 

`Mennyire ártalmas Babilon hatása a világra és Isten népére nézve? Mit tudhatunk meg erről Jel 14:8 és 18:3 verséből?` 

Kétségtelen, hogy A jelenések könyve szerint a Babilonnal jelképezett hatalom nagymértékben romlott és hatását ilyen vagy olyan mértékben az egész világra kiterjeszti. A „paráznaságának haragbora” kifejezés világos utalás a hamis tantételre, hamis tanításra és a romlott gyakorlatokra, valamint ezek következményeire. Babilon gonosz erő, ami „valamennyi néphez” (Jel 18:3) elhatott. Éppen ezért mindenkinek figyelni kell, nehogy romlottá váljon! 

`Nézzünk körül a mai világban: romlás, zavar és elnyomás. Ezek szerint miért olyan fontos Jézusba és Igéjébe kapaszkodni?`