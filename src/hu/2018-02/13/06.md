---
title:  Az élők és a halottak
date:   28/06/2018
---

Mielőtt feltámasztotta volna a sírból barátját, Lázárt, Jézus ezt mondta: „Én vagyok a feltámadás és az élet: aki hisz énbennem, ha meghal is, él” (Jn 11:25). Nemcsak kérte hallgatóit, hogy fogadják el felfoghatatlan állítását, hanem fel is támasztotta Lázárt, akinek pedig már több napos halottként szaga is volt (Jn 11:39). 

Valóban meghalnak azok is, akik hisznek Jézusban, viszont az Úr szavai szerint, még ha meg is halnak, újból élni fognak. Ez a halottak feltámadásának az üzenete. Éppen ezért minden reménységünk központi része Jézus második adventje. 

`Az alábbi bibliaszövegek értelmében mi történik Jézus visszatérésekor azokkal, akik az Úrban haltak meg? Róm 6:5; 1Kor 15:42-44, 53-55; 1Thessz 4:16` 

A második advent nagy reménysége, hogy amint Jézus feltámadt a halálból, úgy a történelem során élt hűséges követői szintén feltámadnak majd. Az Ő feltámadása a saját feltámadásuk reményének és bizonyosságának az alapja. 

`Mi történik azokkal, akik Jézus visszatérésekor életben lesznek? Fil 3:21; 1Thessz 4:17` 

A Jézus visszatérése idején élők fizikai testet kapnak, de testük más lesz, mint most, természetfeletti módon átalakul, olyan lesz, mint amilyenben a halottak feltámadnak. „Az élő igazak »nagy hirtelen, egy szempillantás-ban« elváltoznak. Isten szava nyomán megdicsőülnek; Isten halhatatlanná teszi őket, és a feltámadt szentekkel együtt elragadja őket az Úr elé a levegőbe” (Ellen G. White: A nagy küzdelem. Budapest, 2013, Advent Kiadó, 550-551. o.). 

`Nevezzük meg, mi volna ennek a világnak a dolgai közül annyira fontos a számunkra, hogy inkább feláldoznánk érte az örök életet! Tehát mi kerül fel a listára?`