---
title:  Tanítói Melléklet
date:   29/06/2018
---

**Alapige**: Dániel 7:13 

**A tanuló célja**

- **Tudni**: Jézus valóságosan visszajön, ami a történelem fordulópontja lesz.
- **Érezni**: Töltsön el örömteli vágyakozással a remény, hogy nemsokára színről színre megláthatjuk az Urat!
- **Cselekedni**: Éljen szívünkben a reménység, még ha világunk most véges és a jelen valósága meglehetősen reménytelen is! 

**A Tanulmány vázlata** 

1. A vég tulajdonképpen a kezdet 
	+ Miért jelenti minden földi birodalom végét a mennyei királyság megalapítása?
	+ Miért hisszük, hogy a második advent valóságos esemény lesz és nem csak egy lelki példázat?
	+ Miért van értelme Jézus visszajövetelének? 

2. Vágyunk arra, hogy találkozzunk az Úrral  
	+ Milyen érzéseink támadnak, ha Jézus második adventjére gondolunk?
	+ Hogyan hat Jézus visszajövetelének a reménysége az életszemléletünkre?
	+ Miért mondhatjuk, hogy Jézus második adventje az egyetlen megoldás a szenvedésre? 

3. Remény mindenáron 
	+ Hogyan segít a második advent reménysége akkor, amikor igazságtalanságot tapasztalatunk?
	+ Hogyan segít a második advent reménye megbirkózni a halál gondolatával? 
	+ Hogyan segít Jézus visszajövetelének reménye jó döntéseket hozni a mindennapokban? 

**Összefoglalás**: Krisztus visszajövetele az az alapvető hitelv, ami értelmet ad a keresztény hitnek. Ez az esemény teljesíti be végül az emberiség valamennyi álmát és reményét. 

**Tanulási útmutató** 

#### 1. Lépés: Motiválj!

**A lelki növekedés alapja**: A Jézus visszajövetelébe vetett hit több pusztán dogmatikai igazságnál, amit hitvallásunkban ismételgethetünk. Ez lelki életünk szegletköve! Jézus kérése, hogy „Jöjjön el a te országod” (Mt 6:10), tulajdonképpen a mintaimájának a csúcspontja. Az ősi izraeliták Jeruzsálem felé fordulva imádkoztak (Dán 6:10). Az ima reménységük kifejeződése volt.  

**Tanítók részére**: A Jézus Krisztus második eljövetelébe vetett hitben ott van a hitünk összes többi eleme is. Elemezzük a hetednapi adventista nevet! Kérjük meg a csoport tagjait, gondolkodjanak el a szavak jelentésén, továbbá azon, hogy micsoda feszültség van köztük! Azután olvassuk fel a következő idézetet: „Nevünk két egymással ellentétes elemet tartalmaz... A »hetedik nap« a földi életünkhöz és az emberi történelemhez kapcsol minket, az »adventista« pedig a jövőhöz, mégpedig ahhoz az időhöz, ami az emberi történelem után következik és a próféciák területéhez tartozik, a mennyei rend felé mutat. Miközben a »hetedik nap« szembesít bennünket a jelen valósággal, a földi várossal, és arra késztet, hogy együtt lélegezzünk az idő ritmusával »az ég alatt« (Préd 3:1), az »adventista« szó viszont elvisz innen, és késztet, hogy álmodjunk a mennyek országáról, imádkozzunk érte és reménykedjünk benne, erősítsük szívünkben az »örökkévalóság« érzetét (Préd 3:11)” (idézet Jacques Doukhan: „A hetednapi adventista identitás belső feszültsége: egzisztencialista és eszkatologikus megközelítés” c. írásából. Journal of the Adventist Theological Society, 2015. január 26. 29-30. o.). 

**Nyitó beszélgetés**: Vizsgáljuk meg az összefüggést a második advent igazsága és egyéb hetednapi adventista hitelvek között! Ha nincs meg bennünk ez a reménység, akkor hogyan állna meg a többi hitelv? Mi az összefüggés a második eljövetel reménysége és a szombat parancsolata között? 

**Megbeszélendő kérdések**: 

1. Mi az oka, hogy a Biblia a teremtéssel kezdődik és az Isten országával végződik? Milyen egyéb példát találunk a Szentírásban az összefüggés igazolására? 
2. Miért lenne lehetetlen jó adventistaként élni a szombat nélkül? Miért nem lehetséges jó hetednapi adventistaként élni Jézus második eljövetelének reménysége nélkül? 

#### 2. Lépés: Fedezd fel!

**Tanítók részére**: Egy keresztény előadó így gúnyolta azokat az általa naivnak tartott keresztényeket, akik hisznek Jézus második adventjében: „Gondoljátok, hogy Jézus ejtőernyővel fog érkezni?” Az emberek nevetésben törtek ki, az előadó pedig elérte a célját. Az utóbbi évszázadban sok keresztény teológus hangsúlyozta, hogy egzisztenciálisan kell találkoznunk Jézus Krisztussal. Érvelésük szerint az a fontos, hogy személyes kapcsolatunk legyen vele, etikus elvek alapján éljünk, valamint itt és most higgyünk a szeretetében. Az e heti tanulmány erre a gondolkodásmódra irányítja a figyelmet, amiben veszélyek rejlenek. A biblikus reménység nem pusztán erre az életre összpontosít, hanem egy egészen új világra, amit Isten történelmi eseménnyel fog megalapítani, hiszen megjelenik történelmünkben, és új életet hoz, aminek semmi köze a mostani, halandó állapotunkhoz. 

**Bibliakommentár** 

**I. Isten eljövendő országa** (Tekintsük át Dán 2:34-35 verseit az osztályban!) 

Dániel próféciái világosan beszélnek erről. Isten mennyei országa különbözik majd minden földi birodalomtól. A földi hatalmak történelmét úgy vázolja fel a prófécia, mint egymás után következő birodalmak sorát, amelyek egymás után eltűnnek, de megtartanak valamit az előző birodalmakból. 

Isten országa azonban hirtelen jelenik meg a mennyből, és semmi köze nem lesz az őt megelőző földi országokhoz. Sőt, megalapítása feltételezi minden más birodalom teljes és végleges megsemmisülését: „a helyét sem találják többé” (Dán 2:35). Figyeljük meg, hogy ez a művelet nem emberi háborúk és nem is ökológiai katasztrófa következménye. Ahogy a világ teremtése Isten sajátságos tette volt, ugyanúgy a világ pusztulása sem emberi kéz érintése által fog történni (Dán 2:45), „hanem támaszt az egek Istene egy birodalmat, amely nem pusztul el soha” (Dán 2:44). Míg a földi országok nem maradandóak és nincs jövőjük, addig Isten országa örökké megmarad. 

Az Isten országával kapcsolatos jövőkép a bibliai bölcsesség titka. Miközben a világ bölcsessége a jelenre összpontosít, Isten országának bölcsessége a jövőre mutat. Mindnyájan próbára tehetjük magunkat ezzel a kérdéssel. „Egyetlen üzleti terv vagy életpálya sem lehet teljes egész, ha csak a földi élet rövid szakaszát foglalja magába és nem veszi számításba a végtelen jövőt. Tanítsuk meg a fiatalokat arra, hogy gondoljanak az örökkévalóságra” (Ellen G. White: Nevelés. Budapest, 2015, Advent Kiadó, 125. o.)! 

**Elmélkedjünk**: Milyen különbségeket látunk a fémek által jelképezett földi birodalmak, valamint a kő által jelképezett mennyei birodalom között Dániel 2. fejezete alapján? Miért összebékíthetetlen az evolúció-val Jézus második adventje? 

**II. Mint a tolvaj** (Tekintsük át 1Thessz 5:4, Jel 3:3 és 16:15 verseit az osztályban!) 

A Biblia radikálisan más szempontból látja a reménységet, mint bármely emberi elmélet. Miközben a reménységről szóló emberi filozófiák ebből a világból és emberi erőfeszítésből várják a megoldást az emberi szenvedésre, addig a Biblia ígérete szerint problémáink megoldása a mennyek Istenétől érkezik. Ezért olvassuk, hogy a Messiás, a Megváltó az ég felhőiben érkezik (Dán 7:13; Mt 24:30; Jel 14:14). Éppen úgy nem menthetjük meg magunkat, mint ahogy meg sem teremthettük magunkat. 

Eljövetelének idejét sem jósolhatjuk meg. A Biblia szerint a vég nem fokozatosan kialakuló folyamat, fejlődés eredménye. A héber qets szó (vég) a qatsats igéből ered, ami azt jelenti: „levágni” (5Móz 25:12), és egy hirtelen bekövetkező eseményre utal, ami nem az azt megelőző események folytatása. Tehát Jézus meglepetésként jön majd el, erőteljes, váratlan villámlásként érkezik a földre. 

A Biblia a tolvaj érkezéséhez hasonlítja Krisztus eljövetelét. Ez az összehasonlítás azt sugallja, hogy el fogja foglalni a földet, ami jelenleg nem az Ő birtokában, hanem az ellenség kezében van (Mt 13:28; vö. Jób 1:11-12). Ahhoz, hogy megmentsen bennünket, Istennek muszáj feltörnie a pecsétet, éppen úgy, mint ahogy a fáraó kezéből vette ki népét, illetve amikor a démonok szorításából szabadította ki a megszállottat (Mt 12:28-29). 

**Megbeszélendő kérdések**: 

1. Az ember miért nem tudja megmenteni magát? 
2. Milyen emberi filozófiákat ismerünk, amelyek a reménységről szólnak? Hogyan és miért vallanak mind csődöt? 
3. Jézus második eljövetele miért fogja Isten népét is meglepni, mint ahogyan mindenki mást? 
4. Miért szükséges erőszak, illetve erőkifejtés ahhoz, hogy Isten megmentse a világot? 
5. A tolvaj hasonlata milyen tanulsággal szolgáljon számunkra, akik az eljövetelére várunk (lásd Mt 24:44)?  

**III. Új ég és új föld** (Tekintsük át Ézs 65:17-25 szakaszát az osztályban!) 

Isten nemcsak „lopni fog”, hanem új dolgokat is ad. Babilon birodalma leomlott, de helyette a földre hozza az új Jeruzsálemet. A halált felváltja az örök élet. Jézus második adventjekor a holtak feltámadása lesz az első esemény. Az Ószövetségben Dániel próféta könyve szól leginkább erről a reménységről (Dán 12:2-3, 13). Az örök életet teljesen újjáteremtett testben fogjuk élni. Isten országa olyan hely lesz, amilyet képzeletünk sem tud felmérni (1Kor 2:7-9). 

Isten országa túlszárnyalja felfogóképességünk határait, ám ez nem jelenti azt, hogy az új rend számunkra érthetetlen volna. Sokkal inkább arról van szó, hogy Isten ígérete valóságos, még ha nem is tudjuk elképzelni, hiszen „a tolvaj” nem gondolatainkban vagy álmainkban érkezik. A menny valóságos hely, amit éppen „a Tolvaj” készít számunkra (Jn 14:2). Valóságos lesz ott az élet, sokkal valóságosabb, mint valaha, hiszen az Éden óta akkor következik be újra az, hogy a halál árnyéka nélkül élhetünk.    

**Elmélkedjünk**: Miért nem vagyunk képesek felfogni Isten országát? A holtak feltámadása miért zárja ki a lélek halhatatlanságának gondolatát? 

#### 3. Lépés: Gyakorolj!

**Gyakorlati kérdések**: 

1. Miért lehetetlen bizonyságot tenni Isten mennyei országáról, ha nem vagyunk már itt és most a polgárai? 
2. Milyen dolgok vannak jelen az életünkben, amelyek elvonják figyelmünket Isten mennyei országáról?  

#### 4. Lépés: Alkalmazd!

**Tanítók részére**: Beszélgessünk arról, hogy milyen kihívásokkal nézünk szembe, amikor próbálunk bizonyságot tenni a második advent igazságáról olyanoknak, akik nem hisznek! Tevékenység: 

1. Kérjük meg az osztály tagjait, hogy a következő héten beszéljenek valakinek a második adventbe vetett reménységükről, majd a jövő szombaton számoljanak be arról, hogyan reagáltak erre az emberek! 
2. Bátorítsuk önvizsgálatra az osztály tagjait: mit fognak másként tenni, miután áttanulmányozták ezt a szombatiskolát? 