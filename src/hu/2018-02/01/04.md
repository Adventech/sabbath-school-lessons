---
title:  Háború a Mennyben és a Földön
date:   03/04/2018
---

Az első emberpár bukása következtében világunkra ránehezedett a bűn, a gonoszság és a halál. Az emberek véleménye talán eltérhet a közvetlen következményekről, mint ahogy arról is, hogy ki a hibás, de a mindannyiunkat érintő felfordulás, kegyetlenség, zűrzavar és küzdelem valóságát ugyan ki tagadhatná?

Kozmikus küzdelemről beszélünk, méghozzá joggal. A kozmikus harc elkezdődött és a földön is dúl. Az édeni bukástól kezdve a Jézus második adventjéhez vezető végső eseményekig a bibliai történelem jelentős része valójában sok szempontból a nagy küzdelem igei ismertetését szolgáltatja. Ebben a küzdelemben élünk. Isten Igéje magyarázatot ad a történtekre, a háttérre, de legfőképpen arra, hogyan is ér majd véget.

`Olvassuk el Jelenések 12. fejezetét! Mi az a küzdelem, aminek mennyei és földi kibontakozásáról beszámol ez a szakasz?`

Arról olvastunk, hogy küzdelem volt a mennyben, ami a földre is elért. A harc a sárkány (Sátán, Jel 12:7-9) és Mihály (a héber név jelentése: Kicsoda olyan, mint Isten?) között kezdődött. A lázadó Lucifer a későbbiekben Sátán (ellenség) néven lett ismert, aki teremtmény volta dacára szembeszállt az örökkévaló Teremtővel, Jézussal (Jn 1:1-4; Zsid 1:1-2).

Lucifer fellázadt Alkotója ellen. A nagy küzdelem nem istenek párviadala. Azzal indult el, hogy egy teremtmény fellázadt a Teremtő ellen, miközben az egész teremtett világot megtámadta.

A Krisztus ellen folytatott mennyei harcában alulmaradva Sátán közvetlenül a Megváltó földi születése után (Jel 12:4) is a nyomába eredt. Mivel veszített Krisztus elleni harcában itt, majd a pusztában és később a kereszten is, a visszafordíthatatlan golgotai veresége után hadat indított Krisztus népe ellen. Ez a háborúság a kereszténység történelmének túlnyomó részé­ben zajlott (Jel 12:6, 14-16) és egészen végig tartani fog (Jel 12:17), amikor is Jézus második adventje idején Sátán ismét vereséget szenved.

`Milyen reményt találunk Jel 12:10-12 verseiben a küzdelmek idején?`