---
title:  Nem Pusztán Elméleti Ismeret
date:   02/04/2018
---

Arra ugyan nem találunk magyarázatot, hogy miért indult el a gonoszság (mivel a létezése meg nem indokolható), a Szentírás azonban feltárja: a mennyben, Lucifer szívében ütötte fel a fejét. A lenyűgöző összefoglalókon túl, amelyeket Ellen G. White írásaiban találhatunk (pl. A nagy küzdelem A bűn eredete c. fejezetében), a Biblia nem árul el sokkal többet arról, hogy miként is kezdődött el a mennyben. Arról azonban már sokkal nyíltabban szól Isten Igéje, hogyan indult el a bűn a földön.

`Hogyan mutatnak rá 1Móz 3:1-7 versei Ádám és Éva felelősségére a történtekkel kapcsolatban?`

Szomorú, de Éva pontosan tudta, hogy mit mondott nekik Isten, hiszen el is ismételte: annak a fának a gyümölcséből, amely a kert közepén van, azt mondta Isten: abból ne egyetek, azt meg se érintsétek, hogy meg ne haljatok (1Móz 3:3, ÚRK). A Szentírásban ugyan semmit nem találunk arról, hogy tilos volt megérinteni a gyümölcsöt, Éva azonban biztosan tudta: ha esznek belőle, az halálhoz vezet.

Sátán pedig nyíltan és szemtelenül meghazudtolta az asszony szavait: És monda a kígyó az asszonynak: Bizony nem haltok meg (1Móz 3:4).

Lehetne ennél élesebb az ellentét? Sátán először álcázva közelítette meg Évát, de amint felkeltette a figyelmét és látta, hogy nincs benne ellenállás, nyíltan kétségbe vonta az Úr parancsát. A helyzet tragikusságát csak növeli, hogy az asszony nem volt tudatlan! Nem mondhatta, hogy Én nem tudtam!

Tudta.

Tudta, mégis rosszat tett. Már a tökéletes édeni környezetben sem volt elég pusztán az ismeret ahhoz, hogy visszatartsa a bűntől Évát (majd pedig Ádámot, aki szintén tudatában volt az igazságnak). Éppen ezért most mi sem áltathatjuk magunkat azzal, hogy csupán az ismeret megvédhet. Igen, tudnunk kell, hogy mit mond Igéjében Isten, de az ismeret mellett alá is kell vetnünk magunkat neki, engedelmeskednünk kell szavának.

`Isten kijelentett valamit, Sátán pedig mást mondott. Ismeretei ellenére Ádám és Éva eldöntötte, hogy Sátánra hallgat. Gondolkozzunk el azon, hogy milyen kevés változott az évezredek során! Hogyan kerülhetjük el, hogy mi is hasonló hibát kövessünk el?`