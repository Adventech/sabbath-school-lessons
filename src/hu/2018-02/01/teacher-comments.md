---
title:  Tanítói Melléklet
date:   06/04/2018
---

**A lecke rövid áttekintése** 

**Alapige**: Ezékiel 28:14-15; Jelenések 12:17 

**A tanuló célja**

- **Tudni**: Tudatosítsuk magunkban, mekkora területre terjed ki az Isten és Sátán közötti nagy küzdelem, és milyen tragédia sújtja emiatt az emberiséget!
- **Érezni**: Bízzunk Isten hűségében, hogy megsegít a gonosz elleni napi harcunkban!
- **Cselekedni**: Bízzuk rá életünket szeretetből Istenre és engedelmeskedjünk parancsolatainak! 

**Tanulmány vázlata**: 

1. A nagy küzdelem kozmikus kiterjedése 
	+ Hogyan hat a gonoszság a világra és az univerzumra?
	+ Hol és miért kezdődött a bűn?
	+ Mi Isten módszere arra, hogy megmentse az emberiséget a bűn tragédiájából? 

2. Isten szeretete az életemben 
	+ Milyen ígéretet adott Jézus a tanítványainak, hogy reményük tartson ki mindvégig?
	+ Milyen bizonyosságot adott Jézus a tanítványainak, hogy ne nyugtalankodjon a szívük?
	+ Vajon azt sejtetik ezek az ígéretek, hogy Isten tanítványait elkerülik majd a problémák? Ha igen, miért, ha nem, miért nem? 

3. Az ember válasza 
	+ Hogyan kellene az embereknek válaszolniuk Isten szeretetére? 
	+ Miért az az egyetlen logikus válasz Isten kegyelmére, ha figyelünk a törvényre? 
	+ Az örökkévalóságot illető reményünk és a végtelen Istennel való kapcsolatunk hogyan viszonyul a hűségünkhöz és Isten iránti engedelmességünkhöz? 

**Összefoglalás**: Mindenképpen csak egy másik világból jöhet az, ami megoldhatja világunk egyetemes problémáját. Életmódunknak ezt a másik világot kell tükröznie. 

**Tanulási útmutató** 

#### 1. LÉPÉS: MOTIVÁLJ!

**A lelki növekedés alapja**: Az utolsó napokban várakozni Jézus Krisztus eljövetelére nem csupán tantétel vagy vigasz, illetve reménység a bajok között. Mindez igaz és fontos is, mégis legelsősorban arra vágyik a szívünk, hogy Jézust lássuk színről színre. Eljövetelének reménysége a lelki életünk lényege. A reménység azonban egy látszólagos ellentmondást is magában rejt. Minél inkább vele élünk, annál szorosabb lesz a kapcsolatunk. Mégis, minél közelebb kerülünk hozzá, annál inkább fogunk vágyni a fizikai, személyes közelségre vele, az Ő országában. 

**Tanítók részére**: Az e heti tanulmányunk a nagy küzdelem témáját mutatja be, ami az egész univerzumra hat. A menny és a föld között lévő összeköttetésnek el kell hoznia az életünkbe Krisztus mennyei országának a reménységét. Ez a hit sokkal többet jelent, mint jobb élet elérésére törekedni, vagy szép házat elképzelni Isten tökéletes országá-ban. Ezek az áldások is valósak, Krisztus eljövendő országának a reménysége azonban elsősorban Jézus Krisztus személyében összpontosul, aki szeret bennünket, mi is szeretjük Őt és akivel együtt fogunk élni az örökkévalóságon át. Jézus elmondja, miért készít helyet: azért, hogy „ahol én vagyok, ti is ott legyetek” (Jn 14:3). Keresztényi életünknek tehát erre az országra és Jézusra kell előremutatnia. 

**Nyitó tevékenység és beszélgetés**: Prágai Maharal, egy XV. századi rabbi a hívőt egy felfelé fordított fához hasonlította, aminek a gyökere a mennyben van, de a földön virágzik és termi meg a gyümölcsöket. A kereszténynek tehát a mennyben kell gyökereznie és a földön teremnie gyümölcsöket, hozni virágokat, amelyek a mennyről tanúskodnak. A keresztény szavai, tettei és életmódja ébresszenek a körülötte élőkben vágyat a mennyország iránt! Mi, keresztények és hetednapi adventisták felelősek vagyunk azért, hogy az advent reménységét felébresszük az emberek szívében. 

**Megbeszélendő kérdések**: Hogyan viszonyul a menny a földhöz? Miként tükrözze a menny szépségét és légkörét a keresztény életmódja? Milyen lelki igazságokat tanulhatunk, ha a csillagokat szemléljük és a világegyetem végtelen kiterjedésén elmélkedünk (Zsolt 8:3-4)? Miért volt szükséges, hogy az univerzum hatalmas Istene elhagyja a mennyet és a földön lakjon (Jn 3:31-36)? 

#### 2. LÉPÉS: FEDEZD FEL!

**Tanítók részére**: Az e heti tanulmányunk a nagy küzdelem drámájá-val szembesít, ami a mennyben kezdődött Lucifer lázadásával, majd ősszüleink bukásával áttevődött a Föld bolygóra. A megoldás Isten megtestesülésével kezdődik, aki azért jött közénk, hogy felkészítsen bennünket Isten országára, ami a földi történelem végén érkezik el. Bátorítsuk a csoport tagjait, hogy gondolják át ezeknek az eseményeknek a hatalmas jelentőségét! 

**Bibliakommentár** 

**I. A gonosz eredete** (Tekintsük át Ez 28:2, 11-17, Ézs 14:12-14 és 2Thessz 2:7 verseit az osztály-ban!) 

A Biblia kevés helyen és igen tömören tudósít a gonoszság eredetéről. Ezékiel csak annyit mond el, hogy a bűn hirtelen ütötte fel a fejét, de nem ad semmilyen magyarázatot: „Feddhetetlen voltál útjaidon attól a naptól fogva, amelyen teremtettél, míg gonoszság nem lett található benned” (Ez 28:15). Istennek tehát semmi köze nem volt a romlottság létrejöttéhez. Az angyalban semmi nem volt, ami előre jelezte volna bukását. Éppen ellenkezőleg, Isten tökéletesnek alkotta meg Lucifert (Ez 28:15), „tele bölcsességgel” (Ez 28:12, ÚRK). Isten az Édenbe, Isten kertjébe helyezte őt (Ez 28:13), ami azt jelenti, hogy „odaállította” Isten szent hegyére, tehát bejárhatott a mennyei templomba (Ez 28:14). 

A bűn eredetének abszurd folyamata tetten érhető a bibliai igékben. A gonoszság Lucifer elméjében született meg, a szíve fölfuvalkodott (Ez 28:17; vö. Ez 28:2). Istennek képzelte magát (Ez 28:2). Ézsaiás próféta ugyanezt a gondolatmenetet térképezi fel Luciferben (Ézs 14:13). Itt arról is olvasunk, hogy Lucifer a szent hegyen akart ülni, hasonlóan a Magasságoshoz (Ézs 14:13-14). Ami a mennyben történt, az a gonoszság eredetének mintája lett itt a földön, az emberek között is. Az első emberpárt, Ádámot és Évát Isten tökéletesnek teremtette, mint ahogy Lucifert is. A saját képmására alkotta meg őket és az Édent adta nekik lakóhelyül. A kígyó – vagyis Sátán – szavai, amelyekkel Évát akarta bűnre csábítani, az önámításra emlékeztetnek és az önteltség csábítására, amelyek Sátán saját bukásához is vezettek: „Olyanok lesztek, mint Isten” (1Móz 3:5). Az ember tehát besétált a csapdába és abba a tévhitbe ringatta magát, hogy el fogja érni a bölcsesség isteni magaslatát (1Móz 3:6). A bűn megjelenése Isten tervei ellenére történt úgy a mennyben, mint a földön; olyan anomália ez, aminek nincs magyarázata és nem is lehet megérteni. Ahogy Pál fogalmaz: a gonoszság tulajdonképpen „a törvénytiprás titkos bűne” (2Thessz 2:7). 

**Elmélkedjünk**: Milyen értelemben mondhatjuk, hogy a bűn eredete tulajdonképpen rejtély, egyfajta titok? Milyen példákat tudnánk felhozni a történelemből, ami azt szemlélteti, hogy mennyire abszurd dolog a bűn? Közelebb hozva saját életünkhöz, saját viselkedésünkben mi bukkan fel, ami a bűn teljességgel irracionális jellegét mutatja? Mondjunk egy példát arra, amikor a bűn irracionális igazságtalanságának lettünk az áldozatai! 

**II. A bűn gyümölcse** (Tekintsük át Jel 12:1-17 és 1Móz 3:15 verseit az osztályban!) 

Amint a bűn megjelent, hamarosan háború tört ki a mennyben, majd a földön is. A jelenések könyve röviden ír a mennyei háborúról, amelyet Sátán angyalai és Isten angyalai vívtak egymással (Jel 12:7). A szöveg nem részletezi a mennyei háború jellegét és lefolyását. Egyszerűen annyit tudunk meg, hogy Sátán serege elvesztette a csatát, és a menny-ből a földre vettetett le (Jel 12:13; vö. 4. v.). A háború, ismertebb nevén a nagy küzdelem helyszíne áttevődött a földre, ahol a következő összecsapás Sátán (a sárkány) és Isten népe (az asszony) között zajlott, aki életet adott a Messiásnak (Jel 12:13). Azután Sátán újra megtámadta az asszonyt, aki a pusztába menekült, ott szenvedte el az üldöztetést „ideig, időkig és az időnek feléig” (Jel 12:6, 14; vö. Dán 7:25). Sátán ezután Isten népének maradéka ellen fordult és őket támadja (Jel 12:17). 

Elmélkedjünk: Vajon miért olyan szűkszavú a Biblia beszámolója arról, hogy miként kezdődött a bűn a mennyben? A Jelenések 12. fejezetének profetikus látomásában miért éppen az egyháztörténelem áll a középpontban? 

**III. A bűn megoldása** (Olvassuk el 1Móz 3:15 és Fil 2:6-8 szakaszát az osztályban!) 

A menny Istene is bekapcsolódott a nagy küzdelembe, ami már a földön folytatódik. A bűn annak a teremtménynek az elhajlása miatt jelent meg, aki el akarta foglalni Isten helyét. Az Isten által választott megoldás ennek éppen az ellenkezője. A mindenható és örökkévaló Isten emberré lett, egy ács fiaként született meg és olyan halált halt, amit egy bűnöző érdemelne, azért, hogy megváltsa az emberiséget. A Biblia első próféciája adja hírül Isten szándékát, hogy megmentse az emberiséget. Ebben Isten harcról beszél a kígyónak (1Móz 3:15). Pál apostol így ragadja meg az egész terv lényegét: „aki amikor Isten formájában volt, nem tekintette zsákmánynak azt, hogy Istennel egyenlő, hanem önmagát megüresítette, szolgai formát vett fel, és hasonló lett az emberekhez. És amikor emberi for-mában volt, megalázta magát, engedelmes volt halálig, mégpedig a kereszthaláláig” (Fil 2:6-8). 

Elmélkedjünk: A megváltás folyamatában miért elegendő a kereszt eseménye a megmentésünkhöz? Mi a kapcsolat a keresztről szóló örömhír – ami Isten szeretetét és kegyelmét mutatja – és Isten eljövendő országának reménysége között?  

#### 3. LÉPÉS: GYAKOROLJ!

**Tanítók részére**: Beszéljük meg, milyen egymást kiegészítő kapcsolat van a kereszt és Isten országa között! Honnan tudjuk, hogy megváltást nyertünk? Jól fontoljuk meg a választ! Miért lehetetlen Jézus keresztje nélkül bejutni Isten országába? Miért elegendő a kereszt az üdvösséghez? 

**Elgondolkodtató kérdések**: 

1) Beszéljük meg a következő gyakorlati kérdést: az út végének ismerete mennyiben segít az irányt megtalálni, illetve azt meg is tartani az utazás közben?  
2) Mi az összefüggés az Isten parancsolatai iránti engedelmesség, illetve a bennünket kegyelemből megváltó „Jézus hite” között (Jel 14:12)? 

#### 4. LÉPÉS: ALKALMAZD!

**Tanítók részére**: Mondjuk el a következő történetet! „Egy férfi egy nagyon szép, eladó trombitát talált a helyi piacon. Az eladó a trombita csodatévő erejével dicsekedett. »Ennek a trombitának csodás ereje van, ki tud oltani mindenféle tüzet. Csak fújjon bele a trombitába, és máris lesz megoldás a tűzre.« A férfi kíváncsi lett, megvette hát a trombitát és hazasietett. Rögtön el is döntötte, hogy kipróbálja. Felgyújtotta a házát, aztán kezdte fújni a trombitát. Sajnos azonban, legnagyobb rémületére a tűz tovább égett, a trombita nem tett csodát. Kétségbeesve rohant vissza a piacra, galléron ragadta az árust, akitől megvette a hang-szert. Ordítva közölte, hogy a trombita nem működik... Az árus ekkor elmagyarázta, hogy a trombita dolga nem az, hogy kioltsa a tüzet, hanem az, hogy figyelmeztessen másokat a tűzre, és az emberek jöjjenek segíteni megfékezni azt” (Forrás: Jacques B. Doukhan: Proverbs. Nampa, Idaho, 2014, Pacific Press, 25. o.). 

**Tevékenység**: Írjunk egy jelenetet ennek a kis példázatnak az alapján! A csoport néhány tagja játssza is el! Az előadást követően kérdezzük meg a csoport tagjait, milyen összefüggésben van mindez Krisztus eljövetelével és a világ végével. Vajon viselkedtek már úgy, mint az ostoba trombitás? 