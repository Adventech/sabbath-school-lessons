---
title:  Tanítói Melléklet
date:   18/05/2018
---

**A lecke rövid áttekintése** 

**Alapige**: Máté 25:13 

**A tanuló célja**:

- **Tudni**: Lássuk tisztán, milyen korban él most az emberiség, és Jézus figyelmeztetésének fényében milyen jelei vannak a végidőnek!
- **Érezni**: Érezzük át a pillanat sürgető voltát, és éledjen fel a reményünk!
- **Cselekedni**: Készüljünk Urunk fogadására! Változtassuk meg a fontossági sorrendünket! Ne higgyünk a hamis messiásoknak! 

**A Tanulmány vázlata**: 

1. A végidő jelei 
	+ Honnan tudakozódjunk, hogy megfelelően helyezzük el magunkat a próféciák naptárában?
	+ Melyek a végidő jelei? Miről ismerhetjük fel a hamis tanításokat és a hamis messiásokat?
	+ Miért nem lehetséges pontosan tudni a vég idejét? 

2. A pillanat sürgető volta 
	+ Miért olyan ijesztőek a végidei események? Hogyan tudunk megbir kózni az érzéseinkkel?
	+ Miért nem kell félnünk a bajoktól?
	+ Miért kell ezeknek az eseményeknek arra késztetnie bennünket, hogy még jobban várjuk Isten országát? 

3. Készítsétek az Úr útját! 
	+ Mit kell tennünk a személyes életünkben, hogy felkészüljünk Jézus eljövetelére?
	+ Mit tegyünk azért, hogy másokat is fel tudjunk készíteni visszajövetelére?
	+ Mit kell tennünk, hogy adventje hírét elvigyük az egész világra? 

**Összefoglalás**: Jézusnak a kereszthalála előtti utolsó szavai komoly figyelmeztetést tartalmaztak az ítéletre nézve és az egész világ sorsát tekintve. 

**Tanulási útmutató** 

#### 1. Lépés: Motiválj!

**A lelki növekedés alapja**: Az Ember Fiának eljöveteléről szóló örömhír nem csupán az azt megelőző szenzációs események miatt fontos, hanem már most is hat a lelki életünkre. Most van itt az ideje annak, hogy megújítsuk az Úrral való kapcsolatunkat. Krisztus közeli viszszajövetele céltudatossággal és tartalommal tölti be vallási és lelki életünket, illetve utunkat. Minél közelebb jutunk Urunkhoz imában és istentiszteletünk által, annál inkább fogunk vágyni rá, hogy szín-ről színre lássuk Őt. 

**Tanítók részére**: Ez a tanulmány Jézusnak az Olajfák hegyén elmondott próféciáira és tanításaira összpontosít. Figyelmeztetései minden tanítványának szólnak, minden nemzedékben, de különös jelentőségük van az utolsó napokban élők számára. Az emberi történelem a vége felé jár. Jézus figyelmeztet, hogy a végidő nehéz és megrázó lesz, majd sürget, hogy ennek megfelelően készüljünk rá. A hangsúly nem azon van, hogy megijesszük az embereket, hanem hogy hitük és reménységük erősítésére és fontossági sorrendjük átalakítására késztessük őket. Amennyiben felismerjük: a végidő elérkezett, Jézus intése még időszerűbb lesz számunkra, mint valaha, hogy keressük először Isten országát (Mt 6:33). 

**Nyitó beszélgetés és tevékenység**: Miért és hogyan tudjuk felfrissíteni adventista identitásunkat és missziónkat, hogy annak középpontjában a végidő és Krisztus közeli visszajövetele álljon? A történelmünket nézve meglehet, hogy keserűséget és csüggedést érezünk, ezért a hangsúlyt más témákra helyezzük át. A hetednapi adventista mozgalom élt át csalódásokat, mára azonban, miután már hosszú ideje hirdetjük ugyanazt az üzenetet, kifinomult és jól szervezett intézménnyé váltunk. Úgy tűnhet, mintha végleg letelepedtünk volna ezen a világon.    

**Megbeszélendő kérdések**: 
1) Hogyan egyeztethető össze a földi bölcs munkavégzés a mennyei ország utáni vágyódással? 
2) Hogyan lehet alapvetően kényelmesen érezni magunkat az életben, miközben sürgetően készülnünk kell Jézus visszajövetelére?  

#### 2. Lépés: Fedezd fel!

**Tanítók részére**: Lelkesítő és iránymutató, ahogyan Jézus a végidei eseményekről és visszajöveteléről beszélt. Nem egy állítással, egy teológiai üzenettel vagy egy tantétel szemléletes, vetítéses ismertetésével kezdte prédikációját. Nem, hanem konkrét kérdést tett fel, ami az akkori helyzetre vonatkozott: „Látjátok mindezeket” (Mt 24:2)? Majd olyan hírt közölt a tanítványaival a templomot illetően, ami megdöbbentette őket. Amikor pedig kérdezősködni kezdtek: „Mondd meg nekünk, mikor... és mi...” (Mt 24:3), akkor beszélt nekik a helyzetről, amiből következik az üzenete: „Mikor azért...” (Mt 24:15). 

Figyeljük meg, hogy Jézus első érvét Dániel próféta könyvének jól ismert sorából idézi: „a pusztító utálatosság” (Mt 24:15), majd bátorítja tanítványait, hogy maguk is olvassák és értsék meg (Mt 24:15). Első üzenete prófécia a nagy nyomorúságról (Mt 24:21). A végidőről szóló próféciája alapján haladt azután tovább és tanított példázatok-ban a mennyek országáról (Mt 24:22–25:30). 

**Bibliakommentár** 

**I. A nagy nyomorúság** (Tekintsük át Mt 24:15-28 szakaszát az osztályban!) 

A szent sátor, majd később a templom, a legősibb időktől fogva a kozmoszt jelképezte. Amikor Mózes a második könyvét írta, a szent sátor építésének folyamatát (2Mózes 25-40. fejezetek) a teremtésről szóló beszámolóval párhuzamosan szerkesztette meg (1Móz 1:1–2:4). Mindkét beszámoló hét szakaszból áll és mindkettő ugyanazzal a szófordulattal zárul: „befejezte... a munkáját”; „így végezte el... a munkáját” (1Móz 2:2; 2Móz 40:33). 

Hasonlóképpen Salamon templomának építése is hét szakaszban zajlott, és ezzel a kifejezéssel zárul a beszámoló: „befejezte az egész munkát” (1Kir 7:40, 51). Ez a konkrét kifejezés csak ebben a három szakaszban fordul elő. A szent sátor/a templom építése és a világ teremtése közötti párhuzam világosan jelzi, hogy Mózes gondolatvilágában kapcsolat volt a világ és a szent sátor/a templom között (lásd még Zsolt 78:69; vö. 134:3; 150:1, 6). Tehát amikor Jézus a templom végéről beszélt, a tanítványok azonnal értették, hogy ezzel a világ végére utalt.  

A „pusztító utálatosság” nagyon ritkán előforduló kifejezés, Dániel használta a Jeruzsálem lerombolásával kapcsolatos jövendölésében, ami Kr. u. 70-ben következett be (Dán 9:27; 12:11). Jézus is ezt a kifejezést használta a világ végső pusztulásáról szólva. Így két hallgatósághoz szólt egyszerre, a tanítványaihoz, akiknek az életében bekövetkezett Jeruzsálem lerombolása, valamint a végidőben élő tanítványaihoz, akiknek életében a végidei események bekövetkeznek – vagyis hozzánk. 

Jézus tanítványaihoz és a korabeli zsidókhoz hasonlóan nekünk is meg kell értenünk elsősorban azt, hogy egyszer biztosan elérkezik a vég. Jézus ezt kijelentette, anélkül, hogy meghatározta volna annak idejét. Persze ez az üzenet a keresztények minden nemzedéke számára időszerű. Jézus szívében különös helyet foglalt el a keresztényeknek az a generációja, amely valóban át fogja élni ezeket az eseményeket. Ők lesznek egyedül azok, akik megláthatják a végső eseményeket (Mt 24:15). Kétség nélkül meglátják és felismerik majd Jézust mint Messiást (Mt 24:25). 

**Elmélkedjünk**: Figyeljük meg Jézus pedagógiai módszerét! Hogyan tudnánk az Ő módszerét alkalmazni mi is az evangelizációs stratégiáink-ban? Mire helyezi az elsődleges hangsúlyt? Mit tanulhatunk abból, ahogyan Jézus megközelíti az Írásokat? Hogyan vonatkoznak a Szentírás üzenetei a mi életünkre és történelmünkre? Hogyan óvhatjuk meg magunkat attól, hogy hamis messiások és hamis próféciamagyarázatok csapdáiba essünk? 

**II. A mennyek országa** (Tekintsük át Mt 25:1-30 verseit az osztályban!) 

Jézus kijelentette, hogy a mennyek országáról beszél (Mt 25:1, 14), mégsem szándékozott leírást adni róla, csak hasonlatokon keresztül mutatta be. A mennyek országa olyan, mint... A későbbiekben arra összpontosított, hogy milyen a helyzetünk a földön. Az első, a tíz szűzről szóló példázat személyes jellegű. A második az üzlet területéhez tartozik. A két példázat összehasonlításakor hasonlóságokat, de különbségeket is találunk, amelyek segítenek felkészülni a mennyek országára. 

**Egy közös tanulság**: az olaj és a talentumok egyaránt Isten ajándékait jelképezik: a Szentlelket és a Szentírást. A mondanivalója az, hogy mi magunk nem tudunk világosságot előidézni. Külső, isteni forrásból kell kapnunk a fényt. Meg kell tanulnunk komolyan venni ezeket a drága ajándékokat. Gondosan őrizzük az olajat! A balga szüzek nem értékelték a régi olajat, mint ahogy a hűtlen szolga sem a talentumot. 

A lecke hűségre késztet és arra bátorít, hogy vigyázzunk örökségünkre. A talentumok példázata hozzáteszi még azt a tanulságot, hogy legyünk kreatívak. Nemcsak annyi a feladatunk, hogy megőrizzük, amit kaptunk, hanem új módszereket is kell találni ajándékaink megsokszorozására. Ez a Szentírás tanulmányozására is vonatkozik. Nem elég ismételgetni a régi igazságokat, azért is tanulmányoznunk kell a Biblia szövegét, hogy új gyöngyszemeket találjunk benne. Ez vonatkozik a gyülekezet életére is. Nem elég megtartani a tagjainkat, hanem segítenünk is kell a lelki növekedésben és új tagokat is be kell hoznunk a közösségbe. 

**Megbeszélendő kérdések**: Miért nem adott leírást Jézus a mennyek országáról? A két példázat közös tanulságai hogyan vonatkoztathatók az Isten országára való felkészülésre? Miért nem mehetett be az összes szűz és szolga? Hogyan tudjuk összeegyeztetni a szerető és kegyelmes Isten bibliai képét a vőlegény vagy úr elutasításával? 

#### 3. Lépés: Gyakorolj!

**Tanítók részére**: Jézus többek között azért is tanított példázatokban a mennyek országáról, mert nem akarta, hogy tanítványai pusztán értsék és értékeljék a mélységes, gazdag igazságokat, hanem arra is vágyott, hogy beépítsék ezeket a mindennapi életükbe. 

**Gyakorlati kérdések**: 

A tíz szűz és a talentumok példázata hogyan alkalmazható napi életünk-re? Keressünk munkahelyi vagy személyes példákat, amelyek szemléltetik a példázatok tanulságait! 

**Tevékenység**: Kérjük meg az osztály tagjait, hogy hasonlítsák össze a két példázatot, és sorolják fel a köztük lévő hasonlóságokat, illetve különbségeket! Hogyan egészíti ki egymást a két példázat?  

#### 4. Lépés: Alkalmazd!

**Tanítók részére**: Miként Jézus példázatokkal tanította a legnehezebb igazságokat, nekünk is képesnek kell lennünk ilyesmire. Mit tanulhatunk Jézustól, mennyire ismerte kora kultúráját, és mennyire tudott újat kihozni belőle? 

**Tevékenység:** 

1) Mennyire igaz ez a két példázat a hétköznapi életre vetítve? Keressünk konkrét eseteket az életünkben, amelyek bizonyítják e két jézusi példázat igazát! 
2) Kérjük meg az osztály tagjait, hogy saját kulturális közegükben, néphagyományukban keressenek olyan történeteket vagy példázatokat, amelyekkel lelki üzeneteket lehet közvetíteni, illetve szemléltetni! 