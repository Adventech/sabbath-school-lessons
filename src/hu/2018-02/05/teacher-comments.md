---
title:  Tanítói Melléklet
date:   04/05/2018
---

**Alapige**: Zsidók 9:12 

**A tanuló célja**:

- **Tudni**: Tanulmányozzuk Krisztus szolgálatát a mennyei szentélyben, a szerepét és jelentőségét!
- **Érezni**: Értékeljük Krisztus közelségét, aki közbenjár értünk! Ebből is kitűnik, hogy milyen szoros a kapcsolat a menny és a föld között.
- **Cselekedni**: Miért és hogyan hat mindennapi életünkre Krisztus menynyei szolgálata? Ne feledjük, az utolsó időkben élünk! 

**Tanulmány vázlata**: 

1. Mennyei főpap
	+ Mi Jézus szerepe a mennyei szentélyben?
	+ Mi a közbenjárás jelentősége?
	+ Miért szükséges Jézus mennyei szolgálata a világ megváltása szem pontjából? 

2.Főpap a szívemben 
	+ Miért fontos számunkra Krisztus mennyei szolgálata?
	+ Mit tanít Isten gondviseléséről Krisztus főpapi szolgálata?
	+ Mit tanít ez az igazság arról, mennyire bensőséges Isten jelenléte a szívünkben? 

3. Főpap az életemben 
	+ Miért kell szent életet élnünk?
	+ Miért időszerű az életünkre nézve Krisztus mennyei szolgálata?
	+ Krisztus mennyei szolgálata hogyan segít a bűnnel való harcban? 

**Összefoglalás**: Krisztus még mindig munkálkodik azért, hogy biztosítsa az ítélet menetét és segítsen előkészülni Isten országa. 

**Tanulási útmutató** 

#### 1. Lépés: Motiválj!

**A lelki növekedés alapja**: Krisztus imádkozik a világ megváltásáért. Csodálatos példája arra kötelez, hogy mi is könyörögjünk Isten országának eljöveteléért.   

**Tanítók részére**: Ha Krisztusnak a mennyei szentélyben folyó szolgálatáról elmélkedünk, érzékenyebbek leszünk a bűn romboló voltára, és felébred a felebarátaink iránti felelősségérzetünk is. A megváltás olyan folyamat, ami az egész világot érinti. Az egyén megváltása összefügg a világ megváltásával. 

**Nyitó beszélgetés**: Krisztus közbenjárói szolgálata az egyik legnagyobb kihívást jelentő tantételünk, nemcsak azért, mert a mennyei dimenziót érinti, hanem azért is, mert emiatt egyedinek számítunk a keresztények között. Nem elég csak ismételgetni, mennyire fontos ez a téma. Meg kell tanulnunk elgondolkodni a mennyben zajló folyamat jelentőségén, ami meghatározó a személyes sorsunk, de a világé szempontjából is. Legyen ez az osztály tagjaival egy őszinte beszélgetés Krisztus főpapi munkájáról, és keressük meg a módját, hogyan tehetnénk világossá, meggyőzővé és időszerűvé ezt a témát! 

**Megbeszélendő kérdések**: 

1) Miért fontos számunkra Jézus mennyei szolgálata? Keressünk bibliai történeteket vagy szakaszokat, amelyek alátámasztják a menny és a föld közötti kapcsolatot! (Pl. Jákób létrája, 1Móz 28:12) 
2) Dániel szerint mi a különbség Izrael Istene és a káldeusok istenei között? (Lásd Dán 2:10-11, 28!) 
3) Krisztus mennyei közbenjáró szolgálata miért létfontosságú nemcsak a hetednapi adventisták számára, hanem a világ sorsa szempontjából is? Vajon más keresztények miért nem figyelnek Krisztus szolgálatának erre a vetületére? Hogyan tudjuk lefordítani a poszt-modern ember nyelvére ezt az üzenetet és hirdetni? 

#### 2. Lépés: Fedezd fel! Tanítók részére: Ez a tanulmány Krisztus szolgálatának három fázisáról szól: 1) Áldozatáról, amelyet páskabárányként hozott; 2) a mennyben folyó főpapi szolgálatáról; 3) az engesztelés napjáról, eszkatológiai vonatkozásban. Ne tartsunk száraz előadást erről a tantételről, inkább igyekezzünk kreatívan bemutatni, kiemelve, hogy mennyire fontos és időszerű ez a téma. A beszélgetésben említsük meg az egyház válsághelyzeteit, amelyek a szentély tanához kapcsolódtak (úttörőink nagy csalódása, hamis tanítók, a zavar, amit elméleteikkel okoztak soraink közt stb.). Beszélgessünk erről! 

**Bibliakommentár** 

**I. Isten Báránya**  (Tekintsük át Jn 1:29 versét az osztályban!) 

A bárány feláldozása a páska ünnepén előkép volt, Krisztus áldozatára mutatott. A bárány vére miatt haladt el a halál angyala az izraelita házak előtt, így készítve elő a kivonulást, a nagy szabadulást (2Móz 12:13-14). Ézsaiás ilyen értelemben hasonlítja az engesztelő „bárányt” a Szenvedő Szolgához, aki megváltja a világot, mert magára veszi bűneinket (Ézs 53:7; vö. ApCsel 8:32). 

Az Újszövetségben ugyanilyen gondolattársítás található. Lukács a görög szövegben Jézus halálára vonatkozóan az exodus szót használja (Lk 9:31), így utal a Megváltó halálának lelkileg felszabadító, megmentő hatására. Azt is meg kell említeni, hogy amikor Keresztelő János Isten Bárányaként mutatta be Jézust, a páskabárányhoz egy meglepő dimenziót társított: Jézus isteni voltát. János kijelentette, hogy a „Bárányban”, amelyet a páska ünnepén feláldoztak, Isten öltött testet. Figyelemre méltó, hogy a bárány A jelenések könyvének is a legfontosabb és leggyakrabban előforduló szimbóluma, hiszen elejétől a végéig megjelenik benne (Jel 5:6; 22:3 stb.). Az univerzum hatalmas Istene az emberiség megváltása érdekében a legsebezhetőbb áldozattal azonosította magát. 

**Elmélkedjünk**: Jézus kijelentésének fényében (Lk 9:22) beszéljük meg az alábbi kérdéseket! 

1) Miért volt szükséges, hogy Isten meghaljon a bűneinkért? 
2) Nem lett volna lehetséges valahogy úgy megbocsátania a bűneinket, hogy ne kelljen meghalnia a kereszten? Indokoljuk válaszunkat! 
3) Mi a logikus magyarázat Krisztus áldozatára? 

**II. Örökkévaló Főpap**  (Tekintsük át a 110. zsoltárt és Zsid 7:20-28 szakaszát az osztályban!) 

Talán ellentmondásnak tűnik, de Jézust nemcsak feláldozott bárányként azonosítja az Írás, hanem papként is, aki feláldozza a bárányt. A zsidókhoz írt levél írója a 110. zsoltár alapján Melkisédekhez hasonlítja Jézust, aki pap mindörökké (Zsid 7:21; vö. Zsolt 110:4); ezzel erősíti meg Krisztus papságának örökkévaló és egyetemes voltát (Zsid 7:24). A zsidókhoz írt levél írója itt Krisztus mennyben betöltött, papi szerepére utal. Az új szövetség szerint a megváltás és a bűnbocsánat nem szorul már idő és tér keretei közé, hanem mindenki számára elérhető és örökkévaló hatása van. 

Óriási a jelentősége annak, hogy Isten mennyei papsága Isten örökkévaló Fiának a kezében van. Ez azt jelenti, hogy közvetlenül járulhatunk Istenhez, nem kell áldozatokat bemutatnunk. Jézus papsága az egész világ történelmére hatással van, hiszen Isten mennyei országára segít felkészülni. Jézus áldozata a kereszten a régi lévitai áldozatok helyébe lépett, így a bűnbocsánat és a megváltás folyamatát a mennybe helyezte át. Az új horizont kozmikus kiterjedésű, célja pedig Isten jövendőbeli, mennyei országa.   

**Elmélkedjünk**: Miért helyeződött át a papi közbenjárás a földről a menny-be? Fejtsük ki, miért nem teszi teljessé Jézus kereszthalála a megváltás folyamatát! Miért látta István Jézust „Isten jobbja felől”, a mennyben (ApCsel 7:56; vö. Zsolt 110:1)? Mit jelent ez a látomás az új szövetséggel kapcsolatban (Dán 9:27)? 

**III. Az engesztelés napja a mennyben**  (Tekintsük át Zsid 9:26-28 és Dán 8:14 szakaszát az osztályban!) A megváltás folyamatának utolsó szakaszát úgy említi A zsidókhoz írt levél szerzője és a bibliai próféciák is, mint az ítélet vagy az engesztelés napját (héberül: Kippur). Utalás ez Krisztus áldozatára, akinek az volt a szerepe, hogy „eltörölje a bűnt” (Zsid 9:26; vö. Dán 9:24). A zsidókhoz írt levél szerzője világosan utal az ítélet eseményére, ami párhuzamos a második eljövetellel: „És miképpen elvégezett dolog, hogy az emberek egyszer meghaljanak, azután az ítélet: Azonképpen Krisztus is egyszer megáldoztatván sokak bűneinek eltörlése végett, másodszor bűn nélkül jelen meg azoknak, akik őt várják üdvösségükre” (Zsid 9:27-28). 

A zsidókhoz írt levél szerzője szerint, amint az ember halála párhuzam-ban áll Krisztus halálával, úgy az ítélet is párhuzamos Jézus második eljövetelével. Dániel próféta könyve szintén ezt a történelmi ívet vetíti ki. Míg a 70 hétről szóló prófécia Krisztus áldozatáig vezet (Dán 9:26), a 2300 estéről és reggelről szóló prófécia az ítélet napjáig, vagy a végidei engesztelésnapig ível, ami közvetlenül az Ember Fiának eljövetele előtt történik meg (Dán 8:14; vö. Dán 7:9-14). Isten megváltási terve nem áll meg a keresztnél. A prófécia az engesztelés/ítélet napjára is utal a mennyben, ami a vég idejét jelzi, közvetlenül Jézus eljövetele előtt. 

Az advent előtti ítélet plusz eseménye meglepetésként érhet sok keresztényt. Ez az esemény azonban nagyon fontos lépés a megváltás folyamatában, ugyanis végül Isten országába nyit ajtót. Ez a megváltás tetőpontja, végső történelmi megnyilvánulása lesz. Különösen figyelemre méltó, hogy a bibliai prófécia az engesztelési nap szóhasználatával jellemzi ezt a különleges eseményt. Ahogy a lévitai engesztelési napra az egész népnek szüksége volt (3Móz 16:33; vö. 17. vers), hogy minden bűnükre engesztelést kapjanak (3Móz 16:34), ugyanúgy erre a végső engesztelési napra is szükség van a világ megváltása érdekében. Az engesztelés nap-jának üzenete az, hogy a megváltás egyetemes. Nem történhet meg, csak ha lesz egy új föld (Jel 21:1; vö. Ézs 65:17). 

**Elmélkedjünk**: Miért mondhatjuk, hogy a kereszt és az ítélet két, egymást kiegészítő esemény? 

#### 3. Lépés: Gyakorolj!

**Tanítók részére**: Miért esik gyakran nehezünkre, hogy megértsük és tanítsuk az ítélet bibliai igazságát? Hasonlítsuk össze más fontos igazságokkal, mint például a tudományos igazságokkal (fizika, orvostudomány stb.)! Miért olyan nehéz ezeket az igazságokat megérteni?      

**Gyakorlati kérdés**: Hogyan tudjuk továbbadni az ítéletről szóló, fontos és mélységes igazságot a ma emberének? 