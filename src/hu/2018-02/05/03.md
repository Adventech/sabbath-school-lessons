---
title:  Isten Báránya
date:   30/04/2018
---

`Melyik kép bukkan fel Jn 1:29, Jel 5:12 és 13:8 verseiben? Miért olyan fontos ez a kép a megváltási terv megértéséhez?` 

Keresztelő János Isten Bárányának nevezte Jézust, amivel félreérthetetlenül utalt a szentélyre, de még ennél is közvetlenebbül Krisztusnak a bűnért való áldozati halálára. Erre mutatott előre minden bárány (és a többi állat), amelyeket a héber áldozati rendszerben bűnért való áldozatként megöltek. A négy evangélium végeredményben azt a történetet beszéli el, hogy mit tett Jézus mint Isten Báránya, aki elveszi a világ bűneit. 

Ám Jézus evangéliumi története és a megváltásunkért végzett munkája nem ér véget a halálával és feltámadásával. 

A zsidókhoz írt levélben már kezdettől fogva azt találjuk, hogy Krisztus elvégezte feladatát áldozati Bárányként, majd a Főpapunk lett a mennyei szentélyben. Miután a könyv először említi Jézust a kereszt után ebben a szerepében (Zsid 1:3), a későbbi fejezetekben főpapként utal rá. A zsidókhoz írt levél 7. fejezete fejti ki részletesen Krisztusnak a mennyei szentélyben végzett munkáját. 

`Mit mond A zsidókhoz írt levél szerzője Jézusról a 7. fejezetben?` 

Különösen mélységes és gazdag ezeknek a verseknek a tartalma, de a lényeg, hogy Jézus Krisztus papi szolgálata különb az ároni papságnak a földi szentélyben végzett szolgálatánál. Most a földi szentélyben működő földi papság helyett mennyei Főpapunk van, aki közbenjár értünk a mennyei szentélyben. Amikor tehát Jézusra tekintünk, a Főpapot látjuk a mennyei szentélyben.