---
title:  Belső történet
date:   04/05/2018
---

#### A cseh televízióban 

_Írta: Andrew McChesney, Adventista Misszió_ 

Irena Metzova ma sem tudja, miért maradt le arról a repülőgépről, ami az Atlanti-óceánba zuhant. Mégis így történt, és megmenekülése apropó volt arra, hogy bizonyságot tegyen a nemzeti televízióban a szombatról. 

Irena úgy tervezte, hogy hazarepül, miután New Yorkban töltött egy egész nyarat és főzött egy diákmisszionárius csoportnak. A dolgozók sztrájkja miatt azonban a KLM légitársaság felfüggesztette a járatokat, ezért Irenát az utolsó pillanatban átirányították egy Swissair járatra. Értesítette nővérét Csehországban, aki megígérte, hogy majd másnap várja a prágai reptéren. Amikor a nővére reggel felébredt, látta a hírekben, hogy egy Swissair DC-10-es gép lezuhant két órával azután, hogy New Yorkban felszállt. Ez Irena gépe volt. 

Zokogva hívta fel Irena férjét. „Elvesztettem a húgomat, te pedig a feleségedet” – mondta. 

Irena azonban nem szállt fel a gépre. Amikor a Kennedy repülőtéren be akart csekkolni a Swissair 111-es járatára, a pultnál mondtak neki valamit, ami mindent megváltoztatott. „Metzova asszony, ön cseh, ezért engedje meg, hogy felajánljunk egy közvetlen járatot a Cseh Köztársaságba a cseh légitársaság gépén! Szeretné?” Irena igent mondott, és el is érte a gépet, pedig csak 15 perce volt, hogy felszálljon. 1998. szeptember 2-án éjjel 10:30-kor a Swissair gép az óceánba zuhant, mind a 229 utasa meghalt. A tragédia okaként fedélzeti tüzet állapítottak meg. 

Irena most 68 éves, de még mindig nem tudja megmagyarázni, mi történt. Néhány évvel később azonban lehetősége adódott arra, hogy a cseh televízió „Megválaszolt imák” című műsorában ennek az esetnek a kapcsán bizonyságot tegyen Isten jóságáról, amit az elnyomás korszakában a kommunista Csehszlovákiában is tapasztalt. Felolvasta a 4. parancsolatot, amely a szombatról szól. Sokan ekkor hallottak először a hetedik napi szombatról – mondta fia, Kamil Metz, a GLOW Szolgálat nemzetközi koordinátora. 