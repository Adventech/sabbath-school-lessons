---
title:  „Féljétek az Istent, és Néki adjatok dicsőséget”
date:   22/05/2018
---

Miután szó volt „az örökkévaló evangélium” hirdetéséről az egész világon, az első angyal üzenete még tovább fűzi ezt a témát. Fontos, hogy „az örökkévaló evangélium” hirdetésének részét képezze a mi korunknak szóló evangéliumi üzenet. Vagyis az utolsó időkben a „jelenvaló igazság” tartalmazza Jel 14:7 üzenetét is. 

`Mit jelent félni Istent és neki adni a dicsőséget (Jel 14:7)? Hogyan kell ezt tenni? Hogyan illeszkednek ezek a fogalmak az evangéliumhoz?` 

Isten félelme és dicsőítése nem két, egymástól független fogalom. Amennyiben valóban, bibliai értelemben féljük Istent, akkor dicsőítjük Őt. Az egyik közvetlenül elvezet a másikhoz. 

`Olvassuk el a következő igeszakaszokat! Hogyan világítanak rá az istenfélelem jelentésére és arra, ahogyan ez az Isten dicsőítéséhez kötődik? 1Móz 22:12; 2Móz 20:20; Jób 1:9; Préd 12:15; Mt 5:16` 

Ezekben a versekben Isten félelme összekapcsolódik a neki való engedelmességgel, és amikor engedelmeskedünk Istennek, amikor helyesen cselekszünk, akkor dicsőséget adunk neki. Az Isten félelmét gyakran az Isten iránti tiszteletnek mondják, de azért ennél mélyebbre kell menni. Olvassuk, hogy „féljétek az Istent”. Bűnös emberek vagyunk, halált érdemlünk. Ugyan ki nem szembesült már a tettei gonoszságának megdöbbentő felismerésével, ha arra gondolt, hogy emiatt mit érdemelne az igazságos Istentől? Ez az Isten félelme. Ez az a félelem, ami először is a kereszthez hajt bűnbocsánatot keresve, másodszor pedig arra késztet, hogy igényeljük Is-tennek a bűntől megtisztító erejét, ami miatt elveszne a lelkünk, ha nem volna a kereszt (lásd Mt 10:28). 

`Mi a saját tapasztalatunk az istenfélelemmel kapcsolatban? Miért tesz lelkileg jót nekünk egy bizonyos adag ebből a félelemből? Hogyan segíthet abban, hogy komolyabban vegyük a hitet és azt, amit Isten kér tőlünk?`