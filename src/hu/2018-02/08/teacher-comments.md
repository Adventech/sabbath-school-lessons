---
title:  Tanítói Melléklet
date:   25/05/2018
---

**Alapige**: Jelenések 14:6 

**A tanuló célja**

- **Tudni**: Értsük meg az első angyal üzenetét és vonatkoztassuk a végidők „jelenvaló igazságára”!
- **Érezni**: Erősítsük, mélyítsük el magunkban az istenfélelmet és csodáljuk, tiszteljük Istent!
- **Cselekedni**: Hirdessük ezt az üzenetet a világnak és imádjuk Istent, aki a Bíró és a Teremtő! 

**A Tanulmány vázlata** 

1. Az első angyal jelenvaló igazsága 
	+ Mi az első angyal jelen időre szóló igazsága?
	+ Miért mondhatjuk azt, hogy az első angyal üzenete „jelenvaló igazság” a végidőben? 

2. Istenfélelem 
	+ Mit jelent félni Istent, és miért kapunk erre felszólítást?
	+ Hogyan ébreszt bennünk csodálatot és tiszteletet az, hogy Isten teremtette a világot és Ő a Bíró is? 

3. Az üzenet hirdetése  
	+ Hogyan hirdessük az ítéletről szóló üzenetet?
	+ Hogyan kell a teremtésről szóló üzenetet hirdetni? 

**Összefoglalás**: Az első angyal üzenete azért időszerű és egyetemes, mert a világ sorsát érinti. 

**Tanulási útmutató** 

#### 1. Lépés: Motiválj!

A lelki növekedés alapja: Ha az imádat a lelki életünk lényege, akkor ennek kell inspirálnia és erősítenie a lelki életünket nap mint nap, ha imádkozunk, tanulmányozzuk az Írásokat és részt veszünk a közös istentiszteleteken.  

**Tanítók részére**: Az első angyal üzenete felszólít, hogy féljük Istent. Isten félelmének egyik összetevője az, hogy mindig gondolunk az Úr jelenlétére. Tudatosítsuk, hogy ennek az érzésnek kell áthatnia min-dennapjainkat! 

**Megbeszélendő kérdés**: 

Hogyan vonatkozik az ítélet üzenete az emberi történelemre? 

#### 2. Lépés: Fedezd fel!

Tanítók részére: Az első angyal üzenete két intést tartalmaz, amit egy magyarázat követ. Az első intés így hangzik: „Féljétek az Istent, és néki adjatok dicsőséget” (Jel 14:7), mégpedig a közelgő ítélet miatt. A második intés azzal kapcsolatos, hogy imádjuk a Teremtőt. Elemezzük, hogy mit jelent valójában az ítéletre és a teremtésre tett utalás! Milyen tanulságokat rejt e két gondolat a szakasz szövegöszszefüggésében? Mit jelent ez a két gondolat a mindennapi életünkben? Helyezzük az első angyal üzenetét Dániel 7. fejezete tartalmának az összefüggésébe, hogy megértsük az apokaliptikus jelentését! Mit fejez ki az ítélet és a teremtés összekapcsolása? 

**Bibliakommentár** 

**I. Az ítélet üzenete** (Tekintsük át Jel 14:7 versét az osztályban!)

„Féljétek az Istent, és néki adjatok dicsőséget” – a két tagmondatban kifejezett gondolat ugyanazt az üzenetet közvetíti. Komolyan kell vennünk Istent! Az istenfélelem bibliai elvének semmi köze a babonás érzésekhez vagy az abszurd elképzeléshez, hogy úgy szolgálhatjuk Istent, ha félünk tőle. Az istenfélelem kifejezést gyakran használja a bölcsességirodalom, arra késztet például, hogy a piacon minden adásvételnél legyünk tudatá-ban Isten jelenlétének (Péld 3:7). Az a gondolat rejlik mögötte, hogy Isten elől semmit nem rejthetünk el, mert Ő mindent lát. A héberben a „látni” és a „félni” szó ugyanabból a gyökből származik (yra/aah). A két gondolat szorosan kapcsolódik egymáshoz: „Ámde az Úr szemmel tartja az őt félőket” (Zsolt 33:18). Istennek azért van joga az ítélethez, mert Ő mindent lát, azt is, ami rejtve van. „Féld Istent, és tartsd meg parancsolatait, mert ez az ember legfőbb dolga! Mert Isten minden cselekedetet megítél, minden titkos dologgal együtt, akár jó, akár gonosz az” (Préd 12:15-16). 

Az „adjatok dicsőséget” kifejezés bibliai gondolata a héber kabod szóra utal, ami azt jelenti: „nehéz”. Az első angyal üzenete tehát felhívás, hogy adjunk „súlyt” vallásunknak. A felhívást az ítélet napja igazolja. Igen, az első angyal üzenete nem csupán az esemény bejelentése: „eljött az ő ítéletének órája”. Hangsúlyosabb célja az igaz életre serkentés. Ugyanebben a szakaszban később a szentekre utal a szöveg, akiket az Isten parancsolataihoz való hűség jellemez (Jel 14:12; vö. Préd 12:13).  

**Elmélkedjünk**: Miért örömhír az ítélet? 

**II. A teremtésről szóló üzenet**  (Tekintsük át Zsolt 95:6-7, 100:3 és Jel 4:11 versét az osztályban!) 

A Biblia szerint Isten imádatának az alapja az, hogy Ő alkotott mindent. Nehémiás könyvében is az szerepel, hogy imádatunk oka a teremtés: „Egyedül te vagy ÚR! Te teremtetted az eget, az egeknek egeit és minden sere-güket... Előtted borul le az ég serege” (Neh 9:6). A mennyei jelenetben, amelyben a seregek a Mindenhatót imádják, a huszonnégy vén ugyanezzel indokolja a dicsőítést: „Méltó vagy, Urunk és Istenünk, hogy tiéd legyen a dicsőség, a tisztesség és erő, mert te teremtettél mindent, és minden a te akaratod által lett és teremtetett” (Jel 4:11). Nem csoda, hogy az Izrael lelki életét tükröző Zsoltárokban központi helyet kap a teremtés. A héber histakaveh ige huszonötször jelenik meg a Zsoltárokban, mindig az istentisztelet közegében. A zsoltáríró szerint egyedül Isten méltó az imádatra, „mert Ő alkotott minket és nem magunk” (Zsolt 100:3). 

Az Isten imádatáról szóló első beszámoló közvetlen válasz volt Isten művére, a teremtésre (1Móz 2:3). Az első angyal üzenete a szombat parancsára utal, hiszen pontosan azokat a szavakat használja, mint a törvény (2Móz 20:8-11). Azóta az emberek szombatról szombatra megemlékeznek arról, hogy az imádat első, alapvető oka a teremtés volt. „A szombatnak mint a teremtés emlékünnepének az az igazi jelentősége, hogy állandóan arra emlékeztet, miért is illeti Istent imádat” (Ellen G. White: A nagy küzdelem. Budapest, 1985, H. N. Adventista Egyház, 390. o.). 

**Elmélkedjünk**: Miért függ össze imádatunk a teremtéssel? Emberként az istentisztelettel fejezhetjük ki hitünket a teremtésben, és hogyan has-son ez az imádatunkra? Milyen szempontból mondhatjuk, hogy a hetedik nap válasz a teremtésre? A nyugalomnap és az Isten imádata közötti összefüggés tudatosítása miként befolyásolja a szombatünneplésünket? 

**III. Az ítéletről és a teremtésről szóló üzenet** (Tekintsük át Préd 11:1, 6, 12:13-14 és Jel 14:6-13 verseit az osztályban!) 

Az ítélet és a teremtés összekapcsolása az engesztelés napjára utal, az egyetlen ünnepre, amiben együtt jelenik meg a két gondolat, és ami Dániel 7. fejezetéhez vezet. Az izraeliták számára az engesztelés napja jelképezte a világ megtisztítását, az igazi újjáteremtést. 3Mózes 16. fejezetében a „minden hamisságát, minden vétkét” kifejezés vezérmotívumként fut az engesztelés napjáról szóló kulcsszövegben, vagy ismétlődő fő témaként jelenik meg (3Móz 16:21-22, 30 stb.). Az engesztelési nap az az alkalom, amikor Izrael minden bűnére bocsánatot kap. Az engesztelési nap volt az egyetlen alkalom, amikor Izrael egész népe és a szentély egész területe teljesen megtisztult (3Móz 16:17, 33-34). 

Az újjáteremtésre gondolva használja Dániel az este és reggel kifejezést, mert utal a kétezer háromszáz este és reggel végén bekövetkező engesztelési napra (Dán 8:14). Ez a szófordulat csak a teremtési beszámolóban jelenik meg (1Mózes 1:5, 8, 13, 19, 23, 31). Ám ez a szakasz nem csupán a teremtésre utal. Különösen figyelemre méltó, hogy az író egészen váratlanul a vizek forrásait is megemlíti a már megszokottól eltérően, a másik három, hagyományos elemmel együtt (ég, föld, tenger). A vizek forrásai kifejezés az új Jeruzsálemre mutat, ahol a Bárány vezeti a népét (Jel 7:17; 22:17). Hasonlóképpen Ezékiel próféta könyve leírása szerint is az új Jeruzsálemben mindenütt bővizű források fakadnak (Ez 47:1-12). 

A hármas angyali üzenet apokaliptikus szövegének másik jellemzője A jelenések könyvén belüli elhelyezkedése, ami párhuzamos Dániel 7. fejezetének apokaliptikus szövegével. Érdekes, hogy A jelenések könyvében a hármas angyali üzenet látomása párhuzamos Dániel próféta könyvében az ítélet látomásával. A hármas angyali üzenet a látomások sorrendjében ugyanazon a helyen áll, mint az ítélet Dániel próféta könyvében: a négy állatot felvonultató, földi látomás után (Jel 13:2-18; vö. Dán 7:1-8) és az Ember Fiának eljövetele előtt (Dán 7:13-14; Jel 14:14). A látomások elhelyezkedése arra utal, hogy a hármas angyali üzenet földi hirdetése a mennyben történő engesztelés napjával párhuzamosan zajlik. 

**Megbeszélendő kérdések**:  

1. Mi a tanulság abban, hogy a hármas angyali üzenet földi hirdetése, amit emberek végeznek, párhuzamos a mennyei engesztelési nappal, amit viszont Isten végez? 
2. Mi az üzenete annak, hogy a végidő nem más, mint az engesztelési nap? 
3. Miért fűzi hozzá a megszokott fordulatokhoz János a „vizek forrásai” kifejezést? 

#### 3. Lépés: Gyakorolj!

Tanítók részére: Nem lesz könnyű kijelenteni, hogy ma az engesztelés napjának idején élünk. Fejtsük ki az engesztelés napjára jellemző elemeket! Magyarázzuk el ennek az igazságnak a gazdag jelentéstartalmát! Hangsúlyozzuk az üzenetnek az életünkre vonatkozó, gyakorlati oldalait! Elemezzük Dán 12:12 versét, és beszéljük meg az engesztelés napjának örömteli dimenzióját! 

**Gyakorlati kérdések**: 

1. Hogyan hat az engesztelés napjának üzenete a mai keresztények életére?  
2. Az üzenetben vajon Isten azt kéri tőlünk, hogy éljünk önsanyargató életet és mindent tagadjunk meg magunktól? Indokoljuk válaszunkat!  

#### 4. Lépés: Alkalmazd!

**Tanítók részére**: A szentély és az engesztelés napjának tantételei igen nehezek és elvontak, nehezen taníthatók. Tisztán kell látnunk, sok fiatal vagy akár lelkész is visszariad attól, hogy megkísérelje tanítani. Ezeket a témákat nem lehet dogmatikusan tanítani. Találjunk módszereket arra, hogyan mutathatjuk be szemléletesen és meglepő, kreatív módon!  