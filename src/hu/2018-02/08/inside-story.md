---
title:  Belső történet
date:   25/05/2018
---

#### Égő ház 

_Írta: Andrew McChesney, Adventista Misszió_ 

Dan Frein egy szolgáltatóvállalat igazgatója Michigan államban. Régen nem járt már annak az egyháznak az istentiszteleteire, ahová gyerekkorában tartozott, a felesége pedig, aki adventista családban nőtt fel, szintén nem volt aktív tagja az egyházának. 

Amikor Dan vissza akart térni gyerekkora protestáns egyházába, szomorú-an tapasztalta, hogy egykori gyülekezete már gyökeresen megváltozott. Propagálták a homoszexualitást és egyéb, nem biblikus gyakorlatokat, amelyek ellen két évtizeddel korábban még szigorúan prédikáltak. Dan nagyot csalódott, és kérte a feleségét, hogy keressenek olyan egyházat, gyülekezetet, ahol biblikus elveket követnek. Elkezdtek járni a felesége családjának a gyülekezetébe. Dan elolvasott rengeteg Ellen White köny-vet. Az egyik este megkérdezte a lelkésztől a parkolóban, hogy vajon készen áll-e a keresztségre. A lelkész átvette vele a keresztségi anyagot, és látta, hogy Dan az egyház minden tanítását jól ismeri és elfogadja. A férfi megkeresztelkedett a feleségével és a fiával együtt. 

„Dicsőítem az Urat azért, hogy Dan a személyes bizonyságtételünk nélkül is bejött a gyülekezetbe. Tudom, nem szűnt meg sem a személyes mun-ka, sem az evangelizálás, de az az érzésem, hogy még nagyon sok Dan van odakint, akik várják, hogy begyűjtsék őket” – mondja a gyülekezet lelkésze, Kameron DeVasher. Arról is beszélt Dan tapasztalata alapján, hogy mennyire fontosak Ellen White könyvei. „Tudom, hogy erő van a Prófétaság Lelkének írásaiban, nem szabad szégyellni ezeknek a könyveknek az osztogatását.” Danről elmondta, hogy sok evangelizációs kampányt vezetett már a gyülekezetben, diakónusként szolgált és részt vesz a börtönmisszióban is. A gyülekezeti tagok elmondják róla, hogy olyan, mint „egy égő ház”. „Még öt éve sincs, hogy a gyülekezet tagja, de hirdeti az Igét és lelkeket ment” – mondja DeVasher lelkész. – Mintha egy élő felkiáltójel lenne, aki segít arra összpontosítani, hogy a helyi gyülekezet első és legfontosabb dolga az evangelizálás, a lélekmentés és a tanítvánnyá tevés, és ebben a munkában minden tagnak részt kell vennie.” 