---
title:  Tanítói Melléklet
date:   27/04/2018
---

**A lecke rövid áttekintése** 

**Alapige**: Dániel 12:13 

**A tanuló célja**

- **Tudni**: Fedezzük fel újra Isten szeretetét az emberek iránt, valamint csodálatos tervét, amely által megment a haláltól és a bűntől!
- **Érezni**: Értékeljük Isten jóságát, hiszen szeret, pedig nem érdemeljük meg!
- **Cselekedni**: Bízzunk Istenben és szeressük, valamint felebarátainkat is, még ha nem is kapunk tőlük azonnali viszonzást! 

**Tanulmány vázlata**

1. Isten megváltása rajtam kívül álló tény 
	+ Miért szeret Isten minket? B Lehetséges megérteni Isten szeretetét? Fejtsük ki válaszunkat! Mi az Isten szeretete? 

2. Isten szeretete valóságos 
	+ Miért lehetek biztos Isten szeretetében?
	+ Mivel bizonyította Isten a szeretetét?
	+ Milyen történelmi bizonyítéka van Isten irántunk való szeretetének? 

3. Isten szeretete „ragályos”  
	+ Miként jelzi a felebarátunk iránti szeretetünk azt, hogy elfogadtuk Isten megváltását?
	+ Milyen szempontból vagyunk felelősek a körülöttünk élők üdvösségéért?
	+ Istenbe vetett hitünk miként segít abban, hogy szeretni tudjuk ellenségeinket? 

**Összefoglalás**: Isten szeretetének valósága az érdemtelen emberekért hozott megváltási tervében nyilvánult meg. 

**Tanulási útmutató** 

#### 1. LÉPÉS: MOTIVÁLJ!

**A lelki növekedés alapja**: Az emberiség megváltásának egyetlen oka van: Isten szeretete, ami nem csak érzelem, szép szavakkal. Az isteni szeretet bibliai kinyilatkoztatását az teszi egyedivé és mégis egyetemessé, hogy Isten nem érzelmi és misztikus tapasztalattal, vagy szépen csengő, komoly betekintést nyújtó, bölcs szavak által nyilatkoztatta ki önmagát. A történelem valóságában fedte fel magát. A megváltást megkoronázó esemény azért csak az emberi történelem végén valósulhat meg, mert Isten megváltása mindenkire kiterjedő és valóságos. 

**Tanítók részére**: Az e heti tanulmány célja, hogy az osztály minden tagja számára bemutassuk Isten szeretetének és megváltási tervének valóságát. A megváltás nem teljesedhet be az összetört világban, mert a bűnös emberi test akadálya ennek, csak a történelem végén következhet be. 

Biztosak lehetünk a megváltásban, mert minden ember üdvössége Istentől függ, ám ez csak Krisztus eljövetelekor, a napok végén válhat valósággá. Tapasztalhatunk csodákat és áldásokat, de ezek csupán szikrák, amelyek jelzik, hogy van tűz, nem jelentik magát a tüzet. 

**Nyitó tevékenység és beszélgetés**: Hogyan segít megérteni és elképzelni Isten megváltásának beteljesedését az idők végén az, amit naponta tapasztalunk Isten szeretetéből? Milyen bizonyítéka van Isten eljövendő királyságának már most? 

**Megbeszélendő kérdések**: 

1) Miért olyan fontos a végidőben, hogy reménységünk legyen Isten országában? 
2) Miért egyedül Krisztus válthat meg az idők végén?   

#### 2. LÉPÉS: FEDEZD FEL!

**Tanítók részére**: Elvilágiasodott társadalmunkban nehéz Isten országáról beszélni. Ez a szóhasználat utópisztikusnak tűnik. Az embereket a földi dolgok kötik le, a jelen érdekli őket; nagyrészt materialista szemléletűek, csakis arra figyelnek, amit most láthatnak és élvezhetnek. Nem érdekli őket egy láthatatlan ország, ami a mennyben van, amit csak valamikor a távoli jövőben láthatunk meg. A kihívás az, hogy felrázzuk az embereket, ráébresszük őket a megváltás szükségességére. Ebben a leckében egy háromlépéses módszert mutatunk be ennek érdekében. Az első és legfontosabb dolog, hogy felfedezzék Isten szeretetét. Csak ezt követően kezdenek el vágyódni országa után, ahol vele élhetnek, és majd csak később lesznek készen arra, hogy higgyenek benne. 

**Bibliakommentár** 

**I. Isten a szeretet**  (Tekintsük át 1Jn 4:8-10 szakaszát az osztályban!) 

Isten megváltása a szeretettel kezdődik. Hiába beszélünk Isten országáról és Isten megváltásáról azoknak, akik nem hisznek benne, nem tapasztalták a vele való szeretetkapcsolatot. Létfontosságú, hogy megismerjék és tapasztalják Isten szeretetét. Ez pedig Igéje által történhet meg. 

A Biblia úgy mutatja be Istent, mint aki maga a szeretetet. Az Ószövetségben az első tette a teremtés. A szeretete tehát nem válasz arra, amit mi esetleg tehettünk volna. Már létezésünk előtt szeretett bennünket. Szeretete megelőzte a miénket – ami tulajdonképpen nem más, mint válasz az övére. Isten nem a tetteink következtében, hanem önmaga miatt vált meg bennünket. Ezt a hitet fejezi ki Dániel imája is: „...ne késlekedj – önmagadért” (Dán 9:19). Isten nem azért vált meg bennünket, mert szeretjük Őt vagy mert engedelmeskedünk neki. A megváltás nem a saját érdemeinken alapul, hanem szeretetéből, jószántából adja Isten. Ezért van az, hogy Isten szeretetének kihirdetése megelőzi a törvény ajándékát, sőt, a törvény is a szeretetéből ered és táplálkozik: „Az Úr, az Úr, irgalmas és kegyelmes Isten, késedelmes a haragra, nagy irgalmasságú és igazságú” (2Móz 34:6). Isten megváltó, szabadító tette a törvényben is megelőzi a parancsolatokat: „Én, az Úr, vagyok a te Istened, aki kihoztalak téged Egyiptomnak földéről, a szolgálat házából” (2Móz 20:2). 

Ugyanezt az isteni szeretetet láthatjuk az Újszövetségben: „Az Isten pedig a mihozzánk való szerelmét abban mutatta meg, hogy mikor még bűnösök voltunk, Krisztus érettünk meghalt” (Róm 5:8). Krisztus már akkor meg-halt értünk és szeretett bennünket, amikor még nem voltunk szeretetre méltók. Szeretett minket – önmagunk ellenére. A szeretet a Szentlélek jellemzője is, akit Vigasztalónak nevez az Ige (Jn 14:16), vagyis Ő az, aki mellettünk áll, átölel és vigasztal, amikor gyászolunk, szomorkodunk és szenvedünk. A görög parakletosz szót a Septuagintában (a héber Biblia görög nyelvű fordítása – a ford. megj.) a héber nakham szó fordítására használták, ami azt jelenti: vigasztalni (Jer 16:7; Hós 13:14; Ézs 57:18). 

**Elmélkedjünk**: Mit tanulhatunk a megváltás folyamatáról abból, hogy Isten szeretett bennünket először? Miért adta Isten az embereknek a szombatot, még ha nem is dolgoztak vele együtt a teremtés hete során? A szombat miért lehet a hit általi megigazulás jele?  

**II. Jézus a bizonyosságunk**  (Tekintsük át Zsid 7:22 és Róm 10:13 versét az osztályban!) 

Azért hihetünk az üdvösségünkben, mert Istentől függ. Bizonyos értelemben elmondhatjuk, hogy jövőbeni üdvösségünk összefügg a megváltás tapasztalatával jelenlegi életünkben. Isten országának ez a kettős alkalmazása abban is fellelhető, ahogy Jézus a farizeusokat szólította meg, illetve, ahogy a tanítványaihoz beszélt. A farizeusoknak a megváltás személyes dimenzióját hangsúlyozta: „ímé az Isten országa tibennetek van” (Lk 17:21). Ám amikor tanítványaihoz szólt, jövőbeni és egyetemes eseményként beszélt az üdvösségről és Isten országának eljöveteléről: 

„Mert amint a felvillanó villámlás az ég egyik szélétől a másikig fénylik, úgy jön el az Emberfia is a maga napján” (Lk 17:24). A tanítványoknak Jézus már a szívében élt, ezért nekik arra volt szükségük, hogy előre tekintsenek a Megváltó eljövetelére. Másrészről a farizeusok, akik még nem tapasztalták Isten országát a szívükben, egyszerűen úgy érezték, hogy nincs szükségük Isten jövőbeni országára. Tehát minél közelebb van hozzánk Jézus az életünkben most, annál bizonyosabbak leszünk az eljövetelében, annál jobban vágyunk rá. 

**Elmélkedjünk**: Miért lehetetlen jó kereszténynek lenni, Jézust szeretni anélkül, hogy várnánk második eljövetelét? Miért és hogyan hasson most az életünkre az eljövendő ország reménysége? 

**III. Öröktől fogva mindörökké te vagy Isten** (Tekintsük át Zsolt 90:2 és Jel 14:6-7 verseit az osztályban!) 

János egy angyalt lát az ég közepén repülni, aki hirdeti az örökkévaló evangéliumot (Jel 14:6). Az örökkévaló evangéliumot hirdetni azt jelenti, hogy Istenről beszélünk: ez annak megerősítése, hogy az evangélium a legnemesebb lelki cél, aminek elérésére törekedhetünk. Pál apostol ugyanígy érvel, amikor inti követőit, hogy törekedjenek a hervadhatatlan koszorú elnyerésére (1Kor 9:25), mint egyetlen jutalomra, amiért érdemes küzdeni (1Kor 9:26). Az örökkévaló evangélium, amiről János a Jelenésekben beszél, Isten két cselekedetére mutat rá, amelyek mint-egy keretbe foglalják az emberiség történelmét: az elején a teremtésre és az ítéletre a végén (Jel 14:7). A láthatóan a káosz felé tartó emberi történelem így értelmet és irányt kap: a célt az örökkévaló Isten határozza meg, minden felé irányul. 

**Elmélkedjünk**: Miért mondhatjuk, hogy az élet abszurd voltára az egyetlen válasz az örök élet reménysége? Beszélgessünk a csoportban a halállal kapcsolatos tapasztalatainkról! Milyen gondolatokat ébreszt bennünk a halál ténye? Miért nem lehet ez a normális vég? 

#### 3. LÉPÉS: GYAKOROLJ!

**Tanítók részére**: A hetednapi adventista hívők kettős kísértéssel szembesülnek, ha az identitásukról van szó. Lehet, hogy túl nagy hangsúlyt fektetünk a nevünkben szereplő hetedik napra, aminek következtében túlzottan figyelünk az ideiglenes dolgokra, amelyek ebben az életben, itt és most történnek velünk; vagy pedig túlhangsúlyozzuk létünk adventista szempontját, ami miatt elszakadunk ettől a világtól és fanatikussá vagy álmodozóvá válunk. Emeljük ki, hogy milyen fontos megtartani az egyensúlyt identitásunk két tényezője között!    

**Elgondolkodtató kérdések**: 

1) Mondjuk el, miben különböznek Isten ígéretei az országáról a politikusok ígéreteitől!  
2) Beszélgessünk az osztály tagjaiban felmerülő kételyekről Isten országának valóságával, illetve fontosságával kapcsolatban! Hogyan hirdethetjük Isten országának valóságát a világban élve? Hogyan hat a reménységünk a mindennapi életünkre? 
3) Beszéljünk Isten kétféle országának a kapcsolatáról! Milyen az az ország, amely már itt van (az üdvbizonyosság jó híre) és az, amire még várunk (a második advent örömhíre)?  

#### 4. LÉPÉS: ALKALMAZD!

**Tanítók részére**: Látogassunk meg egy idős embert vagy egyedülálló szülőt, akinek egyedül kell minden terhet hordania! Van-e szüksége segítségre a főzésben, a bevásárlásban, a kerti munkában, a gyermekfelügyeletben stb.? Ajánljuk fel segítségünket hetente egyszerkétszer, ezzel mutassuk be Isten szeretetét! 

**Tevékenység**: 

1) Írjunk bátorító üzenetet valakinek, aki nehéz időszakon megy keresztül! Írjuk le a kedvenc bibliaszövegünket, és pár szóban azt is ecseteljük, milyen reménységet merítettünk belőle! 
2) Készítsünk szeretetcsomagot valakinek, aki másik országban él! Tudassuk vele, hogy gondolunk rá! 
3) Hívjunk meg szombati ebédre valakit, aki egyébként nem ünnepel szombatot! Mutassuk be neki a szombat Istenét azzal, hogy szeretetben és örömben töltjük az időt családunkkal és barátainkkal! 