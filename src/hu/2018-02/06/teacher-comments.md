---
title:  Tanítói Melléklet
date:   11/05/2018
---

**A lecke rövid áttekintése** 

**Alapige**: 2Mózes 20:8-11 

**A tanuló célja**:

- **Tudni**: Ismerjük fel Isten törvényének fontosságát és vizsgáljuk meg benne a szombat központi szerepét!
- **Érezni**: Tapasztaljuk Isten szeretetét, ami a törvényben megnyilvánul, és tanuljunk meg örömet lelni Isten törvényében!
- **Cselekedni**: Hogyan engedelmeskedjünk Isten törvényének anélkül, hogy a legalizmus csapdájába esnénk? 

**Tanulmány vázlata**: 

1. A szombat a törvényben 
	+ Miért adta Isten a törvényt?
	+ Hol a helye a szombatnak a Tízparancsolatban?
	+ Hogyan viszonyul Isten kegyelme a törvényéhez? 

2. A törvény: szeretet 
	+ Miért kell örömünket lelnünk Isten törvényében?
	+ Miért jelenti az Isten iránti szeretet egyben a parancsolatainak való engedelmességet is?
	+ Miért éppen a szombat az a parancs, ami leginkább kifejezi Isten szeretetét az emberiség iránt? 

3. A kegyelem gyakorlata 
	+ Miért vágyik a keresztény arra, hogy engedelmeskedjen Istennek?
	+ Miért kell időben elkezdenünk a szombatot?
	+ Miért választotta a halált sok zsidó és keresztény, semmint engedet len lett volna Isten iránt? 

**Összefoglalás**: Isten törvénye a biblikus vallás leginkább látható és konkrét eleme; ugyanakkor a leginkább vitatott és legnagyobb kihívást jelentő vetülete is. Tehát éppen a törvény és azon belül is a szombat az a terület, ami próba elé állította az embereket a vallási hűség kérdésében a múltban, és így lesz ez a jövőben is. 

**Tanulási útmutató** 

#### 1. Lépés: Motiválj!

A lelki növekedés alapja: Isten törvénye olyan a lelki életünknek, mint a testmozgás a vérünknek. A szombat pedig hasonló a törvényben a test vérkeringéséhez. Isten terve szerint a törvény az egyetlen útja annak, hogy vallásunk valóságos és élő legyen. 

Tanítók részére: Sok keresztény elutasítja a törvényt. Összetévesztik a törvény megtartását a legalizmussal. Valójában azonban a törvényt lehetetlen elválasztani az evangéliumtól. Miért?  

**Nyitó beszélgetés**: Sok keresztény szerint a szombat törvényét bármelyik napra lehet alkalmazni. Úgy vélik, hogy az örökkévaló Istennek nem számít egy konkrét nap; illetve azzal is érvelnek, hogy számukra minden nap szombat, hiszen a hét minden napján Istent kell imádni, neki kell szolgálni. 

**Megbeszélendő kérdések**: 

1) Miért befolyásolja a nyugalomnap lelki tartalmát, ha valaki más napon tartja, mint amit Isten törvénye hetedik napként megjelölt?  
2) Milyen lelki áldásokat mulasztunk el, ha nem szombaton, hanem más napon ünneplünk? 

#### 2. Lépés: Fedezd fel!

Tanítók részére: Vajon csak azért igyekszünk megtartani Isten parancsolatait, mert bölcsnek és ésszerűnek tartjuk azokat, vagy mert való-ban hisszük, hogy boldogabbá tesznek bennünket? Az imént említett indítékokkal szemben a törvény megtartásának egyetlen oka az, amit maga a törvény is megemlít: „Én, az Úr, vagyok a te Istened” (2Móz 20:2). Csakis a kegyelem Istenével való személyes kapcsolat magyarázza, hogy miért kell megtartani a parancsolatokat, hiszen a megváltó és szerető Istentől származnak, akit viszontszeretünk. Azért teszszük, mert Ő az Istenünk. Megváltoztatni a törvényt azt jelenti, hogy a megtartás oka már nem Ő, hanem mi magunk. Megváltoztatni a törvényt valamiért, talán emberi észjárásunk miatt azt jelentené, hogy saját elgondolásainkkal cseréljük fel Istent. A Biblia bálványimádásnak nevezi az efféle törekvést (Ézs 40:19). 

**Bibliakommentár** 

**I. A törvény: kegyelemből származó ajándék** (Tekintsük át 1Móz 2:16 és Zsolt 119:29 verseit az osztályban!) 

Megdöbbentő, hogy Isten első mondata az emberpárhoz (Ádámhoz és Évához) egy parancs volt: „És azt parancsolta az ÚRisten az embernek... ” (1Móz 2:16). Többet jelent a „parancsolta” szó pusztán erkölcsi kötelezésnél vagy rituális engedelmesség előírásánál. Hiszen Isten parancsszavával teremtette a világot (Zsolt 33:9; Ézs 45:12). Isten törvénye sem csupán kérésekből, parancsszavakból, teljesítendő dolgokból vagy tiltásokból áll, hanem az egész egy csodálatos ajándék. Isten maga utal úgy a törvényre, mint ajándékra az emberiség számára (2Móz 24:12; Neh 9:13), ami boldoggá és bölccsé tesz (Zsolt 19:8; 5Móz 4:5-6). Isten törvényét úgy jellemzi a Biblia, mint kegyelmének a megnyilvánulását. A zsoltáros így énekel: „ajándékozz meg kegyelmesen törvényeddel” (Zsolt 119:29). 

A kegyelem tehát, ahogy a zsoltáros is utal rá, nem összeférhetetlen a törvénnyel. Sőt, a kegyelmet azonosítja a törvénnyel. Isten első parancsa jó példa erre. Éppen azt fejti ki, hogy minden fát nekik ajándékozott az Úr: „A kert minden fájáról bátran egyél” (1Móz 2:16). Viszont tartalmaz egy tiltást vagy törvényt is, ami az életüket védi, mert ha esznek arról a bizonyos fáról, annak halál lesz a következménye. A Szentírás is nyilvánvalóvá teszi tehát, hogy a törvény Isten ajándéka, az emberiség iránti kegyelmének és szeretetének megnyilvánulása. 

**Elmélkedjünk**: A törvény Isten ajándéka, szeretetének megnyilvánulása. Miért és hogyan kell tehát engedelmeskednünk neki? Milyen szempontból mondhatjuk, hogy a szombat Isten szeretetének a kifejeződése? Miért nevezi a zsoltáros és Pál is gyönyörűségnek Isten törvényét (Zsolt 119:92; Róm 7:22)? Miért nevezi a próféta a szombatot gyönyörűségnek (Ézs 58:13)? 

**II. A törvény megváltoztatása** (Tekintsük át Dán 7:25 verseit az osztályban!) 

A teremtésről szóló bibliai beszámoló arról tudósít, hogy Isten az, aki meghatározza az időket (1Móz 1:14, 17). Ez egyedül az Ő kiváltsága, hiszen Ő a világegyetem Teremtője. 

Dániel próféta ugyanezt erősíti meg, amikor hangsúlyozza, hogy Isten „változtatja meg az időket és az időknek részeit” (Dán 2:21). Dániel előtt azonban feltűnik az emberi történelmet bemutató prófétai látomásában egy hatalom, amelyet emberi jellemzőkkel ír le és kis szarvnak nevez. Ezt mondja róla: „véli, hogy megváltoztatja az időket és a törvényt” (Dán 7:25). Az idők és az Isten törvényének összekapcsolása egy konkrét időre, a szombatra utal, mert ez az egyedüli törvény, ami az idővel kapcsolatos. A szövegből tehát arra következtethetünk, hogy a kis szarv hatalma a szombatot szándékozik megváltoztatni. Ennek a hatalomnak emberi jellemzői vannak, ami vallási-lelki hatalmát szimbolizálja (vö. Dán 7:4, 13), a birodalmak sorában elfoglalt helye (a pogány Róma után következik) pedig azt sugallja, hogy ez a Római Katolikus Egyház lesz. Dániel próféciája tehát megjövendölte, hogy az egyház Isten helyét ígényli. 

A Római Katolikus Egyház pontosan a prófécia jövendölése szerint felcserélte a szombat szentségét a vasárnapünnepléssel. Az volt a fő történelmi ok, ami a római császárokat és az egyházi vezetőtestületet a vasárnapünneplés irányába indította, hogy ez a döntés erősítette a Római Birodalom összetartását. A Napot ünnepelték, ezért tartották meg a vasárnapot, a Nap napját. Ez az „evangelizációs módszer” és kompromisszum nagyban hozzájárult a Római Katolikus Egyház politikai sikeréhez. 

Az egyházatyák annak érdekében, hogy utólagosan igazolják ezt a változtatást, teológiai érveléssel hozakodtak elő, miszerint jogos a váltás, mert Jézus vasárnap támadt fel. Ez a teológiai érv valójában az ősi görög dualista filozófián alapult, ami elkülönítette egymástól a teremtés alantasabb fizikai világát a magasztos lelki szférától. 

**Elmélkedjünk**: Miért éppen a szombat a „legsebezhetőbb” parancsolat, miért ezt a legkönnyebb megváltoztatni? Milyen téves elképzeléseket lepleznek le a történelmi és teológiai érvek, amelyekkel a változtatást próbálták és próbálják magyarázni?   

**Tevékenység**: Beszéljük meg és cáfoljuk a hamis érvelést, amivel sok keresztény hozakodik elő! Még bibliaszövegeket is idéznek, hogy magyarázzák, miért tették át a szombatünneplést vasárnapra. 

**III. A végidők egyik jele**  (Tekintsük át Jel 12:17 és 14:9, 12 verseit az osztályban!) A jelenések könyve tájékoztat arról, hogy a kis szarv próbálja megváltoztatni a szombatot, de éppen a szombat lesz a hűség próbája a végidőben. Már az Ószövetségben is ez volt a jel Isten és népe között, látható jele annak, hogy Isten a megszentelő (2Móz 31:13; Ez 20:12). Az is bizonyítja a szombat jelének szerepét, hogy a Tízparancsolat közepén helyezkedik el, épp ott, ahová az ősi szerződéseken a pecsétet szokták elhelyezni. 

A jelenések könyve veszi az Isten parancsolatai iránti hűség ótestamentu-mi jelképét (jegy a homlokon és a kézen, 5Móz 6:8), majd bélyegnek nevezve azokra vonatkoztatja, akik az Isten ellenségeinek a táborához csatlakoztak, imádják a fenevadat (Jel 14:9). Ez a szimbólum azt sugallja, hogy alávetették magukat egy hamis törvénynek, Isten törvénye helyett. A fenevad imádatát ellentétbe állítja a Teremtő imádatával (Jel 14:7), ami arra utal, hogy a szombat a tét, mert a szombat fejezi ki a Teremtőbe vetett hitet (2Móz 20:11). A következő vers magyarázza is, hogy ez a megjegyzés a szentekre vonatkozik, „akik megtartják az Isten parancsolatait és a Jézus hitét” (Jel 14:12; vö. Jel 12:17).  

**Elmélkedjünk**: Ha megkérdezünk egy hetednapi adventistát, mit jelent számára a nyugalomnap, talán ezt a választ kapjuk: „Nos, nem a vasárnapot!” A válaszban ugyan benne van az igazság egy része, de ez mégsem a teljes igazság. Miért nem? 

#### 3. Lépés: Gyakorolj!

Tanítók részére: Beszélgessünk arról, hogy vajon az egyházatyák miért nem akarták megünnepelni a hetedik napi szombatot! Mutassunk rá, hogy összefüggés van az antiszemitizmus gyökere és a szombat elutasítása között!  

**Elgondolkodtató kérdések**: 

1) Hogyan kell úgy megtartani a szombatot, hogy az valóban az Isten jele legyen? 
2) Beszéljünk a következő megállapításról, ami egy rabbitól származik: ti hetednapi adventisták megtartjátok a szombatot, mi zsidók megünnepeljük. 