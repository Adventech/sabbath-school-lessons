---
title:  Belső történet
date:   11/05/2018
---

#### Teljes kör

_Írta: Brittany Fletcher_ 

Egy fiatalember lépett oda hozzám szilveszter estéjén, amikor otthon épp kivittem a szemetet Kentuckyban. „Volna néhány kérdésem. Ha válaszol rájuk, segítheti a környéken élők életét” – mondta. „Szán rá néhány percet?” 

A barátságos idegenről kiderült, hogy a Fiatalok Jézusért szervezet önkéntese, és éppen az éves ülésen vesz részt Lousville-ben. Akkor még nem sejtettem, hogy egy év múlva én magam is házról házra fogok járni a jövő évi Fiatalok Jézusért összejövetel apropóján. 

A kérdőíven bekarikáztam a rubrikát, hogy szeretnék bibliaórákat venni és látogatást kérni. Azután öt hónapig nem is hallottam róluk. 

Májusban az édesanyám említette, hogy valaki jár hozzánk bibliaórát adni. Már hatszor volt ott, de az iskola miatt én egyszer sem találkoztam vele. Júniusban a férfi, Ramone éppen akkor jött, amikor én is otthon voltam, és megbeszéltük, hogy minden pénteken összejövünk egy kávézóban bibliaórára. 

Semmit sem tudtam az adventizmusról. Egy másik felekezet aktív tagjaként gyerekeket tanítottam, misszióutakra jártam, de nem volt olyan kapcsolatom Jézussal, amilyenre vágytam. Folyamatosan imádkoztam, hogy közelebb kerülhessek hozzá. 

Ramone személyében választ kaptam az imáimra. Nemsokára írtam egy üzenetet neki, hogy két bibliaórát szeretnék hetente. Mindent elfogad-tam, amire megtanított. Az étrendem és az életstílusom megváltoztatásá-val az életem is változni kezdett. Nagyon szeretem Róm 12:2 versét: „És ne szabjátok magatokat e világhoz, hanem változzatok el az elmétek megújulása által, hogy megítélhessétek, mi Isten jó, kedves és tökéletes akarata.” 

Ez a mennyei perspektíva kitágította a látókörömet. Most már nem csak a jó osztályzatokért tanulok, hanem Istenért. Szeretném, ha logopédusként gyógyíthatnám a gyerekeket, felnőtteket. 

Ramone gyülekezetében megtudtam, hogy a Fiatalok Jézusért szervezet 2016 decemberében a texasi Houstonban tartja az ülését. Nem sokkal azelőtt csatlakoztam az egyházhoz, hogy a gyűlés megkezdődött volna. 

Nagyszerű élmény volt az önkéntesekkel házról házra járni. Egy fiatalemberben ugyanazt a lelkesedést véltem felfedezni, ami bennem égett egy évvel korábban. Azért imádkozom, hogy a történet köre teljes legyen vele is, mint az én esetemben. 