---
title:  Isten pecsétje
date:   12/06/2018
---

A dokumentumok hitelesítésére szolgál a pecsét, úgy mint az aláírás. Az ókorban lágy viaszra vagy agyagra pecsétnyomót helyeztek, ez hitelesítette a tulajdont, jelezte, hogy mögötte áll a tulajdonos tekintélye. 

`Mi az Isten pecsétje? Hogyan és mikor kapja meg a hívő? Ef 1:13-14; 4:30; 2Tim 2:19; Jel 7:1-4; 14:1` 

Isten pecsétje Isten tulajdonát jelzi, valamint azt, hogy védelmezi népét. Pál a megtéréssel és a Szentlélek ajándékának az elfogadásával kapcsolatban ír az elpecsételésről. Ezt az ajándékot nevezi „zálognak”, a teljes megváltás és a Jézus visszatérésekor átvehető, jövőbeli örökség bizonyosságának a záloga. 

A jelenések könyve bemutat egy másik elpecsételést is, ami közvetlenül a második advent előtt történik. A végső pecsétet a 144 000 kapja, amikor a késői eső idején kitöltetik a Szentlélek. Isten neve (vagy pecsétje) kerül a homlokukra. Isten jellemét tükrözik, azért, mert a Szentlélek munkálkodik az életükben. 

`Hasonlítsuk össze Isten pecsétjét a fenevad bélyegével! Milyen különbségeket találunk közöttük? Jel 7:3, 14:9` 

A pecsétet Isten hűséges imádói kapják, a bélyeget pedig azok, akik a fenevadat imádják. A pecsét a homlokra kerül, jelezve: aki megkapta, az határozott értelmi döntést hozott, hogy Istent az általa elrendelt módon fogja imádni. A bélyeget viszont vagy a homlokra, vagy a kézre helyezik. Ez azt fejezi ki, hogy az emberek két okból is imádhatják a fenevadat. Vagy értelmileg elfogadják, mert úgy vélik: valójában Istent imádják, vagy még ha nem is értenek egyet vele, követik, mert tartanak az engedetlenség súlyos következményeitől, attól, hogy nem adhatnak, nem vehetnek és végül kivégeznék őket (Jel 13:15, 17). 

„Aki a világhoz csatlakozik, a világ mintájára alakul és ezzel arra készül fel, hogy megkapja a fenevad bélyegét. Aki nem bízik énjében, megaláza magát Isten előtt és megtisztítja lelkét az igazságnak való engedelmességgel, az a mennyei mintára alakul. Felkészül rá, hogy Isten pecsétje a homlokára kerüljön” (Ellen G. White: Testimonies for the Church, 5. köt. 216. o.).