---
title:  Belső történet
date:   15/06/2018
---

#### A férjem a munkaterületem 

_Írta: egy feleség az Egyesült Államokból_ 

A férjem és én mindig is hetednapi adventista misszionáriusok akartunk lenni. Mindketten diákmisszionáriusként szolgáltunk a világ különböző részein, és a házasságkötésünk után önkéntesként tértünk vissza a misszióterület-re. Csodálatos tíz évet töltöttünk a szolgálatban. Három országban dolgoztunk, és sok magot elültettünk, amit Isten öntözhet a későbbiekben. 

Azonban egyre inkább kezdtem aggódni a férjem miatt. Eleinte csak olyan apróságokat figyeltem meg, hogy folyton meg kellett igazítanom a gallérját vagy a nyakkendőjét. Megfőzte az ételeket, de nem emlékezett arra, hogy hová kell visszatennie a hozzávalókat a konyhaszekrényben. Megegyeztünk a napirendben, de volt, hogy az utolsó pillanatban kellett lemondanom egy programot azért, mert neki már valami más kötötte le a figyelmét. Egyedül anyukámnak beszéltem az aggodalmairól. Ő azt mondta, hogy túlzottan kritikus vagyok, legyek inkább kedves, elfogadó feleség. 

Amikor azonban egy ideig nála laktunk, az ő véleménye is megváltozott. A saját szemével látta, hogy a férjem elmosogat ugyan, de az edényeket nem a helyükre teszi vissza. Anyám elismerte, hogy igazam van, mégis kért, hogy bocsássak meg a férjemnek és tiszteljem őt. A férjem nagyon jószívű, segítőkész, de ha belegondolok, csak hátráltat, hiszen mindenkinek plusz munkát ad. Oda jutottam, hogy már nem tudtam tisztelni, bízni sem tudtam a szavában. Fogalmam sem volt, hová forduljak, végül egy közismert adventista terapeutától kértem tanácsot. Amikor részleteztem neki a férjem viselkedését, a szakember megállított. „Nem gondolod, hogy a férjednek ADHD-je van?” – kérdezte. 

Az ADHD, vagyis a figyelemhiányos hiperaktivitás olyan rendellenesség, ami az agynak a végrehajtásért felelős funkcióit érinti, jellemzője pedig a figyelemösszpontosítás nehézsége, az impulzív viselkedés és a hiperaktivitás. 18 évvel a házasságkötésünk után végre megértettem, hogy miért viselkedik így a férjem. Engednem kellett az elvárásaimból, rá kellett jönnöm, hogy Isten az én szívemen akar dolgozni. 

Szeretem a férjemet. Talán nem megyünk már missziózni távoli országokba, de ez teljesen rendben van így. Ellen White azt írja: „Krisztusért végzett munkánknak a családunkban, az otthonunkban kell kezdődnie… Nincs ennél fontosabb misszióterület” (Testimonies for the Church. 6. köt., 429. o.). Megtaláltam a misszióterületemet. 