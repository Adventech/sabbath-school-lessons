---
title:  A Szentély a Jelenések Könyvében
date:   17/04/2018
---

A két fő rendező szempont mellett A jelenések könyvének van még egy szerkezeti szintje, ami a héber szentéllyel kapcsolatos. A szentély témája nem köthető a fő beosztások egyikéhez sem, de mindkettőn végigfut.

A földi szentélyben a hívő először az udvarra lépett be, az égőáldozati oltárhoz ment, ahol az áldozati állatot levágták. A keresztet jelképezte az állat halála, ezt követően a pap belépett a szentély első részébe, arra mutatva, amit mennybemenetele után Jézus a mennyei szentélyben tett. Ezt fejezi ki az, hogy Jézus a gyertyatartók között jár (Jel 1:13).

`Mit jelent a nyitott ajtó (Jel 4:1-2)? Hol játszódik ez a jelenet? Lásd még Zsolt 110:1; ApCsel 2:33; 5:31; Ef 1:20; Zsid 10:12, 13; Jel 12:5!`

Nem sokkal mennybemenetele után Krisztus az első nyitott ajtón át belépett a mennyei templomba, hogy elkezdje szolgálatát. Amikor először megpillantjuk A jelenések könyvében, a mennyei szentély első részének gyertyatartói előtt áll (lásd Jel 1:10-18).

`Olvassuk el Jel 11:19 versét! Mi a jelentősége annak, hogy megnyílt az Isten temploma (ÚRK) és János látta a szövetség ládáját, ami a földi szentélynek a második részében, a szentek szentjében volt (lásd 3Móz 16:12-14)?`

A szövetség ládájának képe a mennyei templomban tagadhatatlan utalás a szentek szentjére, vagyis a mennyei szentély második részére. A jelenések könyvében Jézusnak a szentély mindkét részében végzett szolgálatát láthatjuk, sejtetve, hogy a földi és a mennyei események összekapcsolódnak, ami igen fontos és egyben vigasztaló. Még a történelem megpróbáltatásai és A jelenések könyvében bemutatott végidő idején is megerősítő a tudat, hogy az egész menny részese a munkának, felkészítenek egy népet, amely megállhat az Úr eljövetelének napján. A menny és a föld kapcsolata nagyon szorosnak látszik (Ellen G. White: My Life Today. 307. o.).