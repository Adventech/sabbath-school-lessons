---
title:  Tanítói Melléklet
date:   20/04/2018
---

**A lecke rövid áttekintése** 

**Alapige**: Jelenések 1:1 

A Tanuló célja:

- **Tudni**: Értsük meg A jelenések könyve célját és felépítését, valamint Jézus központi szerepét a megváltás történetében!
- **Érezni**: Építsünk egyre szorosabb kapcsolatot Jézus Krisztussal, aki kijelenti önmagát az Igében, a történelemben és a hívő személyes életében.
- **Cselekedni**: Figyeljünk Isten Igéjére, engedelmeskedjünk utasításainak! Legyen Isten a kezdője és bevégzője minden feladatunknak! 

**Tanulmány vázlata:** 

1. A jelenések könyvének központi gondolata  
	+ Miért mondta János ezt a Biblia utolsó könyvéről: „Jézus Krisztus kijelentése”?
	+ Milyen összefüggés van A jelenések könyve és Dániel próféta könyve között?
	+ Mit tanulhatunk A jelenések könyvének a felépítéséből? 

2. Jézus bennünk 
	+ Hogyan és miért segít Jézus közelebb kerülni Istenhez?
	+ Miért kell a vallásunknak hatnia a mindennapi életünkre?
	+ Jézus Krisztus kijelentése hogyan segít szeretni Istent? 

3. Hallgatni annyi, mint engedelmeskedni 
	+ Mi a jele annak, hogy megértettük Jézus Krisztus kijelentését?
	+ Hogyan kezdjük és fejezzük be a napjainkat?
	+ Milyen fontossági sorrendet állítottunk fel a feladatainkat illetően? 

**Összefoglalás**: A jelenések könyve nemcsak érdekfeszítő, mivel Isten tit-kaival foglalkozik, de konkrét és időszerű is, mert érinti az életünket és a világ sorsát. 

**Tanulási útmutató** 

1. LÉPÉS: MOTIVÁLJ!

**A lelki növekedés alapja**: A jelenések könyvének a kulcsa nem kizáró-lag abban rejlik, hogy képesek vagyunk-e megfejteni a jelképeit, szerzünk-e ebben gyakorlatot. Meghatározó, hogy miként válaszolunk Istennek a megtérésre és szolgálatra való hívására. 

**Tanítók részére**: A jelenések könyve kezdettől fogva meghatározza, hogy milyen módon közelítsünk a könyvhöz. Int, hogy olvassuk, hallgassuk és tartsuk meg az abban írtakat. Az első és legfontosabb lépés az olvasás. Az igazság nem bennünk van, az Isten által ihletett szövegben kell megtalálni. A próféciát meg kell hallani. A héberben a hallani igének kettős jelentése van: elsősorban azt jelenti, hogy valaki megért valamit (1Kir 3:9; Neh 8:3; Jel 2:7), ez az intelligenciára, illetve az intellektuális erőfeszítés szükségességére utal. A „meghallani” ugyanakkor azt is jelenti, hogy engedelmeskedünk, vagyis hajlandóak vagyunk a megértést gyakorlattá is alakítani, pozitívan válaszolni Istennek. A harmadik ige, a „megtartani” arra emlékeztet, hogy a lelki életünk állandó és ismétlődő folyamat: elménkben és szívünkben ápolni kell, frissen tartani azt, amit olvastunk és hallottunk. Ezért ismétli az író a könyv végén is ezt az elvet (Jel 22:7). 

**Nyitó tevékenység és beszélgetés**: Figyeljük meg, hogy az első ige („olvassa”) egyes számban szerepel, a másik kettő viszont többes szám-ban; így jelzi a nyelvtani alak a gondolatot, hogy egy olvasó van és több hallgató. A több hallgató, amire kétségtelenül utal a többes szám, azt sugallja, hogy A jelenések könyve a közös istentisztelethez tartozik. Tehát ne csak egyedül olvassuk! Beszéljük meg a csoport tagjaival, milyen elveket és igazságokat rejt az istentiszteleti, közösségi környezet, amire itt utal a szöveg! 

**Megbeszélendő kérdések**: 

1) Miért fontos A jelenések könyvét hasonló gondolkodású, az igazságot kereső emberekkel együtt olvasni? 
2) Milyen gyakorlatra és érzésekre teszünk szert a csoportos tanulmányozás során? 

#### 2. LÉPÉS: FEDEZD FEL!

**Tanítók részére**: Három alapvető követelménye van a megértésnek: 

1) a könyv számos ponton kapcsolódik az Ótestamentumhoz, főként Dániel próféta könyvéhez; 2) meg kell érteni a felépítését; és 3) Jézus Krisztus személyére kell összpontosítani.  

**Bibliakommentár** 

**I. Az Újszövetség leginkább héber jellegzetességű könyve** (Tekintsük át Jel 1:4 és 2Móz 3:14 versét az osztályban!)

A jelenések könyve az Újszövetségnek az a része, amely a legközelebb áll az Ószövetséghez. Nagyjából 2000 utalást találhatunk benne az Ószövetségre, amelyből 400 félreérthetetlen utalás, 90 pedig idézet Mózes öt könyvéből és a próféták írásaiból. Ez a könyv annyira a héber írásokban gyökerezik, hogy egy tudós kijelentette: „alig... érthetik meg azok, akik nem tudnak héberül” (Ernest Renan: Antichrist: Including the Period from the Arrival of Paul in Rome to the End of the Jewish Revolution. Boston, 1897, Joseph Henry Allen, szerkesztő és fordító, 17. o.). János a hét gyülekezetnek szóló üzenetét az Ószövetség Istenétől eredő üdvözléssel kezdi. A shalom a vagyok kifejezésből származik, ami nem más, mint Jahve neve, így mutatkozott be Mózesnek az égő csipkebokornál (2Móz 3:14). 

Dániel próféta könyve azonban minden más könyvnél hangsúlyosabban van jelen a Jelenésekben. A könyv első szava, a „kijelentés” Dánielnek is kulcsszava, a próféta látomásaira utal (Dán 2:19, 28-30, 47; 10:1). A jelenések könyve azzal kezdődik, amivel Dániel próféta könyve végződik, egy áldással, mintha a Jelenések Dániel folytatása lenne. Dániel próféta könyve olyan áldással végződik, amiben hangsúlyos azok boldogsága, akik várják a napok végét (Dán 12:12-13), a Jelenések elején pedig az áldás-ban ugyanez a horizont jelenik meg: „mert az idő közel van” (Jel 1:3). János Dánielhez hasonlóan utal önmagára látomása bevezetésekor: „Én, János” (Jel 1:9). Ez Dániel kifejezését juttatja eszünkbe: „Én, Dániel”, amit látomásaival összefüggésben használ (Dán 7:15; 8:15, 27; 9:2; 10:2, 7; 12:5). A jelenések könyve első verseiben tett megfigyeléseink arra késztetnek, hogy az Ószövetséggel és Dániel próféta könyvével szoros összefüggésben tanulmányozzuk ezt a könyvet. 

**Elmélkedjünk**: Milyen veszélyekkel jár, ha anélkül olvassuk és tanulmányozzuk az Újtestamentumot, hogy figyelembe vennénk az ószövetségi összefüggéseit? Milyen mulasztása volt a kereszténységnek ezen a területen? Az őskeresztényeknek vajon miért tartozott a kedvenc iratai közé Dániel próféta könyve? Milyen köszönési módot honosítottak meg a korai keresztények Dániel próféta könyvét olvasva? 

**II. A könyv felépítése segíti a megértést**  (Tekintsük át Jel 11:19–14:5 szakaszát az osztályban!) Dániel próféta könyvéhez hasonlóan A jelenések könyve is két részre osztható, és Isten végidei ítéletét, valamint az Ember Fiának eljövetelét helyezi a középpontba (Jelenések 14; Dániel 7). A jelenések könyvének első része a föld történelmére fókuszál János napjaitól Krisztus eljöveteléig, míg a második része a mennyben történő dolgokra összpontosít Krisztus eljövetelétől kezdve a mennyei Jeruzsálem alászállásáig. 

A jelenések könyvének a felépítése kapcsolódik a szentélyszolgálat helyszíneihez és fontosabb időszakaihoz (alkalmaihoz) is. A helyszín világossá válik az apokaliptikus látomás előrehaladásában: Krisztus áldozatától kezdve, ami megidézi az oltárt (Jel 1:5), a gyertyatartókon át a szentély első helyiségére utal, „a szent helyre” (Jel 1:10-18), majd a szövetség ládájára, amely a szentély második helyiségét idézi, „a szentek szentjét” (Jel 11:19). A szentély időszakos alkalmaira a hét zsidó ünnep utalásai mutatnak, ezek jelzik a látomás előrehaladását a páskától kezdve (Jel 1:12-20) a sátoros ünnepig (Jel 21:1-8). A jelenések könyvének ez a sokrétű felépítése hozzájárul ahhoz, hogy gazdag és tartalmas üzenetet kapjunk ebből az írásból.       

**Megbeszélendő kérdések**: Milyen tanulságokra következtethetünk a szentély és A jelenések könyvének bizonyos részei közötti összefüggéseket látva? Isten ítéletének képe miért éppen A jelenések könyve és Dániel próféta könyve közepén helyezkedik el? (Vö. 3Mózes 16. fejezete Mózes öt könyve közepén található!) 

**III. Krisztus a középpontban**  (Tekintsük át Jel 1:5, 18 és 3:21 verseit az osztályban!)

Jézus mindenhol jelen van A jelenések könyvében. Megjelenik az elején, meghatározza a könyv mondanivalójának lényegét: „Jézus Krisztus kijelentése” (Jel 1:1). Leírja az eredetét: „Jézus Krisztustól, aki a hű tanúbizonyság, a halottak közül az elsőszülött” (Jel 1:5). A záró áldásban is megjelenik a könyv végén (Jel 22:20), ahol Ő a tanúbizonyság, aki az eljövetelé-ről beszél és kegyelmét ígéri (Jel 22:20-21). A könyv egyéb részeiben is megjelennek Jézus Krisztus szolgálatának különböző aspektusai: a páskabárány, aki a megváltást biztosítja, feltámadása a halálból, aki a gyertyatartók között, vagyis az egyházban jár (szolgál) és végső győzelme, amint visszatér dicsőséges királyként a fehér lovon (Jel 19:11-16).  

**Elmélkedjünk**: 

Miért Jézus Krisztus A jelenések könyvének a központi szereplője? Melyik a könyv legfontosabb szimbóluma, amely szintén Jézus Krisztust jelképezi? 

#### 3. LÉPÉS: GYAKOROLJ!

**Tanítók részére**: A jelenések könyvének a leírásai elég véresek és boszszúállóként mutatják be Istent. Hogyan tudjuk összebékíteni ezeket a jóságos és szerető Isten gondolatával? Luther elvetette A jelenések könyvét. A kegyetlenség érzete mennyiben járulhatott ehhez hozzá? Milyen lényeges etikai tanulságokat vonhatunk le A jelenések könyvé-ből? Miért olyan fontos tudni, hogy Isten fogja megítélni az emberiséget?  

**Gyakorlati kérdés**: Miért és hogyan hat az életünkre A jelenések könyve? 

#### 4. LÉPÉS: ALKALMAZD!

**Tanítók részére**: A jelenések könyve olvasása nyomán gyakran alakult ki fanatizmus a hívőkben, de talán azért, mert a Biblia többi részétől elszakítva tanulmányozták ezt az iratot. Miért nem bölcs dolog önmagában olvasni ezt a könyvet? A Biblia mely könyveit érdemes a Jelenésekkel együtt olvasni? 

**Tevékenység**: 

1) Kérjük meg az osztály tagjait, hogy gyűjtsék ki A jelenések könyve különböző szimbólumait! 
2) Beszéljük meg, mit jelenthetnek ezek a jelképek, és azt is, hogy milyen összefüggés figyelhető meg az Ószövetség szimbólumaival! 