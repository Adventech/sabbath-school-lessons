---
title:  Amerika és Babilon
date:   02/06/2018
---

### E heti tanulmányunk
Jeremiás 51:6-7, 53, 57; Jelenések 13:1-12; 14:9-11; 16:2; 18:1-4; 19:20; 20:4 

> <p></p>
> „Abban az időben fölkel Mihály, a nagy fejedelem, aki néped fiai mellett áll, mert nyomorúságos idő lesz az, amilyen nem volt mindmáig, amióta népek vannak. És abban az időben megszabadul néped, mindaz, aki csak be van írva a könyvbe” (Dán 12:1, ÚRK). 

Az elmúlt héten beszéltünk a „hamis hármasságról”, Sátánról és a két földi erőről, amelyek majd együtt indítanak üldözést Isten népe ellen. 

A két hatalom egyike a tengerből feljövő fenevad (Jel 13:1-10), amit az apostol a párduc, a medve és az oroszlán jellemzőivel ír le (Jel 13:2). Ezek a képek közvetlenül Dán 7:4-6 verseiből származnak. A 6. tanulmányban láttuk, hogy Dániel 7. fejezetében – Babilon (oroszlán), Médo-Perzsia (medve) és Görögország (párduc) felemelkedését követően – fellépett az utolsó földi hatalom, Róma. Pogány hatalomként indult, majd római pápaság lett belőle, ezt jelképezi Dán 7:7-8, 19-21 és 23-25 verseiben a kis szarv, ami közvetlenül a negyedik állatból nőtt ki. Azt is láttuk, hogy Jel 13:1-10 szakaszában megjelenik a tengerből feljövő fenevadon a római pápaságnak több jellemzője, amelyeket Dániel 7. fejezetének az imént említett versei vázolnak fel. Ennélfogva Jelenések 13. fejezetének végidei eseményeiben sok bibliakutató Rómát látja az egyik kulcsfigurának, ellenfélnek. 

Ám Róma nincs egyedül, látunk egy másik erőt is. Ezen a héten főként A jelenések könyve 13. fejezetére összpontosítjuk a figyelmet és az abban bemutatott eseményekre, erőkre, miközben most is megkérdezzük: Mit jelentenek ezek az események? Hogyan lehet felkészülni rájuk?