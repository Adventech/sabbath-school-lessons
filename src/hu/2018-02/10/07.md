---
title:  További tanulmányozásra
date:   08/06/2018
---

Sátánnak az Isten törvénye elleni támadása valójában Isten ellen irányul, a hatalma és a kormányzata ellen is. Éppen ezért az utolsó napokban, a végső krízis csúcspontját képező események idején Sátán azokra támad majd, „akik megőrzik az Isten parancsolatait” (Jel 12:17, ÚRK; 14:12), mert a földön egyedül ők nem hajlandóak tisztelettel adózni előtte, földi képviselőin keresztül. Az Isten ellen még régen, a mennyben kirobbantott harc itt fog folytatódni, a földön, és amint Sátán vereséget szenvedett a mennyben, a földön is az történik majd. „A mennyben elkezdődött nagy küzdelemnek már egészen az elején az volt Sátán célja, hogy Isten törvényét megdöntse, ezért lázadt fel a Teremtő ellen. A mennyet ugyan el kellett hagynia, de a harcot folytatta a földön. Szívósan igyekszik az embert elámítani, hogy rá tudja venni Isten törvényének áthágására. Az, hogy ez Isten egész törvényének félredobásával történik vagy csak egyetlen szabály elvetésével – az eredmény végtére is ugyanaz. Aki »egy ellen« vétkezik, az egész törvényt megsérti; befolyásával és példájával a törvényszegés oldalára áll, és az »egésznek megrontásában bűnös« (Jak 2:10)” (Ellen G. White: A nagy küzdelem. Budapest, 2013, Advent Kiadó, 499. o.). 

**Beszélgessünk róla!** 

`A csoportban beszélgessünk a világ eseményeiről, vagyis arról, hogy miként mutatnak abba az irányba, aminek a hitünk szerint meg kell történnie az utolsó időkben! Még milyen eseményeknek kell kibontakozni? Hogyan tanulhatunk meg éberen figyelni az idők jeleire, ugyanakkor kerülve a fanatizmust, az időpontok kitűzését és a vakmerő jövendöléseket olyan dolgokkal kapcsolatban, amelyeket nem közöl egyértelműen a Biblia és Ellen White sem ír róluk?` 

`Időzzünk még az imádat kérdésénél! Mit jelent az, ha valamit imá-dunk? Hogyan történik meg ez az imádat?` 

`Beszélgessünk arról, hogy az Isten népéhez tartozók közül sokan még Babilonban vannak! Mit értünk a „Babilon” szó alatt (ami természetesen nem szó szerint veendő, hanem szimbólum)? Mi következik ebből azzal kapcsolatban, hogy hirdetnünk kell az üzenetet mindféle politikai és vallási irányzat követői között?`