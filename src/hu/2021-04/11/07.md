---
title:  További Tanulmányozásra
date:  10/12/2021
---

„Ez [Mik 6:1-8] az ÓT egyik legfontosabb szakasza. Ám 5:24 és Hós 6:6 verseihez hasonlóan tömörített összefoglalója a Kr. e. 8. századi próféták üzenetének. A törvényes szövetségi megállapodás gyönyörű példájával kezdődik ez a rész, amelyben a próféta felszólítja a népet, hogy hallgassák meg, Jahvénak mi a panasza ellenük. A hegyeket és a halmokat hívja ítélőkül, mivel már hosszú ideje tanúi lehettek annak, ahogyan Isten Izraellel bánt. Isten nem vádolja Izraelt direkt módon a szövetség megtörésével, inkább azt kérdezi tőlük, hogy van-e valami panaszuk ellene. »Mit tettem? Mivel fárasztottalak titeket?« Az igazságtalanságok hatására a szegények között akadhatnak olyanok, akik »belefáradnak a jó cselekedetekbe«. A gyors meggazdagodás lehetőségével szembesülve voltak olyan gazdák, akik talán belefáradtak a szövetségi törvény betartásába” (Ralph L. Smith: Word Biblical Commentary. Micah-Malachi. Grand Rapids, MI, 1984, Word Books, 32. köt. 50. o.). „Az ezután következő reformációban a király figyelme a bálványimádás maradványainak felszámolására irányult. Az ország lakossága olyan régóta követte a környező népek szokásait, a fa- és kőszobrok imádatát, hogy szinte emberfölöttinek látszott a gonoszság minden nyomának eltávolítása. Jósiás azonban rendületlenül tisztogatta az országot” (Ellen G. White: Próféták és királyok. Budapest, 1995, Advent Kiadó, 252-253. o.).

**Beszélgessünk róla!**

`1) Hetednapi adventistaként bizonyos szempontból hasonló a helyzetünk az ókori Izraeléhez: olyan igazságot ismerhetünk, amiről tudnia kell a környező világnak. Ez hatalmas kiváltság. Vajon mennyire tudunk eleget tenni a kiváltsággal járó felelősségnek?`

`2) Képzeljük magunkat Dániel helyzetébe, aki átélte, hogy bálványimádó pogányok megszállták, legyőzték az országát, az egész vallási rendszer középpontjának számító templomot lerombolták! Miért volt akkor különösen hiterősítő számára (és a többi zsidó számára is) Mózes ötödik könyvének ismerete? Hogyan segített nekik ez az irat megérteni a történteket és az okokat? Hasonlóképpen nekünk is hogyan segít a Szentírás egészének ismerete, hogy el tudjuk viselni a nehéz időket és eseményeket, amelyek máskülönben kétségbe ejthetnének bennünket? Mennyire fontos tehát a hitünk szempontjából a Biblia?`

`3) A csoportban nézzük át Dán 9:24-27 hetven hetes próféciáját! Mi ebben a szerepe a szövetségnek? Miért olyan fontos a szövetség gondolata a próféciában és a saját életünkben?`

---

#### Ellen G. White idézetek

Isten csodálatos kegyelme: „Teljes szívből” című fejezet. Az evangélium szolgái: „A jövő kilátásai” című fejezet.