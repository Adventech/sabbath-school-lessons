---
title:  Az Egeknek Egei
date:  06/12/2021
---

Mózes ötödik könyve világossá teszi, hogy központi jelentősége volt a törvénynek és a szövetségnek, nemcsak Izraelnek az Istennel való kapcsolata szempontjából, hanem azért is, hogy be tudják tölteni a „kiválasztott nép” szerepét (5Móz 7:6; 14:2; 18:5).

`Olvassuk el 5Móz 10:12-15 szakaszát, amelyben kiemelkedik a törvény és Izrael kiválasztottságának szerepe. Mit jelenthet „az egeknek egei” kifejezés? Mire utalt ezzel Mózes?`

Nem teljesen világos „az egeknek egei” jelentése, legalábbis a vers közvetlen környezetében nem, de Mózes minden bizonnyal Isten fenséges voltára, hatalmára, nagyságára utalt. Vagyis nemcsak az ég az Úré, hanem „az egeknek egei” is. Ez valószínűleg olyan szólás, ami rámutat Istennek az egész teremtett világ feletti kizárólagos uralmára.

`Olvassuk el az alábbi igehelyeket, amelyekben az először a Mózes ötödik könyvében található kifejezés tűnik fel! Minden esetben mire kerül a hangsúly? Hogyan látszik ezekben a versekben Mózes ötödik könyvének hatása?`

1Kir 8:27        

             

Neh 9:6           

             

Zsolt 148:4    

             

Főleg Nehémiás 9. fejezetében hangzik világosan, hogy Isten a Teremtő, egyedül Ő méltó az imádatra. Ő teremtette meg „az eget, az egeknek egeit és minden seregöket” (Neh 9:6). A fejezet 3. verséből még azt is megtudjuk, hogy „olvastak az ÚRnak, az ő istenüknek törvénykönyvéből” (ÚRK), valószínűleg mint Jósiás korában, ekkor is Mózes ötödik könyvéből. Ezért is használhatták néhány verssel később a léviták Isten dicsőítése és imádata közben a közvetlenül Mózes ötödik könyvéből származó „egeknek egei” kifejezést.

`Isten nemcsak a föld, hanem „az egeknek egei” Teremtője is, és gondoljunk bele, hogy Ő vállalta a keresztet! Tehát miért méltó az imádatunkra Isten ezért a tettéért is?`

---

#### Ellen G. White idézetek

Amikor Sátán kijelentette Krisztusnak, hogy enyém a világ királysága és dicsősége, és annak adom, akinek akarom, csak részben mondott igazat. Azért, hogy csaló szándékát megvalósítsa, az ördög elragadta Ádámtól az uralmat, Ádám viszont a Teremtő képviselője volt, nem pedig független uralkodó. A föld Istené, és Ő mindent a Fiának adott. Ádámnak Krisztus alattvalójaként kellett uralkodnia. Amikor Ádám az uralmat Sátán kezére játszotta, Jézus maradt a jogos Király. (…) Sátán csak addig gyakorolhatja bitorolt hatalmát, amíg Isten megengedi neki.

Amikor a kísértő felajánlotta Krisztusnak a világ országait és dicsőségét, azt javasolta, hogy az Üdvözítő mondjon le a világ feletti királyságáról, és Sátán alattvalójaként uralkodjék. (…) Krisztus kijelentette a kísértőnek: „Eredj el, Sátán, mert meg van írva: Az Urat, a te Istenedet imádd, és csak néki szolgálj!” (Mt 4:10) – Jézus élete, 129–130. o.

Ezt énekelték a léviták a Nehémiás által feljegyzett dicsénekükben: „Te vagy egyedül az Úr! Te teremtetted az eget, az egeknek egeit és minden seregüket, a földet és mindent, ami rajta van… és te adsz életet mindnyájuknak.” (Neh 9:6) (…) Isten keze vezeti a bolygókat, és tartja pályájukon, hogy szabályszerűen járják égi útjukat. Ő „kihozza seregüket szám szerint, mindnyájukat nevén szólítja; nagy hatalma és erőssége miatt egyetlen híjuk sincsen” (Ésa 40:26). (…)

Mindennek Isten a forrása. Minden igaz tudomány összhangban van az Úr művével; minden igaz nevelés az Ő kormányzata iránti engedelmességhez vezet. A tudomány új csodákat tár elénk; magasba szárnyal, és új mélységeket kutat fel, de semmi olyat nem hoz elő, ami ellentétben áll az Atya kinyilatkoztatásával. A tudatlanság megpróbálhat a tudományra hivatkozva hamis nézeteket támogatni Istenről, de a természet könyve és az írott Ige fényt áraszt egymásra. Mindez arra indítja az embert, hogy imádja a Teremtőt, és tudatosan bízzon Igéjében. – Pátriárkák és próféták, 115–116. o.

A két legnagyobb uralkodó közül valamelyiknek az alattvalói vagyunk. Egyikük az ember és a világ mindeneknél hatalmasabb Teremtője. Minden ember teljes engedelmességgel tartozik az Úrnak. Ha Ő vezérli az értelmet, és ha Ő uralja az elme erőit, akkor minden nap új erőt nyerhet a minden bölcsesség és erő Forrásától. Erkölcsi áldások és mennyei szépségek képezik majd minden ember jutalmát, akinek az elméje a mennyei dolgokon időz. Lehetőségünk van olyan mennyei dolgokat felfedezni, amelyek meghaladják a földi szem rövidlátását, de amelyek meghaladják még a legélesebb elme képzelőerejét is. – Our High Calling, 80. o.