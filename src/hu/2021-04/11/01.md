---
title:  Mózes ötödik könyve a későbbi írásokban
date:  04/12/2021
---

### E heti tanulmányunk
2Királyok 22; Nehémiás 9:6; Zsoltár 148:4; Jeremiás 7:1-7; 29:13; Dániel 9:1-19; Mikeás 6:1-8

> <p></p>
> „De egyedül a ti atyáitokat kedvelte meg az ÚR, hogy szeresse őket és utódaikat. Titeket választott ki valamennyi nép közül, ahogy ezt mindmáig láthatjátok” (5Móz 10:15, ÚRK).

A Bibliával, de különösen az Ószövetséggel kapcsolatban az is igen érdekes, hogy milyen gyakran utal vagy céloz önmagára. Vagyis az Ótestamentum későbbi írói a korábbiakra utalnak, azokat az írásokat felhasználva fejtik ki a mondandójukat.

A 81. zsoltár például Mózes második könyvéig megy vissza, és szinte szó szerint idézi a Tízparancsolat bevezető részét: „Én, az Úr vagyok a te Istened, aki kihoztalak téged Egyiptom földéről” (Zsolt 81:11).  

Az egész Ószövetség idézi Mózes első könyvét, különösen a teremtés történetét, mint például itt: „Nézek a földre, de ímé kietlen és puszta; és az égre, de nincsen világossága” (Jer 4:23; vö. 1Móz 1:2).

Az Ótestamentum későbbi írói, így a próféták is visszautaltak Mózes ötödik könyvére, aminek központi szerepe volt az ősi Izrael szövetséges életében. Ezen a héten arra összpontosítunk, hogyan jelenik meg Mózes ötödik könyvének tartalma a később írásokban, mely részeiből vettek át és milyen gondolatokra irányították a figyelmet, amelyek ma is fontosak a számunkra.

---

#### Ellen G. White idézetek

Legnagyobb érték a Biblia, mivel az Isten élő szava. A világ összes könyve közül leginkább a Szentírást érdemes tanulmányoznunk, hiszen örök bölcsességeket tartalmaz. A bibliai történelem beszél nekünk a világ teremtéséről, és végigvisz letűnt korszakokon át. Nélküle csak a feltevések és a legendák kényére-kedvére lettünk volna hagyva, és nem ismernénk a múlt történéseit. A Biblia nyilatkoztatja ki az ég és a föld Teremtőjét, az egész világegyetem Alkotóját, de ezenfelül dicsőséges fényben mutatja be az eljövendő világot is.

A Biblia szántóföld, melybe mennyei kincsek vannak rejtve, és ezek a kincsek addig maradnak eltakarva a szemünk elől, míg alapos feltárás nyomán nem kerülnek felfedezésre. A Biblia felbecsülhetetlen értékkel bíró ékszerdoboz, amelyet úgy kell bemutatni, hogy láthatóvá váljon rejtett kincseinek ragyogása. – Counsels to Parents, Teachers and ­Students, 421. o.

A zsoltáríró így szól: „A te beszéded megnyilatkozása világosságot ad, és oktatja az együgyűeket.” (Zsolt 119:130) Semmi nem múlja felül a Biblia nevelő hatalmát. Semmiféle tudományos munka nem alkalmas olyannyira a gondolkozás fejlesztésére, mint a Biblia nagyszerű és létfontosságú igazságain és gyakorlati tanulságain való elmélkedés. A legnagyobb gondolkozók is, ha keresésükben nem Isten Igéje vezeti őket, zavarba jönnek, és nem értik meg a Teremtőt és műveit. Azonban ha az elmét az örök igazságok megragadására és mérlegelésére állítjuk rá, erőnket összeszedve erőfeszítést teszünk, hogy Isten Igéjének gazdag tárházában kutassunk az igazság kincsei között, akkor gondolkozásunk sohasem lesz földhözragadt és elgyengült, mint amikor engedjük, hogy hétköznapi dolgokon időzzön. – A keresztény nevelés alapjai, 84. o.

[Krisztus] az emberek gondolatát az Ószövetségre terelte, hogy jobban megvilágítsa az ott hirdetett örökkévaló témákat. Izrael népe századok óta fokozatosan eltávolodott Istentől, és szem elől vesztette a rábízott értékes igazságokat. Babonás formaságokkal és szertartásokkal takarták el azokat, ezek pedig elrejtették valódi jelentőségüket. Krisztus azért jött, hogy eltakarítsa a szennyet, ami eltakarta az igazság ragyogását. Mint drágaköveket, új foglalatba helyezte azokat. Bebizonyította, hogy mi sem áll távolabb tőle, mint a régi igazságok lenézése. Az volt inkább a célja, hogy valódi erejükben és szépségükben tárja az emberek elé a régi igazságokat, amelyek dicsőségét kortársai közelről sem ismerték fel. Ő volt a kijelentett igazságok szerzője, ezért meg tudta nyitni az emberek előtt valódi jelentőségüket. Megtisztította azokat a nép vezetőinek félremagyarázásaitól és hamis elméleteitől, amit Isten szeretetének hiányában lelki nyomoruknak, látásuknak és megszenteletlen állapotuknak megfelelően rákentek. Eltávolította mindazt, ami ezeket az igazságokat megrabolta a bennük lüktető élettől és hatalomtól. Visszaadta azokat a világnak teljes eredeti frissességükben és erejükben. – Bizonyságtételek, V. köt., 709–710. o.