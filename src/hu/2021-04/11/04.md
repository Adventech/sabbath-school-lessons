---
title:  Mózes Ötödik Könyve Jeremiás Próféta Könyvében
date:  07/12/2021
---

Évekkel ezelőtt egy fiatal agnosztikus férfi szenvedélyesen kereste az igaz­ságot, bárhol legyen is, bárhová is vezesse. Végül hitre jutott az Atya Istenben és Jézusban, és a hetednapi adventista üzenetet is elfogadta. A kedvenc bibliaverse Jer 29:13 volt, ami így hangzik: „És kerestek engem és megtaláltok, mert teljes szívetekből kerestek engem.” Évekkel később a Bibliát tanulmányozva ismét rátalát erre a versre, akkor Mózes ötödik könyvében. Jeremiás ezt tehát Mózestől vette.

`Milyen összefüggésben hangzik Izraelnek 5Móz 4:23-29 ígérete? Hogyan vonatkozik ez ma ránk?`

Amint láttuk, Mózes ötödik könyvét megtalálták Jósiás király uralkodása idején. Akkoriban kezdte el a szolgálatát Jeremiás. Nem csoda tehát, hogy ennek a könyvnek a hatása érezhető az írásában.

`Mit mondott Jeremiás a népnek Jer 7:1-7 szakaszában? Hogyan kapcsolódik ez a Mózes ötödik könyvében leírtakhoz?`

Mózes ötödik könyve újból és újból hangsúlyozza, hogy a nép csak bizonyos feltételekkel élhet Kánaán földjén. Ha nem engedelmeskednek, nem maradhatnak abban az országban, amit Isten kiválasztott nekik. Figyeljük meg Jer 7:4 intő szavait, amelyek arra utalnak, hogy igen, ott van Isten temploma és valóban ők a kiválasztott nép, de mindez mit sem számít, ha nem engedelmeskednek.

Az engedelmességükhöz hozzátartozott az is, hogy miként bánnak az idegenekkel, az árvákkal, az özvegyekkel. Ez a gondolat közvetlenül visszavezet Mózes ötödik könyvéhez, a szövetségi feltételekhez, amelyeket követniük kellett: „A jövevénynek és az árvának igazságát el ne csavard; és az özvegynek ruháját el ne vedd zálogba” (5Móz 24:17; lásd még 10:18-19; 24:21; 27:19).

`Olvassuk el Jer 4:4 versét, majd vessük össze 5Móz 30:6 versével! Milyen üzenetet kapott itt a nép? Hogyan vonatkozik ez az elv éppen úgy ránk is?`

---

#### Ellen G. White idézetek

Az Úr azt fogja jelenteni számunkra, amit mi megengedünk neki. Közömbös, félszívvel mondott imáink nem fognak mennyei hasznot hozni. Ó, milyen nagy szükségünk van arra, hogy kitartóbbak legyünk a könyörgésben! Kérjetek hittel, várjatok hittel, kapjatok hittel, és örüljetek reménységben, mivel aki keres, talál. Ilyen téren tanúsítsatok fokozott lelkesedést! Teljes szívetekből keressétek az Urat! Az emberek képesek mulandó dolgokért is lelkesedni, mígnem siker koronázza az erőfeszítéseiket. Tanuljátok meg, hogyan kell megfelelő komolysággal keresni az Isten által megígért gazdag áldásokat, hogy kitartással és elszántsággal részesülhessetek az Ő világosságából, igazságából és gazdag kegyelméből.

Őszinte szívvel és szomjas lélekkel kiáltsatok az Úrhoz! Küzdjetek meg a mennyei hatalmakkal, mígnem elnyeritek a győzelmet! Teljes lényeteket helyezzétek az Úr kezébe, és határozzátok el, hogy szeretetteljes, odaszentelt életű szolgái lesztek, akiket az Ő akarata, gondolata és Lelke vezérel.

Őszinte lélekkel tárjátok Jézus elé a szükségleteiteket. Nem kell hosszú előadást vagy prédikációt taratanotok Isten előtt, hanem csak megbánó szívvel mondjátok el neki bűnös voltotokat: „Uram, ments meg, különben elveszek!” Az ilyen lélek számára van remény. Az ilyen emberek keresnek és találnak, zörgetnek, és kinyitnak nekik. Miután az Úr Jézus eltávolítja róluk a lelküket terhelő bűnt, meg fogják tapasztalni Krisztus békéjének áldását. – Our High Calling, 131. o.

Első és legfontosabb kötelességünk megbizonyosodni afelől, hogy Krisztusban maradunk. Neki kell elvégeznie a munkát. Nekünk csak keresnünk kell az Úr szavát, és alá kell vetnünk magunkat az Ő vezetésének. Ha Krisztus Lelke lakik bennünk, akkor minden megváltozik. Csak a Megváltó biztosíthatja azt a békét és nyugalmat, amelyre olyan nagy szükségünk van. Meghív, hogy keressük az Urat, és maradjunk benne. A meghívás tehát nemcsak arra szól, hogy keressük Őt, hanem arra is vonatkozik, hogy benne kell maradnunk. Erre Isten Lelke késztet bennünket. Amikor békét és nyugalmat találunk benne, aggodalmaink többé nem vezetnek durva, tiszteletlen magatartásra. Többé nem a saját utunkat és akaratunkat követjük, hanem minden vágyunk Isten akaratát cselekedni és Krisztusban, a Szőlőtőben maradni. – This Day With God, 140. o.

Isten igényeinek elismerésén kívül a Mózes által adott törvényeket semmi sem jellemzi jobban, mint a szegények iránti bőkezű, gyöngéd és vendégszerető lelkület. Bár Isten mérhetetlen áldásokat ígért népének, mégsem volt az a szándéka, hogy a szegénység ismeretlen legyen közöttük. Kijelentette: szegények mindenkor lesznek az országban. Mindig lesznek népe között olyanok, akik együttérzésüket, gyengédségüket és jóakaratukat igénybe vennék. Akkor éppúgy, mint manapság, voltak, akiket szerencsétlenség, betegség ért, és elveszítették tulajdonukat; mégis mindaddig, amíg az Isten által adott utasításokat követték, nem volt köztük koldus, sem olyan, aki hiányt szenvedett táplálékban. – Pátriárkák és próféták, 530. o.