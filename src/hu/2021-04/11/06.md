---
title:  Dániel Imája
date:  09/12/2021
---

Az egész Ószövetség egyik legismertebb imáját Dániel próféta könyvének 9. fejezetében találjuk. Jeremiás próféta könyvét olvasva Dániel megtudta, hogy hetven évnek kell eltelnie „a rommá lett Jeruzsálem fölött” (Dán 9:2, ÚRK). Ez az idő hamarosan letelt, ezért Dániel komoly imába kezdett.

És micsoda imádság ez! Szívbemarkoló, könnyes fohász, amelyben megvallja a saját és népe bűneit, ugyanakkor elismeri, hogy Isten igazságos a rájuk szakadó nehézségek között is.

`Olvassuk el Dán 9:1-19 szakaszát! Melyik téma kapcsolódik közvetlenül Mózes ötödik könyvéhez?`

Dániel imája pontosan azt foglalja össze, amitől Isten óvta a népet Mózes ötödik könyvében, hogy mi lesz, ha nem teljesítik a szövetség rájuk eső részét. Dániel kétszer is visszautal Mózes törvényére (Dán 9:11, 13), aminek bizonyosan része Mózes ötödik könyve, itt konkrétan utal is rá: Elűzik őket a földjükről, ahogy Mózes ötödik könyve mondta (lásd 5Móz 4:27-31; 28. fejezet), mivel nem engedelmeskedtek. Mózes is éppen ezt vetítette előre (5Móz 31:29).

Tragikus módon, ahelyett, hogy a környező népek ezt mondták volna: „Bizony bölcs és értelmes nép ez a nagy nemzet!” (5Móz 4:6), Izrael inkább „gyalázattá” lett közöttük (Dán 9:16). 

Dániel a könnyei és a könyörgései között sem kérdezte, hogy „Miért?”, amit pedig sokan mondanak, ha nagy bajba kerülnek. Nem kérdezte, mert Mózes ötödik könyvéből pontosan tudta az okát. Dániel (és a többi fogoly) ebből az iratból megértette az összefüggéseket, hogy nem a vak sors, a balszerencse miatt szakadt rájuk a sok rossz, hanem az engedetlenség következményeként, amire Isten figyelmeztette is a népet.

Viszont Dániel kifejezte az imádságában, hogy még az események dacára is van remény! Isten nem hagyta el őket, még ha úgy is tűnhetett. Mózes ötödik könyvéből nemcsak a helyzetük összefüggéseit érthették meg, hanem megtalálhatták a helyreállítás ígéretét is.

`Olvassuk el Dán 9:24-27 szakaszát, a Jézusra és kereszthalálára vonatkozó próféciát! Vajon Dániel (és mindenki más) miért éppen Izrael fogságával és a visszatérés ígéretével összefüggésben kapta ezt az üzenetet?`

---

#### Ellen G. White idézetek

Az a bölcsesség, amelyet Isten [Dánielnek] adott, annyira felette állt a világ nagyjai bölcsességének, mint amennyire a déli nap ragyogása túlszárnyalja a parányi csillag pislákolását. És most mérlegeljük azt az imát, amely az Istentől annyira kedvelt és kitüntetett férfi ajkáról hangzott el. Mély alázattal, könnyekkel és megtört szívvel könyörög magáért és népéért. Kiönti szívét Isten előtt, beismeri saját méltatlanságát, és magasztalja az Úr fenségét és nagyságát.

Milyen őszinteség és bensőség hatja át imáját! Hitben emeli fel kezét, hogy a Mindenhatónak soha el nem múló ígéreteit megragadja. Lelke a legnagyobb aggodalommal küzd Istennel. De meg van róla győződve, hogy imája meghallgatásra talál. Tudja, hogy győzni fog. Ha mi, mint nép, úgy imádkoznánk, mint Dániel, ha úgy küzdenénk Istennel, és ha lelkünket hozzá hasonlóan meg tudnánk alázni, akkor éppúgy meghallgatásra találnánk, mint Dániel. – Megszentelt élet, 46–47. o.

Utasítást kaptam, hogy így szóljak hozzátok: haladjatok előre körültekintőn, tegyétek mindenkor, amit az Úr parancsol. Haladjatok bátran! Legyetek biztosak benne, hogy az Úr azokkal lesz, akik szeretik és szolgálják Őt. Isten fáradozni fog szövetségét megtartó népe javára. Nem tűri el, hogy szégyenné váljanak. Az Úr megtisztít mindenkit, aki átengedi neki magát, és a föld dicséretévé teszi őket. A világon semmi sem olyan becses előtte, mint a gyülekezete. Nagy hatalommal tevékenykedik az alázatos és hűséges embereken át. Krisztus így szól ma hozzátok: „Veletek vagyok, együttműködöm hűséges, bízó törekvéseitekkel, és értékes győzelmet adok nektek. Mikor szolgálatomra szentelitek magatokat, megerősítelek. Mikor a bűnöktől és vétkektől halott lelkek fölrázásán fáradoztok, eredményessé teszlek.”

A szilárd hit és az önzetlen szeretet legyőzi a nehézségeket, melyek a kötelesség ösvényein támadnak a támadó hadviselés kerékkötőiként. Mikor a lélekmentés munkájában a hittől ihletettek előretörnek, futnak, és nem lankadnak meg, járnak, és nem fáradnak el. – Bizonyság­tételek, VII. köt., 242–243. o.

Beszéljünk mi is így, hálás szívvel, mint akik értékeljük Isten nagy jóságát és szeretetét, irántunk, mint nép, és mint egyének iránt. „Bízzál, Izrael, az Úrban mostantól fogva mindörökké!” „Akik álltok az Úrnak házában, Istenünk házának pitvaraiban, dicsérjétek az Urat, mert kiválasztotta magának az Úr Jákobot, Izraelt a saját örökségéül. Én bizony tudom, hogy nagy az Úr, és a mi Urunk minden istennél különb.” Gondoljátok meg, kedves testvéreim, hogy népe van az Úrnak, választott népe, tulajdon egyháza, erős vára, melyet fenntart ebben a bűn verte, lázadó világban: tekintélye és törvényadója gyanánt ez az egyház csak Őt ismerje el! – Bizonyságtételek a prédikátoroknak, 15. o.