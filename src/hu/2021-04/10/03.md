---
title:  A Régi Időkről
date:  29/11/2021
---

Mózes ötödik könyvének 4. fejezetében olvashatjuk a gyönyörű tanítást, amit Mózes által adott az Úr Izraelnek arról, hogy kiválasztott népként milyen hatalmas kiváltságokkal rendelkeznek. Megszabadította őket Egyiptomból „próbatételekkel, jelekkel és csodákkal, harcok árán is, erős kézzel és kinyújtott karral, nagy és félelmetes tettekkel, ahogyan veletek megtette mindezt Istenetek, az ÚR Egyiptomban, a szemetek láttára” (5Móz 4:34, RÚF). Vagyis hatalmas dolgot vitt végbe értetek az Úr, ráadásul még emlékezni is segít, nehogy valaha elfeledjétek nagy tetteit.

`Mire emlékeztette az Úr a népet 5Móz 4:32-39 szakaszában? Miért volt fontos, hogy ne feledjék el a tetteit?`

Mózes visszamutatott a teremtéstől kezdve az egész történelemre, majd feltette a szónoki kérdést: a történelem során előfordult-e még olyasmi, mint amit értük vitt végbe az Úr? Tudakozzanak, saját maguk győződjenek meg róla, hogy történt-e már hasonló ahhoz, amit ők átéltek! A kérdéseivel akarta ráébreszteni őket, hogy mi mindent vitt végbe értük az Úr, és milyen hálával, köszönettel tartoznak neki az életükben megmutatkozó hatalmas tetteiért.

Isten tettei közül kimagaslik az Egyiptomból való szabadítás, de talán bizonyos szempontból még inkább csodálatra méltó az, hogy szólt hozzájuk a Sínai-hegynél, hallhatták „a tűz közepéből szóló Istennek szavát” (5Móz 4:33).

`5Móz 4:40 versében milyen következtetésre akarta Mózes elvezetni a népet Isten tetteire utalva?`

Nem céltalanok voltak az Úr tettei. Megszabadította a népét, eleget téve a velük kötött szövetség rá eső részének. Izrael kivonult Egyiptomból, már az ígéret földje határára értek. Isten megtette az Ő részét, és most arra szólította a népet, hogy tegyék meg azt, amit nekik kellett megtenni, vagyis egyszerűen engedelmeskedjenek.  

`Hogyan jelképezi ez az Újszövetségben kifejezett megváltási tervet? Mit tett értünk Jézus, és erre hogyan válaszoljunk mi (lásd Jel 14:12)?`

---

#### Ellen G. White idézetek

Nem volt könnyű Ábrahám próbája. Isten nem kis áldozatot kívánt tőle. Erős szálak kötötték hazájához, rokonságához és otthonához. De tétovázás nélkül engedelmeskedett a hívásnak. (…)

Most is sokaknak Ábrahámhoz hasonló próbájuk van. Nem hallják közvetlenül a mennyből Isten hangját, de Ő szól hozzájuk Igéjének tanítása és gondviselésének eseményei által. Talán azt kívánja tőlük, hogy adják fel a gazdagságot és megbecsülést ígérő életpályájukat, hagyják el kellemes és előnyös társaságukat, szakadjanak el rokonságuktól, hogy önmegtagadást igénylő viszontagságos, áldozatos útra lépjenek. A menny feladatot szánt nekik, de a barátok, a rokonok befolyása és a jólét akadályozná a megvalósításhoz fontos jellemvonások kifejlődését. Az Úr kivonja őket az emberi befolyás alól, megvonja tőlük az emberi segítséget; érezteti velük, hogy az Ő segítségére van szükségük, és megtanítja őket egyedül benne bízni, hogy kinyilatkoztathassa önmagát nekik. Ki kész Isten hívására megtagadni dédelgetett terveit és lemondani közeli barátairól? Ki vállal új feladatokat, és ki lép ismeretlen területre, hogy odaszánt szívvel végezze Isten munkáját, Krisztusért nyereségnek tartva a veszteségeket? Aki ezt teszi, annak olyan hite van, mint Ábrahámnak, és osztozni fog vele abban az „igen-igen nagy örökség”-ben, amely „nem hasonlítható” ahhoz, „amiket most szenvedünk” (2Kor 4:17; Róm 8:18). – Pátriárkák és próféták, 126. o.

Isten tudna-e hatalmasabb bizonyítékot nyújtani szeretetéről, mint hogy így engedte Fiát átesni a szenvedés sorozatán? S amint az Isten embernek adott ajándéka ingyenes volt, szeretete pedig végtelen, így korlátlan a bizalmunkra, engedelmességünkre, egész szívünkre és szeretetünk gazdagságára tartott igénye. Az Úr mindarra igényt tart, amit az ember adni képes. Átadásunknak arányban kell állnia a menny ajándékával, teljesnek, hiánytalannak kell lennie. Valamennyien adósai vagyunk Istennek. Olyan igényeket támaszt velünk szemben, melyeknek csak akkor tehetünk eleget, ha teljesen és önként áldozatul adjuk magunkat. Az Úr azonnali, készséges engedelmességre tart igényt, és semmit se fogad el, ami ennél kevesebb. Most alkalmunk nyílik biztosítani magunknak Isten szeretetét és kedvezését. Némelyek életében, akik ezt olvassák, talán ez az utolsó év. Van a felhívást olvasó fiatalok között olyan, aki inkább a világ élvezeteit választja a béke helyett, melyet Krisztus nyújt az őszinte keresőnek, és annak, aki jókedvvel teljesíti akaratát? – Bizonyságtételek, III. köt., 369. o.

Az Istennel való közösség által jutunk magasabb szintre, és lesz szélesebb látásmódunk. Aki mennyei dolgokat szeretne megismerni, annak Isten olyan csodákat tár fel, amelyek meghaladják az Isten Lelkétől nem vezetett emberek felfogóképességét.

A megváltási terv magasztossága és terjedelme semmihez sem fogható, ám csak lelki szinten érthető meg. Ez a magasztosság viszont gyarapodni fog, miközben egyre inkább szemléljük. A kereszten függő Jézust nézve, aki meghalt a bűneinkért, tudatosul bennünk, hogy miattunk kellett szenvednie, ezért nem tehetünk mást, csak annyit, hogy szeretettel és csodálattal hajtunk fejet előtte. – That I May Know Him, 205. o.