---
title:  Ettek És Jóllaktak
date:  01/12/2021
---

Egy korábbi egyházi vezető mesélte el, aki harmincnégy éven át dolgozott a Hetednapi Adventista Egyház Generál Konferenciájánál, hogy sok évvel korábban, amikor egy repülőtéren leszállt a feleségével, elveszett az egyik bőröndjük. „Ott helyben, a csomagszállító futószalag előtt, mindenki szeme láttára letérdeltünk, kértük az Urat, hogy hadd kapjuk vissza az elveszett csomagot” – mondta, majd hozzátette, hogy évek múlva ismét megérkeztek egy repülőtérre, egy bőröndjük viszont nem ért oda. „Ne aggódj! – szólt a feleségéhez. – Fedezi a biztosítás.”

`Erre a történetre gondolva olvassuk el 5Móz 8:7-18 verseit! Mire figyelmezteti itt az Úr a népet? Mit jelentsen ez ma nekünk?`

Gondoljunk bele, mit nyertek az Úr iránti hűségükkel! Nemcsak csodálatos, gazdag földet kaptak, „amelyen nem nyomorogva eszed kenyered, és ahol semmiben sem szűkölködöl” (5Móz 8:9), hanem további különleges áldásokat is nyertek: nyájakat, csordákat, aranyat, ezüstöt és szép házakat. Minden jóval ellátta őket az Úr, amit az életben kaphattak.

És akkor mi lesz? Szembesülnek a gazdagsággal, a bőséggel mindig együtt járó veszéllyel, azzal, hogy elfelejtik: csak az Úr ad nekik erőt „a gazdagságnak megszerzésére” (5Móz 8:18).

Talán nem azonnal, de évek múltán, élvezve a nagy kényelmet megfeledkeznek a múltról, arról, ahogyan az Úr átvezette őket a „nagy és rettenetes” pusztán (5Móz 1:19), és úgy képzelik, hogy valójában a saját okosságuknak és talentumaiknak köszönhetik a sikereiket.

Éppen erre figyelmeztette őket az Úr, és sajnos a későbbi prófétákat olvasva látjuk, hogy pontosan ez is történt.

Mózes figyelmeztetett: A jólétben emlékezzenek arra, hogy egyedül az Úr adott nekik mindent, ne vigye tévútra őket az Istentől kapott anyagi áldás! Évszázadokkal később a magvető példázatában Jézus is utalt a gazdagság csalárdságára (Mk 4:19).

`Mindegy, mennyi pénzünk és anyagi javunk van, hús-vér emberként mindannyiunkra a sírgödör vár. Hogyan viszonyuljunk tehát a gazdagsággal járó veszélyekhez? Hiszen a vagyon elfeledtetheti velünk, hogy szükségünk van arra, aki egyedül képes megszabadítani a sírgödörből.`

---

#### Ellen G. White idézetek

„Hanem emlékezzél meg az Úrról, a te Istenedről, mert Ő az, aki erőt ad néked a gazdagságnak megszerzésére…” (5Móz 8:18)Az élethez szükséges kenyeret Isten adja az embernek. Mi semmit sem tudunk előállítani, csupán begyűjthetjük, ami tőle származik… Amitek van, mind az Ő ajándéka számotokra, mivel semmitek nincs, amiből alkothattok vagy beszerezhettek valamit. Mindent kaptatok, de nem azért, hogy elválasszon benneteket az Úrtól, hanem azért, hogy segítsen szolgálni Őt.

Isten azt várja el azoktól, akikre javait bízta, hogy hűen sáfárkodjanak javaival, és mutassák be a világnak, hogy a bűnösök megmentése érdekében munkálkodnak. A menny felszólítja azokat, akik azt állítják, hogy Isten vezeti őket, hogy ne képviseljék Őt helytelenül a világ előtt. Az Úr naponta ajándékokkal halmoz el. Dicsőítsük Őt azzal, hogy másoknak is felkínáljuk ránk árasztott gazdagságait. – In Heavenly ­Places, 302. o.

Minden, amink van, az Úré, és számot kell adnunk neki arról, miként használtuk fel. Minden egyes fillér felhasználása tanúsítja, hogy szeretjük-e Istent mindenek felett, és felebarátainkat, mint magunkat, vagy nem.

A pénznek nagy értéke van, mert sok jót lehet vele tenni. Isten gyermekeinek kezében a pénz táplálék az éhezőnek, ital a szomjazónak és ruha a meztelennek; eszköz az elnyomottak megvédésére és a betegek gyógyítására. De a pénz csak akkor ér többet a homoknál, ha szükségletek megteremtésére, mások áldására és Krisztus ügye előbbre vitelére használjuk fel.

A felhalmozott vagyon nemcsak haszontalan dolog, de átok is, a lélek számára állított csapda, amely kiöli az emberből a mennyei kincsekhez való ragaszkodást. – Krisztus példázatai, 351–352. o.

Egyesek annyira szeretik ezt a világot, hogy a világ szeretete elfojtja bennük az igazság iránti szeretetet. Miközben egyre csak nő lelkükben a földi javak szeretete, csökken a mennyei kincsek iránti érdeklődésük. Minél többet birtokolnak e világ javaiból, annál szorosabban ragaszkodnak a vagyonhoz, és valósággal rettegnek attól, hogy áhított kincsüket elveszíthetik. Minél többel rendelkeznek, annál kevesebbet adnak másoknak, mivel minél gazdagabbak, annál szegényebben érzik magukat. Ó, mekkorát fognak csalódni! Ezek az emberek nem veszik észre Isten ügyének szükségleteit.

Láttam, hogy a Mindenható képes a mennyből anyagi javak esőjét küldeni a mű előbbre viteléhez, azonban ezt Ő sosem fogja megtenni, mivel nem egyezik meg az Ő tervével. Az embereket kellő mennyiségű eszközzel látta el, hogy továbbvigyék a munkát, és ha mindenki eleget tenne a kötelességének, semmiben sem éreznénk hiányt. Némelyek azonban nem hallgatnak a javaikkal kapcsolatos figyelmeztetésre. Ők csak azt akarják látni, hogy Isten műve hogyan halad előre. Bár aggódnak a műért, mégis meg akarják tartani vagyonukat, és nem hajlandók áldozatot hozni. Esetenként oly keveset adományoznak, hogy később majd szégyenkezniük kell kicsi és önző módon visszatartott adományaik miatt. Így szólt az angyal: „A jókedvű adakozót szereti az Isten.” – Spiritual Gifts, II. köt., 267. o.