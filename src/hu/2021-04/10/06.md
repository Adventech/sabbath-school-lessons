---
title:  Ne Feledd, Hogy Szolga Voltál!
date:  02/12/2021
---

`Olvassuk el 5Móz 5:15, 6:12, 15:15, 16:3, 12 és 24:18, 22 verseit! Mire mondta az Úr, hogy soha ne felejtsék el? Miért?`

Amint az egész Ótestamentumban látjuk, az Úr folyamatosan visszautalt a kivonulásra, amikor is csodák által kiszabadította a népet Egyiptomból. A hívő zsidók az Úr tetteire emlékezve még évezredekkel később, egészen a mai napig megtartják a páska ünnepét. „És mikor bementek arra a földre, melyet az ÚR ad nektek, amint megígérte, akkor tartsátok meg ezt a szertartást. Mikor pedig a fiaitok kérdezni fogják tőletek: »Mi ez a szertartásotok?«, akkor ezt mondjátok: »Páskaáldozat ez az ÚRnak, aki elkerülte Izráel fiainak házait Egyiptomban, amikor megverte az egyiptomiakat, a mi házainkat pedig megkímélte«” (2Móz 12:25-27, ÚRK).

A mai egyház számára a páska a Krisztusban felkínált szabadulás szimbóluma: „A mi húsvéti bárányunk, a Krisztus, megáldoztatott érettünk” (1Kor 5:7).

`Mire kellett a pogányokból lett keresztényeknek emlékezni Ef 2:8-13 szakasza szerint? Mennyiben párhuzamos ez azzal, amire Mózes ötödik könyve figyelmeztette a hébereket?`

Pál arra akarta emlékeztetni az új hívőket, amit Isten tett értük Krisztusban, hogy mitől mentette meg őket és mivé lettek Isten kegyelme által. Mint Izrael népének, nekik sem volt mivel dicsekedniük Isten előtt. Csak Isten kegyelméből válhattak azzá, amivé Krisztusban lettek, hiszen azelőtt „az ígéret szövetségeitől távolvalók” (Ef 2:12) voltak.

A hetednapi adventistáknak világszerte – mint ahogy a zsidóknak a pusztában, a keresztényeknek Efezusban – mindig emlékezni kell arra, amit Isten tett értünk Krisztusban, nem szabad elfelejtenünk! Nem csoda, hogy ezt olvashatjuk: „Jól tennénk, ha mindennap elmélkednénk Krisztus életéről. Vegyük át pontról pontra, képzeljünk el minden jelenetet, különösen a végsőket! Ha így időzünk értünk hozott nagy áldozatánál, benne való bizalmunk állandósul, szeretetünk elmélyül, Lelke mélyebben áthat bennünket” (Ellen G. White: Jézus élete. Budapest, 1989, Advent Kiadó, 61. o.).

---

#### Ellen G. White idézetek

Jeruzsálemi szállásuk felházának szobájában Krisztus tanítványaival együtt az asztalnál ült. Azért jöttek össze, hogy megünnepeljék a húsvétot. Az Üdvözítő ezt az ünnepet egyedül a tizenkettővel kívánta megtartani. Tudta, hogy eljött az órája. Ő maga volt a páskabárány. Ezt a bárányt húsvét napján ették meg. Őt is most kell feláldozni. Most készül kiinni a harag poharát. Hamarosan meg kell keresztelkednie a szenvedés keresztségével. Maradt azonban még néhány nyugodt óra számára, és ezeket szeretett tanítványaival kellett eltöltenie. (...)

Jézus most már a kereszt árnyékában volt, és szívét fájdalom gyötörte. (...) Tudta, hogy milyen nagy az az áldozat, amelyet meg kell hoznia, és hogy milyen sok ember számára hiába hozza meg az áldozatát. Mindezt előre tudta, és természetesen erőt vehetett volna rajta megaláztatásának és szenvedésének gondolata. A Megváltó azonban a tizenkettőre nézett, akik úgy voltak vele eddig, mint a saját testvérei, és akik számára – miután túljutottak azon a szégyenteljes, szomorú és fájdalmas bánásmódon, amelyet vele szemben követtek el – nem maradt meg más, csak hogy küzdjenek, harcoljanak ebben a világban. Gondolatai arról, hogy neki magának mit kell elszenvednie, mindig összekapcsolódtak a tanítványairól való gondoskodással. A róluk való gondoskodás foglalta el az első helyet a gondolatai közt. – Jézus élete, 642–643. o.

Isten nem is fejezhetett volna ki nagyobb szeretetet annál, hogy egyetlen Fiát adta a világnak. Ez az ajándék arról kellett, hogy meggyőzze az embert, hogy Isten mindent megtett, és semmit sem tartott vissza magának, és hogy az egész mennyet belehelyezte ebbe a magasztos ajándékba. Az ember jelen és jövő boldogsága függ attól, hogy elfogadja-e Isten szeretetét, és megtartja-e az Ő parancsolatait.

Krisztus a mi Megváltónk. Ő a testet öltött Ige, aki közöttünk lakott. Ő a Forrás, amelyben minden szennytől megtisztulhatunk. Ő a drága áldozat, amely meghozatott azért, hogy az ember megbékélhessen Istennel. Sem a világegyetem, sem az el nem bukott, sem az elbukott világ, de még a gonosz uralma sem állíthatja már, hogy Isten többet is tehetett volna az ember megmentése érdekében. Ajándékát sosem lehet felülmúlni. Az isteni szeretet nem is fejeződhetett volna ki ennél mélységesebb formában. A Golgota az isteni mű megkoronázását jelentette. Az Úr azt akarja, hogy gyermekeit öröm járja át, amikor rá tekintenek, és megértik a szerető Atya jellemét. – Our High Calling, 13. o.

Ha visszatekintek történelmünk kezdeteire, arra, ahogy lépésről lépésre eljutottunk a jelenlegi szintre, csak ennyit mondhatok: „Áldott legyen az Úr!” Csodálat és Krisztus, a mi Fejedelmünk iránti bizalom tölt el, látva, hogy mit tett értünk az Úr. Nem kell mástól félnünk, csak attól, hogy elfelejtjük az utat, amelyen vezetett bennünket Isten, és elfelejtjük azokat a tanulságokat, amelyeket történelmünkből levonhatunk.

Isten iránti kötelességünk felhasználni minden lehetőséget arra, hogy az igazság fénye ragyoghasson jellemünk szentségében. Feladatunk hirdetni a figyelmeztető és vigasztaló üzenetet mindazok számára, akik sötétségben és bűnben tévelyegnek. – Life Sketches, 196. o.