---
title:  Emlékezni A szivárványra
date:  28/11/2021
---

Mózes első könyve 9. fejezetében tűnik fel először az emlékszik ige egyik alakja, amikor az egész világra kiterjedő özönvíz után az Úr azt mondta Noénak: a szivárványt az egész földdel kötött szövetsége jeleként helyezi az égre, hogy nem pusztítja el többé a földet özönvízzel.

`Olvassuk el 1Móz 9:8-17 szakaszát! Milyen formában jelenik meg itt az „emlékszik” ige? Mi hogyan emlékezzünk arra, amit az Úr értünk tett?`

Az Úrnak természetesen nincs szüksége a szivárványra ahhoz, hogy emlékezzen az ígéretére és a szövetségére, csak olyan nyelvezetet használt, amit az emberek megértenek. A szivárvány nekünk, embereknek emlékeztető Isten ígéretére és szövetségére, hogy nem pusztítja el többé a földet víz által. Más szóval, a szivárvány segít emlékezni Isten különleges szövetségére. Mindig, amikor az íve feltűnik, Isten népe nemcsak a világ bűnei miatti isteni ítéletre emlékszik, hanem arra is, hogy az Úr szereti a világot, és ígérete szerint nem pusztítja el újból áradással. Az emlékezés gondolata fontos: emlékezzünk Isten ígéreteire, emlékezzünk Isten figyelmeztetéseire, emlékezzünk Isten tetteire a világban! Az égen átívelő szivárvány ma még fontosabb, hiszen sok tudós a természet törvényeinek állandóságára alapozva elutasítja, hogy létezett volna egy világszéles özönvíz. Érdekes módon Ellen G. White leírta: az özönvíz előtt is sokan úgy tartották, hogy a természet törvényeinek állandósága eleve kizárja az egész világra kiterjedő áradás bekövetkeztét. Az akkori bölcsek érvelése szerint a természet „törvényei olyan szilárdak és megalapozottak, hogy még Isten sem tud változtatni rajtuk” (Ellen G. White: Pátriárkák és próféták. Budapest, 1993, Advent Kiadó, 67. o.). Vagyis a természeti törvényekre alapozva azzal érveltek az özönvíz előtti emberek, hogy nem következhet be az áradás, ma pedig szintén a természeti törvények alapján állítják, hogy ez soha nem is történt meg.

Az Igében viszont Isten beszélt az özönvízről, sőt még jelet is adott, ami nemcsak az özönvízre emlékeztet, hanem arra is, hogy az Úr ígérete szerint nem lesz újabb világszéles áradás. Ha tehát emlékszünk a szivárvány jelentésére, a színpompás égi jelenség arról biztosít bennünket, hogy Isten Igéje megbízható. Ha meg tudunk bízni Isten Szavának ebben az ígéretében, miért ne bíznánk minden kijelentésében?

`Amikor legközelebb szivárványt látunk, gondoljunk Isten ígéreteire! Hogyan tanulhatunk meg bízni az Úr minden szavában?`

---

#### Ellen G. White idézetek

Milyen leereszkedés Isten részéről! Milyen részvét a tévelygő ember iránt, hogy a szép, sokszínű szivárványt helyezi a felhőkbe a nagy Istennek az emberrel kötött szövetsége jeléül! Ez a szivárvány a bizonyítéka annak a ténynek, hogy az Úr vízözön által pusztította el a föld lakóit nagy gonoszságuk miatt. Az Ő célja az volt, hogy amikor a későbbi nemzedékek gyermekei látják az ívet a felhőben, és megkérdezik ennek az egeket átívelő dicsőséges szivárványnak az okát, szüleik meg tudják magyarázni nekik a régi világnak vízözön általi pusztulását, mivel az emberek átadták magukat a különböző gonoszságoknak, és hogy a Mindenható keze hajlította meg a szivárvány ívét, és helyezte el jelül a felhőbe, hogy többé sohase hoz vízözönt a földre.

E felhőkbe helyezett jelkép erősítse mindnyájunk hitét, és vessük bizalmunkat Istenbe, mert e szivárvány az Úr kegyelmének és jóságának jele az ember iránt. – A megváltás története, 70–71. o.

Maga Isten is a szivárványra fordítja tekintetét, és visszaemlékezik az emberrel kötött örök szövetségére… Amikor a csodás látványra nézünk, örvendezhetünk Istenben, és biztosak lehetünk, hogy Ő is szövetsége jelét nézi, és megemlékezik földi gyermekeiről. Az Úr jól ismeri próbáinkat, bajainkat és nehézségeinket. Reménykedhetünk, hiszen a Mindenható szövetségének szivárványa ragyog felettünk. Isten soha nem feledkezik meg a gondjaira bízott gyermekeiről. – Isten csodálatos kegyelme, 159. o.

Hegyi beszédében Jézus fenséges példázatokkal mutatott rá, mennyire szükséges Istenben bíznunk. A tanítások célja az volt, hogy az Úr gyermekeit minden időben vigasztalja és bátorítsa, és így érthetően ránk is vonatkoznak. Az Üdvözítő híveinek figyelmét az ég madaraira irányítja, melyek gondtalanul zengik dalaikat, és bár „nem vetnek, sem nem aratnak”, mennyei Atyánk mégis gondoskodik összes szükségleteikről. Az Üdvözítő azt kérdezi tőlünk: „Nem sokkal különbek vagytok-é azoknál?” (Mt 6:26) (...) Mint eszes lények, akik Őt imádjátok, nem vagytok-e sokkal becsesebbek az ég madarainál? Vajon Teremtőnk és létfenntartónk, aki saját isteni képmására alkotott bennünket, nem fog-e a mi szükségleteinkről is gondoskodni, ha bízunk benne? (...)

Az Alkotó minden egyes gyermekét boldognak, békésnek és engedelmesnek szeretné látni. Jézus mondja: „Békességet hagyok néktek: az én békességemet adom néktek... Ne nyugtalankodjon a ti szívetek, se ne féljen!” (Jn 14:27) Máshol ezt jelenti ki: „Ezeket beszéltem néktek, hogy megmaradjon tibennetek az én örömöm, és a ti örömötök beteljen.” (Jn 15:11) – Jézushoz vezető út, 123–124. o.