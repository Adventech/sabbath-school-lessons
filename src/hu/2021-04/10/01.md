---
title:  Emlékezz rá, ne feledd!
date:  27/11/2021
---

### E heti tanulmányunk
1Mózes 9:8-17; 5Mózes 4:9, 23, 32-39; 6:7; 8:7-18; Efezus 2:8-13; Jelenések 14:12

> <p></p>
> „Emlékezz rá, és el ne felejtsd, hogyan ingerelted haragra Istenedet, az URat a pusztában attól kezdve, hogy kijöttél Egyiptomból, míg csak el nem jutottatok erre a helyre: folytonosan lázadoztatok az ÚR ellen” (5Móz 9:7, RÚF).

A Biblia egészében megtaláljuk ezt a két szót: emlékszik és felejt. Mindkettő emberi dologra utal, ami a gondolatainkban történik. A két ige ellentétes értelmű: aki emlékszik, az nem felejt, aki pedig felejt, az nem emlékszik.

Isten gyakran mondja népének, hogy emlékezzenek mindarra, amit értük tett – a kegyelmére és az irántuk való jóságára. Az Ószövetség nagy részé­ben a próféták azt hirdették a héber népnek, hogy ne feledjék az Úr tetteit. Az is igen fontos volt, hogy ne feledkezzenek meg arról, amire elhívta őket, és milyenné kell válniuk erre válaszul. „Megemlékezem az Úrnak cselekedeteiről, sőt megemlékezem hajdani csodáiról” (Zsolt 77:12).

Vajon bármennyire is másként volna ez velünk ma, akár közösségi szinten, akár egyénileg? Mennyire könnyű elfeledkezni arról, amit az Úr tett értünk!

A héten a Mózes ötödik könyvében kifejtett fontos elvvel foglalkozunk: emlékezzünk arra, ahogyan Isten munkálkodott az életünkben, ne felejtsük el!

---

#### Ellen G. White idézetek

[Dávid] a legkomolyabban figyelte, kutatta Isten Krisztus által kinyilatkoztatott útjait, mikor felhőoszlopba burkolózott, és Mózesre bízta, hogy pontosan mondja el ezeket Izraelnek. Emlékezetébe véste, miket cselekedett Isten, hogy népet biztosítson magának, akikre rábízhatja a jövő nemzedékek számára is szóló szent, fontos igazságot. Az Úr csodálatosan munkálkodott, hogy több mint egymillió embert kiszabadítson; és mikor Dávid átgondolta Izraelnek adott ígéreteit, tudva, hogy ezek végül is mindazok számára is szólnak, akiknek szükségük van rá, magára vonatkoztatta az ígéreteket, így szólván: „Megemlékezem az Úrnak cselekedeteiről, sőt, megemlékezem hajdani csodáiról.”

Hit által ragadta meg Istent, és ez megerősítette és bátorította őt. Bár felismerte a menny útjainak titokzatosságát, mégis biztos volt benne, hogy irgalmassággal és jósággal teljesek; hiszen az volt Isten jelleme, amit Mózesnek kinyilatkoztatott: „Az Úr elvonult előtte, és kiáltott: Az Úr, az Úr, irgalmas és kegyelmes Isten, késedelmes a haragra, és nagy irgalmasságú és igazságú.”

Amint Dávid magáévá tette az ígéreteket és előjogokat, elhatározta, hogy nem fog többé elhamarkodottan ítélni, nem csügged el, és nem veti magát tehetetlen kétségbeesésbe. Mikor Isten jelleméről elmélkedett, amint az tanításaiban, türelmében, túlszárnyaló nagyságában és irgalmában előtűnt, és látta, hogy Isten cselekedeteit és csodáit nem lehet korlátozni, lelke is fölbátorodott. – A Te Igéd igazság, III. köt., 1149. o.

Nagy események állnak előttünk. Fel kell szólítanunk népünket, hogy hagyja el közömbös életét, és készüljön fel a nagy napra. Ne dobjuk el a bizalmunkat, hanem a korábbinál még erőteljesebben higgyünk. Mindeddig megsegített bennünket az Úr, és Ő mindvégig mellettünk lesz. Csak figyeljük azokat az emlékoszlopokat, amelyeket Isten vigasztalásunk érdekében emelt, és azért, hogy megmenthessen a pusztító kezétől. Őrizzük meg emlékezetünkben az összes könnyet, amit az Úr törölt le a szemünkről, minden fájdalmat, amit enyhített, minden rettegést, amit eltávolított, minden eloszlatott félelmet, minden beteljesített vágyat, minden irántunk tanúsított irgalmat. Vándorlásunk emlékei erősítsenek bennünket az előttünk álló időre nézve. Tekinthetünk előre is, ahol csak a ránk váró küzdelmek bonyodalmait látjuk, de tekinthetünk vissza, a múltba is, és elmondhatjuk: „Mindeddig megsegített minket az Úr!” (1Sám 7:12) (…) A megpróbáltatás nem haladja meg azt az erőt, amit kapunk majd a próbák elviselése érdekében. – This Day With God, 58. o.

Emlékezetünkben kell őriznünk azokat az alkalmakat, amelyek során megtapasztaltuk Isten áldásait, amint értékes ígéreteit teljesítette. Akár szegények, akár gazdagok, akár tanultak, akár tanulatlanok vagyunk, ezekre úgy tekintsünk, mint az Atya szeretetének bizonyítékaira. Az isteni gondviselés, jóság és kegyelem akármely bizonyítékát emlékezetünk kitörölhetetlen polcára kell helyeznünk. Az Úr azt kívánja, hogy véssük elménkbe szeretetét és ígéreteit. Őrizzük meg csodálatos kinyilatkoztatásait, nehogy kitörlődjenek belőlünk, és nehogy akár egyetlen betű is elhalványuljon belőlük. – Our High Calling, 135. o.