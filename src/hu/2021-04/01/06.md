---
title:  Hitehagyás És Büntetés
date:  30/09/2021
---

„Valamit rendelt az Úr, mind megtesszük” (2Móz 19:8; lásd még 24:3, 7). A nép minden alkalommal kétségkívül komolyan gondolta ezt, azonban a szent történelemből kitűnik, hogy a tetteik sajnos ellentmondtak a szavaiknak. Kiválasztott népként önként léptek szövetségre az Úrral, de nem tettek eleget a megállapodás rájuk eső részének, ami valójában csak egy dologra szűkült le.

`A szövetség szempontjából mi volt Izrael számára a döntő elem? 2Móz 19:4-5 `

A felszólítás az Istennek való engedelmességre és törvénye betartására akkor sem volt törvényeskedés, mint ahogy most sem az (lásd Mt 7:24-27; Jn 14:15; Róm 6:11-12; Jak 2:20), de Izrael népe újból és újból elbukott, nem tudták betartani a szövetség rájuk vonatkozó részét.

Nagyon korán, már a Sínai-hegy lábánál rettenetes hitehagyásba estek (lásd 2Móz 32:1-6). Sajnálatos módon úgy tűnt, hogy a hitetlenség inkább norma volt, mint kivétel. Ezért ahelyett, hogy gyorsan bevonulhattak volna az ígéret földjére, negyven évig vándoroltak a pusztában.

`4Móz 14:28-35 szerint milyen ítéletet szabott ki Isten a népre azért, mert nem bíztak abban, amit az Úr mondott nekik? `

Az engedetlenség gyakran nem nyílt lázadásból fakadt, mint ahogy ma sem, inkább az Isten parancsa iránti bizalmatlanságból. Izrael bűne azért volt égbekiáltó, ahogyan Isten is elmondta, mert „mindazok az emberek, akik látták dicsőségemet és csodáimat, amelyeket Egyiptomban és a pusztában cselekedtem, és megkísértettek engem immár tízszer is” (4Móz 14:22, ÚRK). Továbbra is elutasították az engedelmességet, mindannak dacára, amit láttak és tapasztaltak. Nem foglalták el a földet még annak ellenére sem, hogy Isten megígérte: bevehetik azt (4Mózes 13–14. fejezet).

`Gondoljunk bele az iménti kijelentésbe, miszerint az engedetlenség gyakran abból fakad, hogy az ember nem bízik Isten szavában! Miért igaz ez, és hogyan tanulhatunk meg jobban bízni Istenben?`

---

#### Ellen G. White idézetek

Áron meghalt a Hór hegyén, mert az Úr megmondta, hogy nem mehet be az ígéret földjére, mivel Mózessel együtt vétkezett, amikor Meribánál vizet fakasztottak a kősziklából. Mózes és Áron fiai eltemették Áront a hegyen, hogy a nép ne essen abba a kísértésbe, hogy túl fényes szertartással temesse el, és a bálványozás bűnébe essen.

Mózesnek is nemsokára meg kellett halnia, azért parancsot kapott, hogy halála előtt gyűjtse össze Izrael népét, és mondja el nekik a héber nép minden utazását Egyiptomból való kijövetelük óta, és atyáik összes nagy törvényszegéseit, melyek rájuk hozták az Úr büntető ítéleteit, és arra kényszerítették Istent, hogy ne engedje be őket az ígéret földjére. Atyáik meghaltak a pusztában a Mindenható szava szerint. Gyermekeik felnőttek, és rajtuk kellett beteljesednie az ígéretnek, hogy birtokba veszik Kánaánt. Sokan közülük még gyerekek voltak a törvény kiadásakor, azért nem emlékeztek az esemény magasztosságára. Mások a pusztában születtek, s azért, hogy felismerhessék a Tízparancsolat és minden törvény és rendelet iránti engedelmesség szükségességét, amit Mózes kapott, Isten arra utasította Mózest, hogy ismételje meg a Tíz­parancsolatot és mindazon körülményeket, amelyek kapcsolatban álltak a törvény kiadásával. – A megváltás története, 168–170. o.

Sosem becsülhetjük túl az egyszerű hit és a zúgolódás nélküli engedelmesség értékét. A jellem csak az engedelmesség útját követve és egyszerű hittel rendelkezve érheti el a tökéletességet. Ádám azt a parancsot kapta, hogy mindenben engedelmeskedjen Isten törvényének, ezért akik ma szeretnének üdvösséget szerezni, egy semmivel sem alacsonyabb mércének kell megfelelniük. (…) Krisztus mondta: „És akármit kértek majd az én nevemben, megcselekszem azt, hogy dicsőíttessék az Atya a Fiúban. Ha valamit kértek az én nevemben, én megcselekszem azt. Ha engem szerettek, az én parancsolataimat megtartsátok. És én kérem az Atyát, és más vigasztalót ad néktek, hogy veletek maradjon mindörökké. Az igazságnak Lelkét: akit a világ be nem fogadhat.” (…)

A világ az igazság ellen szövetkezett, mert nem akarja elfogadni az igazságot. Vajon én, aki megértettem az igazságot, bezárom a szívem és a szemem az üdvözítő erő előtt csak azért, mert a világ inkább a sötétséget választotta? – 119. levél, 1895. február 18.

Isten azt kívánja, hogy népe mielőbb felkészüljön az eljövendő válságra. Akár felkészültek, akár nem, szembe kell nézniük vele. Csak azok fognak megállni a megpróbáltatás és megkísértés időszakában, akik összhangba hozták Isten mértékével az életüket. Amikor világi uralkodók egyesülnek lelkészekkel, hogy lelkiismereti kérdésekben parancsokat osztogassanak, akkor nyilvánvalóvá válik, hogy kik félik Istent, és kik szolgálnak neki hűségesen. Mikor legsűrűbb a sötétség, akkor ragyog majd legvilágosabban az isteni jellem fénye. Amikor már minden egyéb csődöt mond, válik láthatóvá, ki bízik rendíthetetlenül Istenében. És miközben az igazság ellenségei mindenfelől figyelik az Úr szolgáit, hogy ártsanak nekik, Isten is ügyel rájuk örök javuk érdekében. Olyan lesz számukra, mint az örök szirt árnyéka a szárazföldön. – Az apostolok története, 431. o.