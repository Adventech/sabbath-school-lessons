---
title:  A Sínai Szövetség
date:  29/09/2021
---

Lenyűgöző tapasztalat a kivonulás és mindaz, ami hozzá tartozik – az egyiptomi ajtófélfákra kent vértől a vörös-tengeri drámáig. Kétségtelenül hatott azokra, akik átélték. (Akik pedig odavesztek, az egyiptomi elsőszülött gyerekektől a tenger fenekére került katonákig, azokat Isten igazságosan ítéli majd meg.) „Láttátok, hogy mit tettem Egyiptommal, és hogy sas­szárnyakon hordoztalak titeket, és magamhoz vontalak titeket” (2Móz 19:4, ÚRK) – mondta az Úr. Miért vitte végbe Isten ezt az elképesztő és drámai mentőakciót, amikor egy népet kiszabadított egy másik nép közül, vagy ahogyan Mózes fogalmazott: „Avagy próbálta-é azt Isten, hogy elmenjen és válasszon magának népet valamely nemzetség közül, kisértésekkel: jelekkel, csudákkal, haddal, hatalmas kézzel, kinyújtott karral, és nagy rettenetességek által, amiképpen cselekedte mindezeket tiérettetek az Úr, a ti Istenetek Egyiptomban, szemeitek láttára” (5Móz 4:34)?

`Olvassuk el 2Móz 19:4-8 szakaszát! Miért hívta ki Isten a népet Egyiptomból? `

Egész egyszerű. Isten kihívta őket, az atyák, Ábrahám, Izsák és Jákób leszármazottait, és szövetséget kötött velük. Kijelentette: „az összes népek között különleges tulajdonommá teszlek benneteket, hiszen az egész föld az enyém” (2Móz 19:5, SZIT). Ennek a kapcsolatnak a szerepe központi volt a szövetségben. A „különleges tulajdon” (segulláh) kifejezést azonban könnyen félre lehetett érteni (ahogy ténylegesen meg is történt). Nem a saját, tulajdon szentségükből, igazságukból fakadt a különlegességük, hanem abból, hogy Isten a kegyelmét árasztotta rájuk, csodálatos igazságokat közölt velük, amelyek szerint kellett járniuk, úgy, mint „papok birodalma”, mindazt elterjesztve az egész világon. Ezután Isten a szövetség feltételeit is megszabta (úgymond a megállapodás rájuk eső részét): ez a Tízparancsolat (2Mózes 20. fejezet), majd pedig megerősítette a szövetséget. Miután Mózes az újonnan felépített oltárra hintette az áldozati állatok vérét, „vette a szövetség könyvét, és elolvasta a nép hallatára” (2Móz 24:7, ÚRK), a nép pedig újfent engedelmességet fogadott.

`„Mert amikor Mózes a törvény szerint minden parancsolatot elmondott az egész népnek, vette a borjúk és bakok vérét… meghintette a könyvet és az egész népet, és ezt mondta: Ez a szövetség vére, amelyet Isten rendelt számotokra” (Zsid 9:19-20, ÚRK). Mit jelképez a vér, és miért olyan fontos számunkra még ma is?`

---

#### Ellen G. White idézetek

Az a szövetség legyen menedékünk és védelmünk, melyet Isten a Sínainál kötött népével. Az Úr így szólt Mózeshez: „Ezt mondd Jákob házanépének, és ezt add tudtára az Izrael fiainak. Ti láttátok, amit Egyiptommal cselekedtem, hogy hordoztalak titeket sasszárnyakon, és magamhoz bocsátottalak titeket. Most azért ha figyelmesen hallgattok szavamra, és megtartjátok szövetségemet, úgy ti lesztek nékem valamennyi nép közt az enyéim; mert enyém az egész föld. És lesztek ti nékem papok birodalma és szent nép.” (…) Ez a szövetség ma is ugyanúgy érvényes, mint amikor az Úr az ősi Izrael népével megkötötte.

Isten népének ezt a fogadalmat kell tennie ezekben az utolsó napokban. Ő akkor fogad el, ha hűen eleget tesznek az Izraellel kötött szövetség pontjainak. Az Atya mindenkit szövetségébe foglal, aki engedelmeskedni akar neki. Mindannak szól az ígéret, aki igazságot és ítéletet cselekszik, megtartóztatja magát bármi gonoszság elkövetésétől. „Adok nekik házamban és falaimon belül helyet és olyan nevet, amely jobb, mint a fiakban és lányokban élő név; örök nevet adok nekik, amely soha el nem vész.” – A Te Igéd igazság, I. köt., 1103. o.

Ha az izraeliták engedelmeskedtek volna Isten kívánalmainak, gyakorlati keresztények, Krisztus-követők lettek volna. Boldogságuk biztosítva lett volna, hiszen megtartották volna Isten útjait, nem bűnös szívük hajlamait követték volna. Mózes nem hagyta félreérteni az Úr szavait, vagy hogy rosszul magyarázzák a menny követelményeit. Könyvbe jegyezte le, hogy később is hivatkozni lehessen rájuk. Úgy írta le ezeket a hegyen, ahogy maga Jézus mondta el neki.

Az izraeliták nagy bátran szóltak – engedelmességet ígértek az Úrnak, miután felolvasták a nép előtt Isten szövetségi ajánlatát. Ezt mondták: „Mindazt, amit az Úr mondott, megtartjuk, és engedelmesek leszünk.” Akkor elkülönített néppé tették és elpecsételték őket Istennek. Áldozatot is mutattak be az Úrnak. Az áldozat vérének egy részét az oltárra hintették. Ez azt jelentette, hogy ép testével, értelmével, lelkével Istennek szentelte magát. A másik részt a népre hintették. Ez jelezte, hogy Krisztus kiontott vére által Isten kegyelmesen elfogadta őket mint külön kincsét. Így tehát az izraeliták ünnepélyes szövetségre léptek a mennyel. – A Te Igéd igazság, I. köt., 1107. o.