---
title:  Szeretetet adni és kapni
date:  26/09/2021
---

1Jn 4:8 versében az áll, hogy „az Isten szeretet”. Egyszerű ez a három szó (a görögben négy), a mögötte meghúzódó gondolat azonban olyan mély, annyira alapvető, hogy szinte fel sem fogható, mi minden következik belőle. Nem azt fejezik ki, hogy Isten szeret, vagy szeretetet tanúsít, vagy Ő a szeretet megnyilatkozása, hanem azt, hogy „az Isten szeretet”. Ő a szeretet, vagyis az identitásának az a lényege. Bűnös emberként, akiknek a feje csupán néhány font súlyú szövetből és kémiai anyagból áll, amivel felfoghatjuk a valóságot, egyszerűen képtelenek vagyunk egészen megragadni, mit is jelent a maga teljességében az, hogy „az Isten szeretet”. Annyit azonban bizonyosan érthetünk, hogy ez különösen jó hír! Ha ehelyett az állna itt, hogy az Isten gyűlölet, vagy Isten bosszúszomjas, közömbös, akkor a róla szóló beszámoló nagyon is aggaszthatna. „Az Isten szeretet” – így jobban megérthetjük, hogy ezt a szeretetet tükrözi Isten uralma, az, ahogyan kormányozza az egész teremtett világot. Szeretet hatja át a kozmoszt, talán a gravitációnál is jobban. Isten szeret bennünket, nekünk pedig viszont kell szeretnünk Őt (lásd 5Móz 6:5; Mk 12:30). A szeretet azonban csak akkor szeretet, ha önkéntes. Isten nem kényszerítheti ki, hiszen abban a pillanatban, amikor ezt megtenné, már nem lenne szeretet. Ebből következően, mivel Isten intelligens, értelmes, a szeretet képességével rendelkező lényeket teremtett a mennyben és a földön, megvolt a kockázata, hogy teremtményei talán majd nem szeretik viszont, és voltak, akik nem is tették – innen ered az, amit nagy küzdelemként ismerünk.

`A következő igék miért csak a szabadság és a benne rejlő kockázat összefüggésében érthetők? Ézs 14:12-14; Ez 28:12-17; Jel 12:7`

Különösen sokatmondó Ez 28:15 verse: bemutatja, hogy a tökéletes Isten ugyan tökéletesnek teremtette meg Lucifert, az angyalt, mégis gonoszság találtatott benne. Tehát nem gonosznak teremtette az Úr. Ellenkezőleg! Képessé tette a szeretetre, Lucifer igazi erkölcsi szabadságot élvezett, ám még többre vágyott, mindannak ellenére, amit az Úrtól kapott („mindenféle drágakővel borítva” [Ez 28:13, ÚRK]). Az egyik lépés vezetett a másikhoz, míg „háború támadt a mennyben” (Jel 12:7, ÚRK).

`Robotkutyákat is lehet venni, amelyek engedelmeskednek minden parancsnak, soha nem piszkítják össze a szőnyeget és nem rágják meg a bútorokat. Csakhogy lehetne értelmes kapcsolatunk az ilyen „kutyákkal”?`

---

#### Ellen G. White idézetek

A jó és gonosz között dúló nagy küzdelem – mennyben való kirobbanása óta és egészen a lázadás és a bűn végleges eltörléséig – Isten változhatatlan szeretetének bizonyítéka.

Krisztus számunkra felkínált áldozata mutatja be azt, hogy mi van az Atya szívében.

Isten egyetlen Fiát adta oda csodálatos ajándékként a világnak. Ezen ajándék alapján a többi bolygók lakói sosem mondhatják majd, hogy az Úr többet is tehetett volna szeretetének kifejezéseként, mivel Ő olyan áldozatot hozott, ami minden képzeletet felülmúlt. – The Faith I Live By, 59. o.

Krisztus azzal fejezte ki végtelen szeretetét irántunk, hogy életét adta, hogy mi ne vesszünk el a bűneinkben, és hogy üdvösségünket biztosíthassa. Ha ezt a mennyei szeretetet ápoljuk a szívünkben, akkor gyökeret ver, és megerősíti kapcsolatunkat azokkal, akik ugyanúgy hisznek, mint mi. „Aki a szeretetben marad, az Istenben marad, és az Isten is őbenne.” Amint növekedik a testvérek és testvérnők iránti szeretetünk, úgy növekszik a Krisztus iránti szeretetünk is. Az Isten és az emberek iránti szeretet ezen elve – akikért Ő meghalt – a Szentlélek által újul és szilárdul meg. Ez testvéri szeretet és gyöngédség, amit cselekedetek által kell megerősíteni, és ami azt igazolja, hogy Isten a szeretet. A szívet szívvel összekapcsoló egység nem az érzelgősség gyümölcse, hanem az egészséges elvek munkálkodásának eredménye. A cselekedetekkel együttmunkálkodó hit tisztítja meg a lelket minden önzéstől, hogy tökéletessé válhasson a szeretetben. Hát hogyne telne meg szívünk gyöngédséggel és hálával, miután felfedeztük a Krisztus drága vére árán felkínált kegyelmet és irgalmat? – In Heavenly Places, 110. o.

Csodálatos hatalommal és dicsőséggel rendelkező lényként szállt szembe Istennel. Az Úr azt mondja Luciferről: „Te voltál az arányosság pecsétgyűrűje, teljes bölcsességgel, tökéletes szépséggel.” (Ezék 28:12) Lucifer mint tündöklő kerub állt Isten színe előtt. Az összes teremtett lény közül ő volt a legfontosabb és a legfőbb szereplő a Mindenható szándékainak a világmindenség számára való kinyilatkoztatásában. Miután vétkezett, ámító hatalma még félrevezetőbb és jellemének leleplezése még nehezebb volt kiemelt helyzete következtében, amellyel az Atyánál rendelkezett.

Az Úr olyan könnyen el tudta volna pusztítani Sátánt és követőit, amilyen könnyedén egy kavicsot le tudunk a földre dobni. Ő azonban nem tette ezt. Nem erőszakkal akarta a lázadást leverni. A kényszerítő hatalmat csak az ördög uralma alatt találhatjuk meg. Isten alapelvei mások, nem ilyen rendszerre épül az uralma. Az Atya tekintélye jóságon, irgalmon és szereteten nyugszik. Ezeknek az alapelveknek az alkalmazása fejezi ki az akaratát. Uralkodása erkölcsös uralkodás, igazság és szeretet benne az uralkodó hatalom. – Jézus élete, 758–759. o.