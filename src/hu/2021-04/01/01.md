---
title:  Bevezetés Mózes ötödik könyvéhez
date:  25/09/2021
---

### E heti tanulmányunk
1Mózes 3:1-7; 12:1-3; 2Mózes 19:4-8; Ézsaiás 14:12-14; Ezékiel 28:12-17;

> <p></p>
> Apostolok cselekedetei 7:20-36

„Aki nem szeret, nem ismerte meg az Istent; mert az Isten szeretet” (1Jn 4:8).

Mózes ötödik könyve természetesen nem légüres térben keletkezett, hanem mint ahogy az életben mindennek, vannak bizonyos összefüggései, amelyeknek a szerepe fontos a könyv jelentésének és céljának megértésében.

Számos történelmi előzmény magyarázza a körülményeket, de nem csupán Mózes ötödik könyve hátterét, hanem azt a világot és környezetet is, amelyben megszületett. Nehezen volna érthető például az ablaktörlőlapát célja és funkciója, ha nem kötnénk össze az autóval, és hasonlóképpen nehéz lenne Mózes ötödik könyvét is megérteni, kiváltképp mostani témánk (Mózes ötödik könyve és a jelenvaló igazság) fényében, ha különválasztva vizsgálnánk a keletkezésének körülményeitől.

Valaki három nap alatt elolvasta Lev Tolsztojtól az ezerötszáz oldalnyi Háború és békét, és amikor megkérdezték tőle, miről szól, azt felelte, hogy Oroszországról.

Mintha mi is hasonlót tennénk, amikor egyetlen heti tanulmányban össze akarjuk foglalni a Mózes ötödik könyvét megelőző történelem évezredeit. Viszont a főbb pontokra összpontosítva látni fogjuk az összefüggéseket, amelyek a leginkább szükségesek a „jelenvaló igazságban” oly gazdag bibliai könyv megértéséhez.

---

#### Ellen G. White idézetek

Isten megőrizte egyházát az évszázadokon át tartó üldözések, harcok és sötétség közepette. Egyetlen felhő sem borulhatott rá a tudta nélkül. Műve ellen nem léphetett fel olyan ellenséges hatalom, amelyről ne lett volna tudomása. Minden úgy teljesedett, ahogy Ő előzőleg kinyilatkoztatta. Soha nem hagyta el gyülekezetét, hanem mindazt, ami bekövetkezett, előbb jövendölésekbe foglalta. Amit Szentlelke által a próféták egykor kijelentettek, mind be is teljesedett. Az Úr véghez viszi minden szándékát. Trónjának alapzata: szent törvénye, és a sötétségnek semmiféle hatalma sem döntheti meg. Az igazságot Isten sugallja és védelmezi; diadalt arat minden ellenállás felett.

A lelki sötétség hosszú korszakain át Isten gyülekezete hegyen épült városhoz hasonlított, melyben az egymást követő nemzedékek alatt évszázadról évszázadra tiszta, mennyei tanok tárultak fel. Bármilyen gyöngének és gyarlónak látszik is a gyülekezet, bizonyos értelemben az Atya mégis a legnagyobb figyelemmel fordul felé; kegyelmének szín­helye, ahol készségesen nyilvánítja ki emberi szíveket átalakító hatalmát. – Az apostolok története, 11–12. o.

Krisztus nemcsak az elétáruló kép miatt sírt. Korszakok bajának súlya nyomta. Látta a szörnyű következményeket, melyeket Isten törvényének áthágása okoz. Látta, hogy a világtörténelemben Ábel halálával kezdődően szakadatlan harc van a jó és a gonosz között. Végigtekintett az eljövendő éveken, és szenvedést, szomorúságot, könnyeket és halált látott – ez lesz az ember sorsa. Valamennyi korban, országban élő emberi család kínja átjárta a szívét. A bűnös faj bajai a lelkére nehezedtek, és kicsordultak a könnyei, amikor arra vágyott, hogy minden bánaton enyhítsen. – Jézus élete, 534. o.

Az isteni szeretet akkor szól a legmegindítóbban az emberi szívhez, amikor ugyanarra a gyöngéd részvétre serkenti, amely Krisztus életét jellemezte. Csak az szereti igazán Istent, aki önzetlenül szereti atyjafiát. Az igaz keresztény minden veszélyben és bajban lévő léleknek a segítségére siet. Nem fordul el a tévelygőtől, nehogy mind mélyebbre süllyedve szerencsétlenségében és csüggedésében teljesen Sátán martalékává legyen.

Aki sohasem tapasztalta személyesen Krisztus gyöngéd, megnyerő szeretetét, nem vezethet másokat az élet forrásához. Ez a szeretet kényszerítő hatalom, amely arra indítja az embert, hogy társalgásában és másokért való tevékenykedésében egyaránt Krisztust nyilvánítsa ki. Az Üdvözítő munkásainak fáradozásait csak úgy koronázhatja siker, ha ismerik Jézust. Ehhez azonban mindenekelőtt szeretetét kell ismerniük. A menny aszerint ítéli meg használhatóságukat, tudnak-e úgy szeretni, ahogyan az Úr szeretett, és munkálkodnak-e úgy, ahogyan Ő munkálkodott. – Az apostolok története, 550. o.