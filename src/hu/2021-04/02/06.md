---
title:  Az Emoreusok Gonoszsága
date:  07/10/2021
---

5Mózes 2. és 3. fejezetében Mózes tovább részletezi Izrael történelmét, hogy miként győzte le az ellenségeit Isten áldásával. Amikor hűségesek voltak, Isten győzelemre segítette őket, még „óriásokkal” szemben is (5Móz 2:11, 20; 3:13). Ez természetesen felveti azt a nehéz témát, amit legalább érintenünk kell, vagyis ezeknek a népeknek a vesztét. Izrael először általában békével fordult más népek felé (5Móz 20:10-11), de ha ők nem fogadták el az ajánlatukat, akkor megesett, hogy bevonultak és elpusztították őket, még a nőket és a gyerekeket is. „De az ÚR, a mi Istenünk kezünkbe adta, és levertük őt és fiait és egész népét. Elfoglaltuk minden városát abban az időben, és fegyverre hánytuk az egész várost: férfiakat, asszonyokat és gyermekeket. Nem hagytunk elmenekülni senkit” (5Móz 2:33-34, ÚRK). Némelyek egyszerűen úgy próbálják megkerülni ezt a témát, hogy nem tekintik igaznak ezeket a történeteket. Mivel azonban hisszük, hogy „A teljes Írás Istentől ihletett és hasznos a tanításra, a feddésre, a megjobbításra, az igazságban való nevelésre” (2Tim 3:16), hetednapi adventisták számára ez nem járható út, így megmaradnak a nehéz kérdések ezekkel az esetekkel kapcsolatban.

`Olvassuk el 1Móz 15:1-16 szakaszát! Mit mondott Isten Ábrámnak a 16. versben? Hogyan vet ez némi fényt erre a nehéz kérdésre?`

Vitathatatlan, hogy a pogány népek közül sok rendkívül brutális és kegyetlen volt, és már jóval korábban igazolhatóan kiváltották Isten haragját és ítéletét. Ez igaz, és Isten türelmesen várta, hogy megváltozzanak, ők azonban mégsem így tettek. Mindez semmit nem változtat azon a kemény valóságon, hogy mindenkit megöltek, még a gyerekeket is. (Bizonyára még több gyerek veszett oda az özönvíz idején, mint ahányat az izraeliták megöltek.) Tény, hogy egyelőre, az események teljes összefüggéséről csupán korlátozott információval rendelkezve egyszerűen csak el kell fogadnunk ezt a nehéz kérdést, bízva Isten jóságában, amit pedig annyiféle más módon bemutatott. A hit nem csak azt jelenti, hogy szeretjük Istent, amikor egy szép napon gyönyörű erdőben sétálunk, csodálatos látnivalók és hangok között. Akkor is fontos bízni benne, ha nem értünk mindent teljesen.

`Hogyan segít Jn 14:9 és 1Kor 10:1-4, valamint még sok hasonló ige, hogy megtanuljunk bízni Isten szeretetében, igazságosságában és jóságában még akkor is, amikor olyasmit látunk, amit nehéz összeegyeztetni az Istenről alkotott képünkkel?  `

---

#### Ellen G. White idézetek

Isten közölte az izraelitákkal, hogy az emoreusok törvénytelensége még nem érte el a csúcspontját, és hogy addig nem jogos az országból való kiűzetésük és elpusztításuk, míg nem telik be törvénytelenségük pohara. Bálványimádó bűnösök voltak, de annyira még nem telt be a pohár, hogy elpusztíthassa őket. Isten az Ő szeretetében és irgalmában azt akarta, hogy még láthatóbb módon áradjon feléjük a világosság, mert lehetővé akarta tenni számukra, hogy megláthassák hatalmának csodálatos munkálkodását, és így ne hozhassanak fel semmilyen kifogást a gonosz cselekedeteikre. Így munkálkodik az Úr a nemzetekkel. Egy bizonyos próbaidő révén mutatja ki hosszútűrését a nemzetek, a városok és az emberek iránt. Amikor azonban már nyilvánvalóvá válik, hogy nem térnek meg, eljön rájuk is az ítélet. Ekkor érkezett el az emoreusokra is az ítélet, és eljön majd az idő, amikor a parancsolatok áthágói is meglátják, hogy Isten egyetlen bűnösnek sem kedvez. – The Review and Herald, 1893. május 2.

Sokan kegyetlennek vélik az Urat, mivel itt megköveteli népétől, hogy más nemzetek ellen viseljen hadat. Azt állítják, hogy ez ellenkezik jóságos jellemével. Ámde Isten teremtette a földet, Ő alkotta az embert, hogy a földön lakjon, ezért kezének minden műve fölött korlátlan hatalommal rendelkezik. Az embernek nincs joga így szólni Alkotójához: „Miért teszed ezt?” Isten jellemében nincs igazságtalanság. Ő a világ ura. Földi alattvalóinak túlnyomó része mégis fellázadt ellene, mégis lábbal tiporja törvényét... Az Atya itt haragja eszközeként használta népét, hogy megbüntesse a gonosz nemzeteket, melyek gyötörték és bálványimádásra csábították népét. – A Te Igéd igazság, I. köt., 1117. o.

Azonban Krisztus minden követője talál alkalmat arra, hogy kimutassa keresztény kedvességét és szeretetét, és ezáltal kimutassa, hogy Jézus Krisztus vallásának hívei közé tartozik. Ez a vallás megtanít bennünket a türelem és a béketűrés gyakorlására durva és igazságtalan körülmények között is… „Nem fizetve gonosszal a gonoszért, avagy szidalommal a szidalomért; sőt, ellenkezőleg, áldást mondván, tudva… arra hívattatok el, hogy áldást örököljetek.” (1Pt 3:9) Krisztus nem viszonozta a szidalmat szidalommal… Vallása a lélek szelídségét és csöndességét hirdeti.

A Biblia vallását követve állandóan szükségünk van a türelmes, gyöngéd, önmegtagadó és önfeláldozó lelkületre. Ha Isten Igéje maradandó elvvé válik az életünkben, akkor minden szavunk és hétköznapi tettünk arról fog árulkodni, hogy Krisztus gyermekei vagyunk… Ha befogadjuk Isten Igéjét a szívünkbe, akkor kivész az önhittség és az önelégültség lelkünkből. Életünk hatalom lesz a jóra, mert a Szentlélek Isten dolgaival tölti meg a gondolatainkat. – Isten csodálatos kegyelme, 248. o.