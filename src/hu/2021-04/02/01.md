---
title:  Mózes történelmi leckéje
date:  02/10/2021
---

### E heti tanulmányunk
1Mózes 15:1-16; 2Mózes 32:29-32; 4Mózes 14; 5Mózes 1–3; János 14:9; Efezus 3:10

> <p></p>
> „És mindnyájan egy lelki eledelt ettek; És mindnyájan egy lelki italt ittak, mert ittak a lelki kősziklából, amely követi vala őket, e kőszikla pedig a Krisztus volt” (1Kor 10:3-4).

„Ezeket a szavakat mondta Mózes” (5Móz 1:1, ÚRK) – így kezdődik Mózes ötödik könyve. Noha a könyvben valóban ő, a lénye dominál, a nyitó szavaitól kezdve egészen a Moáb földjén bekövetkezett haláláig (5Móz 34:5), Mózes ötödik könyve (mint az egész Biblia) valójában az Úr Jézusról szól, aki megteremtett (1Mózes 1–2. fejezet; Jn 1:1-3), életben tart (Kol 1:15-17; Zsid 1:3) és megvált bennünket (Ézs 41:14; Tit 2:14). Tágabb értelemben Mózes ötödik könyve azt mutatja be, hogyan folytatta az Úr teremtő, fenntartó és megváltó munkáját népe életében, az üdvösségtörténelem meghatározó idejében.

Közvetlenül mielőtt Izrael népe végül belépett Kánaán földjére, Mózes történelmi leckét adott nekik. Ennek a témája visszhangzik az egész Bibliában: Emlékezz mindarra, amit az Úr tett érted a múltban!

Tanítása számunkra is fontos, akik a még különb ígéret földjének a határán állunk: „Visszatekintve a történelmünkre, amíg eljutottunk lépésről lépésre a mostani állomásra… csodálat és bizalom tölt el vezetőnk, Krisztus iránt. Nem kell félnünk a jövőtől, ha nem feledjük az utat, amelyen vezetett bennünket az Úr, sem azt, ahogyan a múltban tanított” (Ellen G. White: Life Sketches. 196. o.).

---

#### Ellen G. White idézetek

Az Úr utasította Mózest, mondja el Izrael gyermekeinek Isten értük tett dolgait, hogy kiszabadította őket Egyiptomból, és csodálatosan megőrizte őket a pusztában. Eszükbe kellett juttatni hitetlenségüket és zúgolódásukat, mikor próbákkal találták szemben magukat, és az Úr nagy kegyelmét és szeretetét, mely soha nem hagyta el őket. Ez élénkítette a hitüket, erősítette a bátorságukat. Miközben rávezette őket, hogy legyenek tudatában bűnüknek és gyengeségüknek, és azt is véssék az eszükbe, hogy Isten az igazságosságuk és erejük.

Ugyanolyan fontos ma is, hogy Isten népe észben tartsa, miként és mikor próbálta meg őket az Úr, és hol bizonyult gyöngének a hitük; hitetlenségükkel és önteltségükkel hol hoztak veszedelmet a menny művére. Lépésről lépésre emlékezzenek Isten könyörületére, megtartó gondviselésére, feledhetetlen szabadítására. Amikor Isten népe így szemléli a múltat, láthatja, hogy az Úr örökké megismétli bánásmódját. Értsék meg az adott figyelmeztetéseket, és vigyázzanak, nehogy megismételjék az ősi Izrael hibáit. Mondjanak le a maguk erejére való támaszkodásról. Bízzanak Istenben, hogy megóvja őket, nehogy ismét szégyent hozzanak a nevére. – Bizonyságtételek, VII. köt., 210. o.

A mai embereknek gondosan tanulmányozniuk kellene Mózes ötödik könyvét. Ez a könyv tartalmazza Mózes izraelitáknak adott utasításait. A törvény megismétlése is itt található. Izraelben gyakran el kellett ismételniük Isten törvényét. A törvényt a nép szeme előtt kellett tartani. Mindenkor magasztalniuk és tisztelniük kellett azt. A szülők kötelessége volt felolvasni gyerekeiknek a törvényt. Sort sor után, elvet elv után kellett megtaníttatni velük. Ünnepek alkalmával az egész nép füle hallatára kellett felolvasniuk a törvényt.

Izrael jóléte a törvény iránti engedelmességtől függött. Ha engedelmesek, életet fog hozni számukra, ha engedetlenek, akkor meg halált. – A Te Igéd igazság, I. köt., 1117. o.

Sátán mindig csinál valamit, és igyekszik elfordítani, amit Isten mondott, elvakítani az elmét és elhomályosítani az értelmet, hogy ezáltal bűnre vigye az embert. Az Úr nyílt követelményei olyan nagyon egyszerűek, hogy senkinek sem kell tévelyegnie. Isten állandóan keresi, hogy az embert védelme alá vonja, hogy az ördög ne gyakorolhassa gonosz, megtévesztő hatalmát. Az Úr leereszkedett, hogy saját szavaival beszéljen hozzájuk, és saját kezével írja le az élő igéket. És ez áldott igéket élettel áthatva és igazságtól ragyogva tökéletes vezetőként adta át az embernek. Mivel a gonosz arra törekszik, hogy elvonja a figyelmet és elfordítsa a hajlandóságot az Úr ígéreteitől és követelményeitől, ezért annál nagyobb szorgalomra van szükség, hogy azokat az emlékezetben megerősítsék, és a szívbe bevéssék. – Pátriárkák és próféták, 503–504. o.