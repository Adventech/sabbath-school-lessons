---
title:  Mózes Szolgálata
date:  03/10/2021
---

Az egész Bibliában érezhető Mózes jelenléte. 2Móz 2:2 említi először, de ő írta Mózes első könyvét is, annak Istentől eredő, mérvadó, alapvető történetét, hogy kik vagyunk, hogyan kerültünk ide, miért ilyen rossz a világ és miért lehet mégis reménységünk. A teremtés, a bűnbeesés, a megváltás ígérete, az özönvíz, Ábrahám és az evangélium – mindnek a gyökere Mózes első könyvében, Mózes próféta írásában van. Nehéz volna pontosan felmérni ennek az embernek a hatását, aki távolról sem volt hibátlan, de Istenért munkálkodott, mert szerette és szolgálni akarta Őt.

`Olvassuk el 2Móz 32:29-32 verseit, az Úr és Mózes párbeszédét az aranyborjúval kapcsolatos rettenetes bűn után! Mit tudhatunk meg ebből Mózes jelleméről? A hibái dacára miért tudta különlegesen felhasználni az Úr?`

Mózesnek ugyan semmi köze nem volt a bűneikhez, de közben akart járni a népért, még az életét is feláldozta volna értük. 2Móz 32:32 versében azt kéri a próféta Istentől, hogy „bocsásd meg bűnüket” (ÚRK). Ez az ige érdekes módon azt jelenti még a héberben, hogy „elvisel”, „elhordoz”. Mivel Mózes felmérte a bűn fenyegető voltát és az engesztelés árát, kérte Istent, hogy „hordozza” a nép bűnét. Végeredményben ez az egyetlen módja a bűnbocsánatnak, bármely bűn esetében.

Tehát már a Biblia elején látjuk a helyettesítés erőteljes megjelenését. Jézus személyében maga Isten vette magára, hordozta el bűneink büntetésének oroszlánrészét. Isten eleve ezt a módját rendelte el az emberiség megváltásának, így hű marad uralkodása, törvénye elveihez.

Évszázadokkal később Péter ezt írta Jézusról: „Aki a mi bűneinket maga vitte fel testében a fára, hogy a bűnöknek meghalván, az igazságnak éljünk: akinek sebeivel gyógyultatok meg” (1Pt 2:24).

Azt látjuk Mózesnek ebben a történetében, ahogy a nép bűnére reagált, hogy a bűnös nép érdekében közbenjáró szerepben járt el, Jézus előfutáraként (lásd Zsid 7:25).

`Az életét is feláldozta volna a népéért? Gondoljunk bele, mi minden következik ebből! Mire tanít ez az őszinte emberi szeretetről?`

---

#### Ellen G. White idézetek

Mózes által szabadította ki Isten Izrael fiait az egyiptomi rabszolgaságból. Mózes közbenjárója volt népének, és gyakran állt a nép és az Úr haragja közé. Mózesnek Izrael iránti végtelen szeretetét akkor tette próbára a menny, mikor haragja fellobbant a vétkes, hitetlen és zúgolódó nép ellen. Isten azt javasolta, hogy eltörli Izrael népét a föld színéről, és helyette Mózesből alkot hatalmas nemzetet. Azonban Mózes megmutatta szeretetét Izrael iránt, mert komolyan esedezett érte. Végtelen fájdalmában arra kérte a Mindenhatót, hogy szűnjön meg emésztő haragjától, és bocsásson meg Izraelnek, vagy az ő nevét törölje ki az élet könyvéből. – Tapasztalatok és látomások, 162. o.

Krisztus az önzetlen szolgálat életét élte, és nekünk az Ő életét kell tanulmányoznunk. Folytatnunk kell az általa elkezdett munkát. Mivel szemünk előtt van küzdelmekkel és szenvedéssel teli élete, vajon még mindig tétovázhatnak a magukat keresztényeknek vallók az önmegtagadásban, a kereszt hordozásában és Krisztus követésében? Ő annyira megalázta magát, hogy a feddhetetlenség, szentség és tökéletesség magasságába emelhessen fel minket általa. Szegénnyé lett, hogy szegénységtől sújtott lelkünkbe tölthesse a menny összes gazdagságát. Elszenvedte a kereszt szégyenét, hogy békét, nyugalmat és örömöt adhasson számunkra, és trónusának dicsőségében részesítsen.

Hát ne adjuk vissza Istennek mindazt, amit Ő megváltott, vagyis érzelmeinket, amelyeket megtisztított, testünket, amelynek szentségéért hatalmas árat fizetett?

Az igazi kereszténység szeretetet áraszt. Ez a szeretet megérinti a létezés összes fontos területét: az elmét, a szívet, a segítőkész kezet és lábat, és képessé teszi az embert szilárdan megállni abban, amit elvár tőle Isten. Mi képesek vagyunk felfedezni a mennyei Urunkhoz való hasonlóságunkat. Eljuthatunk a lelki élet tudományának megismerésére. Dicsőíthetjük Istent testünkkel és lelkünkkel, hiszen mindez az övé. – In Heavenly Places, 43. o.

Az igaz szeretet egyszerű módon munkálkodik, és nem hasonlítható semmilyen működési elvhez.

Jézusban képes az ember buzgón és komolyan szeretni. Ez a szeretet tud korlátok nélkül növekedni. Az Isten iránti szeretet magával hozza az embertársak iránti szeretetet, ezért mélységes érdeklődéssel és önzetlenséggel fogja teljesíteni az élet kötelességeit. Tettei alapját tiszta elvek kell, hogy képezzék, belső békéje pedig egészséges mederbe fogja terelni a gondolatait. (…)

A megszerezhető lelki béke áldásul szolgál mindazoknak, akikkel társulsz. De miközben ez a béke és nyugalom a természeteddé válik, értékes sugarai kiáradnak körülötted, majd visszatükröződnek rád.

Minél inkább megízleled ezt a mennyei békét és lelki nyugalmat, annál inkább fogsz növekedni. Ez egy lelkesítő tudat, hiszen nem engedi szunnyadni erkölcsi erőidet, hanem még szorgosabb munkára késztet. A tökéletes béke mennyei tulajdonság, amit az angyalok is birtokolnak. – Lift Him Up, 94. o.