---
title:  Beteljesült Prófécia
date:  04/10/2021
---

A modern tudomány igazságként próbál terjeszteni bizonyos téves elképzeléseket (mint például azt, hogy a világegyetem a „semmiből” nőtt ki, vagy pedig minden földi élet véletlen folytán alakult ki, egyszerű kémiai vegyületekből). Ugyanakkor lélegzetelállító módon bepillantást is enged Isten teremtő hatalmának dolgaiba. A harmónia, az egyensúly, a természet világa oly sok vetületének finoman hangolt pontossága ámulatra készteti a vizsgálódókat, még a bűnös állapotok között is. Ha Isten ennyire pontos a fizikai dolgok tekintetében, akkor a lelki dolgokkal is bizonyosan az! Mózes ötödik könyve nyitó verseiben még többet láthatunk fantasztikus precizitásából.

`Olvassuk el 5Móz 1:1-6 szakaszát! A prófécia szempontjából mi a jelentősége annak, hogy 5Móz 1:3 verse említést tesz a negyvenedik esztendőről?`

Mózes kémeket küldött ki Kádes-Bárneából, hogy megnézzék a földet, aztán jött a kudarc: a nép ellenállt a parancsnak, hogy elfoglalják azt. Mi történt ezután? Isten közölte velük, hogy nem léphetnek be az ígéret földjére. Mennyi ideig kellett várniuk, mielőtt végül bevonulhattak? „A napok száma szerint, amelyeken megkémleltétek a földet, (tudniillik negyven napon, egy-egy napért egy-egy esztendő), negyven esztendeig hordozzátok a ti hamisságotoknak büntetését, és megismeritek az én elfordulásomat” (4Móz 14:34). Mózes ötödik könyve a negyvenedik évben veszi fel az események fonalát, pontosan Isten kijelentése szerint. Más szóval, Isten prófétai Igéje éppen olyan megbízható, mint maga az Úr. Mózes ötödik könyvének nyitó versei túlmennek a hitelesség puszta bizonyításán. Azt erősítik meg, hogy Isten megteszi, amit mond, méghozzá akkor, amikorra ígérte. Természetesen nem ez az egyetlen prófétai időszak, ami Isten kijelentése szerint történt. Visszatekintve Dán 9:24-27 verseire például azt látjuk, hogy a Jézusra vonatkozó időszak pontosan az Úr szava szerint teljesedett. Láthatjuk, hogy az „ideig, időkig és fél időig” (Dán 7:25; lásd még Jel 12:6, 14; 13:5) beteljesedett a történelemben, éppen úgy, mint Dán 8:14 kétezer-háromszáz napos próféciája. A precíz időmeghatározások mellett Dániel 2., 7. és 8. fejezetei szintén igen pontosan megjövendölték a világtörténelmet, és mindez lehengerlő bizonyítékokkal szolgál számunkra Isten előre tudására, irányítására és hűségére nézve.

`Láthatjuk, hogy az Úr hűségesen beteljesítette ezeket a próféciákat, pontosan a jövendölés szerint. Miért bízhatunk tehát benne a jövőre ígért események tekintetében is?`

---

#### Ellen G. White idézetek

Isten csak úgy tudja megmutatni akaratának ismeretét és kegyelmének csodáit a hitetlen világnak, ha tanúi élnek mindenütt a világon. Azt tervezi, hogy akik Jézus Krisztus által részesültek a nagyszerű mentésben, a küldöttei legyenek, a világosság közegei a világ minden részén. Útjelzők az emberek számára, élő levelek, melyeket minden ember ismer és olvas. Hitük és cselekedeteik bizonyítsák az eljövendő Megváltó közeledését, és hogy nem hiába fogadták el Isten kegyelmét. Figyelmeztetnünk kell a közelgő ítéletre. Akik eddig csakis légből kapott mesékre hallgattak, Isten alkalmat nyújt meghallaniuk a megbízható, mennyből jövő jövendöléseket, melyekre jól teszik, ha figyelnek, mint sötétben világító szövétnekre. Eljuttatja az igazság megbízható szavát az engedelmeskedni akarókhoz. Mindenki összevetheti az igazságot a mesékkel, noha olyanok tálalják eléjük, akik állítólag értik az Isten szavát, és elég képzettek, hogy tanítsák a sötétben veszteglőket. – Bizonyság­tételek, II. köt., 631. o.

Amikor a keresztény a kötelességeire tekintve a hitvallása miatt rá váró keserű próbákra gondol, emberi természete megriad a következményektől, és ez egyre inkább így lesz a földi történelem végéhez közeledve. Isten Igéjének igazságai bátorításul szolgálhatnak. Krisztus soha nem fordult el gyermekeitől, hanem biztos vezetőjük maradt nehézségeik idején. Hűséges feljegyzések szólnak a Sátán elnyomó hatalma miatt szenvedő emberekről. Jézus kegyelme minden napra elegendő erőt adott nekik. Hű az Isten, aki nem hagy titeket feljebb kísérteni, mint elszenvedhetitek. – Szemelvények, III. köt., 398. o.

Több mint ezernyolcszáz év telt el, mióta az Üdvözítő megígérte, hogy visszajön. Szavai évszázadokon át bátorsággal töltötték el hűségeseinek szívét. Ez az ígéret még nem teljesedett be, ettől viszont még nem csökkent annak a bizonyossága, hogy teljesedni fog.

Krisztus vissza fog jönni dicsőségben, az Atya dicsőségében és a szent angyalok társaságában. Tízezerszer tízezer csodálatos angyal és az Atya győztes gyermekei alkotják majd semmihez sem fogható dicsőségben ragyogó kíséretét. Töviskorona helyett a dicsőség koronáját, a koronák koronáját fogja viselni. A hajdani bíborvörös palást helyett ragyogó fehér ruhát visel majd, olyan fehéret, „mihez hasonlót a ruhafestő e földön nem fehéríthet”. Palástjára pedig az Ő neve lesz írva: „Királyok Királya és uraknak Ura.” – Our High Calling, 367. o.