---
title:  Az Első Parancsolat
date:  21/10/2021
---

Még ha különböző okoktól vezéreltetve bizonyos keresztények próbálják is különválasztani az Ószövetséget az Újszövetségtől, ezt nem lehet megtenni, legalábbis anélkül nem, hogy az Újtestamentumot megfosztanánk valódi jelentésétől. Az Újszövetség kinyilatkoztatja Jézust, teológiai magyarázatot ad életére, halálára, feltámadására és főpapi szolgálatára, számtalan ószövetségi prófécia beteljesedéseként mutatva minderre. Az Ótestamentum a háttere, a kontextusa (szövegösszefüggése) és az alapja az Újszövetségnek, ezek egyaránt Isten jóságát, szeretetét nyilatkoztatják ki.

Ez az egyik oka annak, hogy az Újszövetség és benne Jézus is folyton idézi az Ószövetséget.

`„Melyik az első minden parancsolatok között” (Mk 12:28)? Mit felelt az írástudó kérdésére Jézus a következő két versben?`

Érdekes, hogy ezt a kérdést tette fel egy írástudó, aki egész életét a törvény megértésére, alkalmazására szentelte. A hitük szerint akárhány törvényt is kellett betartaniuk (a későbbi zsidó tradíció szerint 613 ilyen törvény volt), nem meglepő, hogy megpróbálták azokat visszavezetni egyetlen tételig.

Mit tett erre Jézus? Visszautalt közvetlenül 5Mózes 6. fejezetére: „Halld meg, Izráel: az ÚR, a mi Istenünk az egyetlen ÚR” (5Móz 6:4, ÚRK), majd pedig idézte a következő verset is arról, hogy teljes szívünkkel, lelkünkkel és erőnkkel szeressük Istent. Rámutatott a meghatározó állításra, miszerint az Úr az Isten, az egyetlen Isten, és ez az alapja annak, hogy mindenekfelett szeretniük kell Őt. Ugyan mi lehetne inkább „jelenvaló igazság”, mint ez a parancs? Az utolsó napokban, amikor a végső események kibontakoznak és a lehető legdrámaibb körülmények között mindenkinek döntenie kell, hogy melyik oldalra áll, kulcsfontosságú lesz Isten parancsolatainak a szerepe (Jel 14:12). Végső soron annak alapján döntjük el, hogy melyik oldalt választjuk, még ha üldözésre kerül is a sor, hogy valóban szeretjük-e Istent vagy nem. Ez a döntő kérdés. Istent pedig csak úgy szerethetjük teljes szívünkből, lelkünkből és erőnkből, ha személyesen megismerjük Őt, saját magunk tapasztaljuk a jóságát, a szeretetét és a kegyelmét. Érte még meghalni is érdemes, ha úgy alakulna a helyzet!

`Mit felelnél, ha valaki megkérdezné tőled, hogyan szerethetjük Istent, ha soha nem láttuk? Beszélgessünk erről a csoportban!`

---

#### Ellen G. White idézetek

Mindannyian gondoljunk az életünkkel, jellemünkkel és az Isten iránti magatartásunkkal kapcsolatos mennyei feljegyzésekre. Az idei évben nőtt-e az Úr iránti szeretetünk? Ha valóban Krisztus lakik a szívünkben, akkor szeretni fogjuk Istent, és szívesen engedelmeskedünk a parancsolatainak, szeretetünk pedig egyre mélységesebb és erőteljesebb lesz. Ha szeretnénk a Megváltót képviselni a világban, akkor a szívünknek, jellemünknek és életünknek tisztának kell lennie, a beszédünk pedig legyen szent, a szívünkön és ajkunkon ne találjanak hamisságot. Vizsgáljuk meg eddigi életünket, és lássuk meg, hogy törekedtünk-e hozzá hasonlóvá válni és úgy dolgozni, ahogyan Ő dolgozott mindazokért, akikért az életét adta. – Lift Him Up, 325. o.

Krisztus halála és feltámadása teljessé tette a szövetséget. Azelőtt jelképekben és árnyékokban jelentette ki ezt. A jelképek a világ Megváltójának a világ bűneiért hozott mérhetetlen áldozatára mutattak. Az ókorban a hívőket ugyanaz az Üdvözítő mentette meg, mint ma, de az elfátyolozott Isten volt. Istent körülmetélt jelképekben látták. Az Ádámnak és Évának az Édenben adott ígéret a bukott embernek szóló örömüzenet volt: az asszony magva a kígyó fejére tapos, az pedig annak sarkát mardossa. Krisztus áldozata a zsidó üdvrend dicső beteljesedése. Fölkelt az igazságosság napja. Jézus – az igazságosságunk – tündökölve ragyog ránk. – A Te Igéd igazság, VII. köt., 932. o.

Azért nem örvendezünk többet, mert elveszítettük az első szeretetünket. Legyünk hát buzgók, és tartsunk bűnbánatot, nehogy az Úr elmozdítsa gyertyatartónkat.

Isten mennyei temploma nyitva áll, és a küszöbe dicsőségtől ragyog minden gyülekezet számára, mely szereti Istent, és megtartja a parancsait. Tanuljunk, elmélkedjünk és imádkozzunk. Akkor megnyílik a lelki látásunk, akkor látni fogjuk a mennyei templom belső udvarait. Fülünk felfogja a trón körül álló mennyei kar énekeinek és hálaadásának témáit. Akkor Sion felkel és ragyogni fog, fénye átható lesz, és dicséret és hála drága énekei hallatszanak a szentek összegyülekezéseinél. (…)

Isten arra tanít, hogy jöjjünk össze házában a tökéletes szeretet gyakorlására. Ez majd előkészíti a föld lakosait azokra a lakóhelyekre, melyekért Krisztus mennybe ment, hogy elkészítse az Őt szeretők számára. Ott majd szombatról szombatra, újholdról újholdra összejönnek a szent helyen, és egyesítik hangjukat a legmagasztosabb énekekben, dicséretekben és hálaadásokban a trónon ülő és a Bárány iránt örökkön örökké. – Bizonyságtételek, VI. köt., 368. o.