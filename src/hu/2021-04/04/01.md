---
title:  Szeresd az Urat, a te Istenedet!
date:  16/10/2021
---

### E heti tanulmányunk
5Mózes 4:37; 6:4-5; 10:12; 11:1; Márk 12:28-30; Efezus 2:1-10; Jelenések 14:6-7

> <p></p>
> „Szeressed azért az Urat, a te Istenedet teljes szívedből, teljes lelkedből és teljes erődből” (5Móz 6:5).

A zsidó nép egyik legfontosabb imádsága Mózes ötödik könyvének 6. fejezetében van. A héber szöveg első szava alapján úgy nevezik, hogy „Sema”. A szó a „sáma” igéből ered, ami azt jelenti, hogy meghallgat, sőt engedelmeskedik. Újból és újból előfordul, nemcsak Mózes ötödik könyvében, hanem az egész Ószövetségben.

Az imádság első sora így hangzik: Sema Jiseráél Ádonáj Elóhenu Ádonáj ehád. Ez azt jelenti, hogy „Halld Izráel: az Úr, a mi Istenünk, egy Úr” (5Móz 6:4)! Amikor a zsidók ezt imádkozzák, többnyire eltakarják a szemüket, hogy a gondolatukat semmi ne terelje el Istenről. Az imádság első sorát úgy értelmezik, mint ami az egyistenhitet erősíti meg: Ádonáj Elóhenu – „az Úr, a mi Istenünk”, Izrael egyedül neki tartozik hűséggel, más „istennek” nem.

Ez a sor része Mózes első beszédének, amit Izrael népének mondott az ígéret földjére való bevonulás előtt. Ezek után következik az igazság erőtlejes kijelentése, ami ma is éppen annyira meghatározó, mint akkor volt.

---

#### Ellen G. White idézetek

Az ember mindent elnyer, ha engedelmeskedik a szövetségéhez hű Istennek. Isten a maga tulajdonságait ruházza rá az emberre, képessé téve őt az irgalom és szánakozás gyakorlására. A menny szövetsége biztosít minket az Úr megváltoztathatatlan jelleméről. Akik azt állítják, hogy hisznek Istenben, mégis miért változékonyak, megbízhatatlanok? Mert nem szolgálnak szívből, mint akik elkötelezték magukat az Atya tetszése és dicsősége mellett. Nem elég általános fogalommal rendelkeznünk Isten követelményeiről. Tisztában kell lennünk, mik az Úr követelményei, és mi a mi kötelezettségünk. Isten szövetségének feltétele: „Szeresd az Urat, a te Istenedet teljes szívedből, teljes lelkedből, minden erődből és teljes elmédből; felebarátodat pedig, mint magadat.” Ezek az élet feltételei: „Ezt cselekedd – mondta Krisztus –, és élsz.”  – A Te Igéd igazság, VII. köt., 932. o.

Krisztus szeretete aranylánc, amely a korlátolt, de benne hívő embert összeköti a végtelen Istennel. Az Úr gyermekei iránti szeretete minden ismeretet felülmúl. Nem létezik oly tudomány, amely erre a szeretetre magyarázatot adhatna, és semmilyen emberi bölcsesség sem képes azt elképzelni.

Önzés és büszkeség állja útját annak a tiszta szeretetnek, ami lélekben egyesíthetne bennünket Jézussal. Azonban ha ápolják ezt az igaz szeretetet, a korlátolt emberek egymással összefogva egyesülhetnek a végtelen Istennel. Az emberi természet emberi természettel egyesülve szorosan kapcsolódik a végtelen Szeretet szívéhez. Az egymás iránti megszentelő szeretet szent. Ebben a nagy munkában a keresztény szeretet – minél magasztosabb, állandóbb, kedvesebb és önzetlenebb – annál inkább hirdeti a keresztény szelídséget, jóságot és előzékenységet. Ezenfelül Isten akarata szerinti emberi testvériséget alakít ki, ami azt a méltóságot igazolja, amit Ő az ember jogaiba lefektetett. – Our High Calling, 73. o.

Szeretni Istent mindenekfelett és önzetlenül egymást – ez a legjobb ajándék, melyben mennyei Atyánk részesíthet. Ez a szeretet nem pillanatnyi fellángolás, hanem isteni alapelv, állandó erő. Nem fakadhat meg nem szentelt szívben, nem is teremhet meg benne. Csak abban a szívben találjuk meg, ahol Jézus uralkodik. „Mi szeretjük Őt, mert Ő előbb szeretett minket.” Abban a szívben, amit az isteni kegyelem megújított, minden cselekedet indítéka a szeretet. A jellemet átalakítja, megfékezi az ösztönöket, uralja a hajlamokat, és nemesíti a törekvéseket. Ha ezt a szeretetet befogadjuk a szívünkbe, megédesíti az életünket, és nemesítő befolyást áraszt egész környezetünkre.

János igyekezett megértetni a hívőkkel, hogy milyen kiváltságokban részesülnének, ha a szeretet ilyen lelkülete hatná át az életüket. Ha ez a megváltó hatalom uralja a szívet, akkor az összes többi indítórugót is irányítja; és fölemeli a hívőt a világ megrontó befolyása fölé. Ha a hívők engednék, hogy ez a szeretet teljesen uralomra jusson bennük, és életük hajtóerejévé váljon, akkor a hit és az Istenbe vetett bizalom teljességére jutnának. A hit teljes bizalmával mehetnének az Úr elé, abban a tudatban, hogy tőle mindent megkapnak, amire jelen és örök javuk érdekében szükségük lehet. – Az apostolok története, 551. o.