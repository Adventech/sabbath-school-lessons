---
title:  „Ha Engem Szerettek, Az Én Parancsolataimat Megtartsátok!”
date:  20/10/2021
---

Izrael egész népének szólt az üzenet, hogy szeressék Istent. Ez viszont csak egyen-egyenként történhetett meg az emberekben. Szabad akarattal rendelkezve minden izraelitának saját döntést kellett meghoznia arról, hogy szereti Istent, amit aztán az engedelmesség mutatott meg.

`Mi a közös az alábbi igékben? Mit fejez ki mindegyik?`

5Móz 5:10      

5Móz 7:9        

5Móz 10:12-13           

5Móz 11:1      

5Móz 19:9      

Nemcsak mondta az Úr, hogy szeret bennünket, hanem bizonyítja is az irántunk való szeretetét az eddigi, folyamatos tetteivel. A népnek szintén a cselekedeteivel kell bemutatnia az Isten iránti szeretetét. Ezekben a versekben pedig azt látjuk, hogy az Isten iránti szeretet elválaszthatatlanul kapcsolódik a neki való engedelmességhez. Ezért is fogalmaz János például így: „Mert az az Isten szeretete, hogy megtartjuk az ő parancsolatait” (1Jn 5:3). Jézus pedig ezt mondja: „Ha engem szerettek, az én parancsolataimat megtartsátok” (Jn 14:15). Az idézett versek ezt az alapvető igazságot érzékeltetik. Az Isten iránti szeretet a neki való engedelmességgel fejezhető ki. Mindig ez volt a helyzet, és ez így is marad. Az Isten iránti engedelmesség a törvényének, a Tízparancsolatnak a betartását jelenti, beleértve a negyedik parancsolatot, a szombatot is. Egyáltalán nem mondható törvényeskedésnek a negyedik parancsolat komolyan vétele, mint ahogyan a többi kilencé sem. Persze válhat törvényeskedéssé bármelyik parancsolat megtartása, csakhogy az a fajta engedelmesség valójában nem az Isten iránti szeretetből fakad. Amikor az ember igazán szereti Istent, legfőképpen azért, amit Krisztus Jézus által értünk tett, akkor természetesen engedelmeskedni akar neki, hiszen Ő ezt kéri. Mózes újból és újból Isten iránti szeretetre és engedelmességre szólította Izraelt, miután az Úr megszabadította őket Egyiptomból. Vagyis a nép szeretete és engedelmessége az Isten szabadító tettére adott válaszuk volt. Az Úr mentette meg őket, nekik pedig feleletként hűségesen be kellett tartaniuk a parancsolatait. Vajon bármennyire is másként lenne ez ma?  

---

#### Ellen G. White idézetek

Magasztald fel Jézust! Mi Isten munkatársai vagyunk. Erős lelki fegyvereket kaptunk, amelyek ledönthetik az ellenséges erődöket. Semmilyen körülmények között se mutassuk be tévesen a hitünket, olyan tulajdonságokkal tűzdelve a munkát, amelyek nem hasonlítanak a krisztusi jellemre. Isten törvényét kell magasba emelnünk, bebizonyítva, hogy a törvény láncol bennünket Krisztushoz és mindazokhoz, akik szeretik Őt és az Ő parancsolatait. Mindezek mellett szeretnünk kell azokat a lelkeket, akikért Krisztus meghalt. Hitünket a Jézustól származó erő igazolja. A Biblia és az Ige tegyen bennünket bölcsekké az üdvösségre. – This Day With God, 99. o.

Jézus jellemét kell tükröznünk. Bárhol járunk, engedjük látni rajtunk Jézus képmását. Ezt azonban csak úgy érhetjük el, ha betöltekezünk az Ő jóságával. Ha még behatóbban akarjuk megismerni Krisztust, szeretnünk kell Őt, mivel annyira jó és csodálatos, hogy vágyakozni fogunk hozzá hasonlóvá válni jellemben, hogy ezáltal mindenki láthassa, hogy vele voltunk, és tőle tanultunk. (…)

A bűnösök kénytelenek lesznek elismerni, hogy mi nem a sötétség, hanem a világosság fiai vagyunk. Miből fogják felismerni? A gyümölcseinkből… Isten mélységes kegyelmének és szeretetének kell munkálkodnia a szívünkben, és engedelmességünk által ezt a szeretetet kell kifejeznünk. (…)

Szívünket az Úr teljességének kell, hogy betöltse, azonban nekünk is van feladatunk. Nem szabad tovább rejtegetnünk és dédelgetnünk a bűneinket, hanem el kell azokat távolítanunk. Igyekezzünk rendet teremteni a szívünkben. Ha ez megvalósul, akkor a hit kulcsával kinyithatjuk Isten gazdag áldásainak tárházát. – Lift Him Up, 266. o.

Krisztus különleges fontosságot tulajdonít annak, hogy Isten népe megtartja-e, vagy sem, a parancsolatokat. Gyermekeinek ismerniük és érteniük kell ezeket a rendeleteket, majd a mindennapi életükben gyakorlatba is kell ültetniük. Önerőből az ember nem képes megtartani a menny parancsolatait, csak ha Krisztusban van, és Krisztus is őbenne. Azonban lehetetlen Jézusban maradnia és világosságot hordoznia, miközben akár a legkisebb parancsolatot is semmibe veszi. A hívő ember az Ige iránti önkéntes és kitartó engedelmességével fejezi ki, hogy igazán szereti azt, akit Isten elküldött.

Aki nem tartja meg az Úr parancsolatait, az nem szereti Őt. Senki sem fogja megtartani a parancsolatokat, ha nem szereti az Atya egyszülöttjét. Szeretetüket az emberek az engedelmességükkel fejezik ki. Akik szeretik Krisztust, azokat szereti az Atya, és kinyilatkoztatja magát számunkra. Ők minden nehézségükben felbecsülhetetlen támaszra találnak Jézusban. – This Day With God, 142. o.