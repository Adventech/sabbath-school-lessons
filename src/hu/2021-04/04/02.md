---
title:  Szeresd Az Istent!
date:  17/10/2021
---

Miután Mózes felvázolta Izrael népének történelmét, arról tanította őket, mit kell tenniük, hogy elfoglalják az országot és gyarapodjanak is ott. Valójában azt is mondhatnánk, hogy Mózes ötödik könyvének ez a lényege: az Úr ismerteti népével, mit kell tenniük, hogy megtartsák a szövetség rájuk eső részét, amit Ő kegyelmesen megkötött velük, teljesítve az atyáiknak tett ígéretet.

Mózes ötödik könyve így kezdődik: „Ezek azok a parancsolatok, rendelkezések és végzések, amelyekről azt parancsolta az ÚR, a ti Istenetek, hogy tanítsam meg nektek, hogy ezek szerint éljetek azon a földön, ahová most átkeltek, hogy birtokba vegyétek. Féld az Urat, a te Istenedet, és tartsd meg minden rendelkezését és parancsát, amelyeket én parancsolok neked, te magad, a fiad és az unokáid egész életetekben, hogy hosszú ideig élhessetek” (5Móz 6:1-2, ÚRK).

`Olvassuk el 5Móz 6:4-5 szakaszát! Mit parancsolt meg az Úr Isten Izrael népének az 5. versben? Mit jelent ez?`

„Szeressed azért az Urat, a te Istenedet teljes szívedből…”. Milyen érdekes, az Ige arra szólít itt, a sok törvény, minden figyelmeztetés, szabály és előírás között, hogy szeresd Istent! És ne csak egyszerűen szeresd, hanem „teljes szívedből, teljes lelkedből és teljes erődből” szeresd, ami szintén Isten szeretetének abszolút voltára mutat.

Azt jelenti teljes szívből, lélekből és erőből szeretni Istent, hogy az iránta való szeretetünknek felül kell múlnia mindenki más és minden más iránti szeretetünket, mert Ő az alapja egész lényünknek, valónknak, mindenünknek, benne gyökerezünk. Az iránta való szeretetnek kell megfelelő perspektívába helyeznie minden és mindenki más iránti szeretetünket.

Isten az egész népet szólította meg, mégis egyenként mindenkihez szólt, hiszen a közösség egésze csak annyira erős, mint az egyes tagjai. Az Úr azt kívánja, hogy a test tagjaiként mindannyian hűségesek legyünk hozzá egyénileg, hűségünk alapja pedig az iránta való szeretetünk legyen, méghozzá Őmiatta, azért, aki Ő és amit értünk tett.

`Mit jelent számodra szeretni Istent teljes szívedből, lelkedből és erődből?`

---

#### Ellen G. White idézetek

Mindenkinek meg kell tanulnia, hogy személyes felelősséggel tartozik Istennek. Ha teljes szívből szeretik Őt, elnyerik az üdvösségre vezető bölcsességet. Az Ő akaratát cselekszik, sosem halványuló világosságuk lesz a dicsőségük, mivel félik Istent, és neki szolgálnak. Minden lélek, aki magát Krisztus szolgájának vallja, ünnepélyes munkát kell, hogy végezzen…

Legfontosabb dolog elszánt elmével szolgálni az Urat és igyekezni az övé lenni szívvel-lélekkel. Aki alázatosan fordul tanácsért a Megváltóhoz, és bízik az Úr ígéreteiben, meg fogja kapni a szükséges segítséget. „Kérjetek, és adatik néktek; keressetek és találtok; zörgessetek, és megnyittatik néktek.” (Mt 7:7)

Emeljétek a mércét, és teljes alázattal kezdjetek engedelmeskedni Isten összes parancsolatának. Kövessétek az Úr különleges utasításait. Az Igének egyetlen fontos kijelentését sem szabad figyelmen kívül hagyni. – This Day With God, 128. o.

Isten tökéletes szeretetet vár el az embertől, teljes szívét, lelkét és erejét kéri, hogy kiáraszthassa rá a menny kincseit, mindazt a jót, amit a menny megadhat.

Amikor erről a témáról írok, próbálom leküzdeni saját korlátaimat, próbálok egyre messzebbre, távolabbra jutni, de nem járok sikerrel. Amikor majd eljutunk a mennyei otthonba, maga Jézus fog bennünket az Atya elé vezetni olyan fehér ruhákban, amelyek a Bárány vérében lettek megfehérítve. „Ezért vannak az Isten királyi széke előtt; és szolgálnak neki éjjel és nappal az Ő templomában; és aki a királyi székben ül, kiterjeszti sátrát felettük.” (Jel 7:15) – Our High Calling, 12. o.

A gyülekezet légköre annyira fagyos, lelkülete pedig olyan sajátságos, hogy nem viselheti el az egyszerű, mennyei eredetű kegyesség példáját. Első szeretetük melege elfagyott, és ha a Szentlélek keresztsége meg nem öntözi, Isten elmozdítja gyertyatartójukat a helyükből, ha meg nem térnek, és az első cselekedeteiket nem teszik. A gyülekezet első cselekedetei azok voltak, amikor a hívők felkeresték barátaikat, rokonaikat, ismerőseiket, és szeretettől túláradó szívvel beszéltek a Megváltóról, hogy mit jelent számunkra Jézus, és mit jelentenek ők Jézusnak. – Bizonyságtételek a prédikátoroknak, 167. o.