---
title:  Istent Félni
date:  18/10/2021
---

Mózes arra szólította Izrael népét, hogy egész lényükkel, mindenestől szeressék Istent, és ez parancs volt. Néhány verssel korábban viszont egy másik utasítást is adott: „Féld az URat, a te Istenedet” (5Móz 6:2, ÚRK).

`Mit mond 5Móz 10:12 verse a szeretetről és a félelemről? Hogyan értsük ezt?`

Bizonyos versekben az áll, hogy féljük Istent, míg mások a szeretetére szólítanak, ebben a versben pedig azt találjuk, hogy féljük és szeressük is Őt. A „félni” ige megszokott értelmezése szerint ez akár ellentmondásosnak is tűnhet, pedig nem az. Inkább félelemmel vegyes tiszteletet és megilletődést jelent a lénye, a tekintélye, a hatalma, az igazsága, az igazságossága miatt, kiváltképp a saját bűnösségünkkel, gyengeségünkkel és teljes ráutaltságunkkal szemben. Ennek kell a természetes reakciónknak lenni. Bűnösök vagyunk, áthágtuk Isten törvényét, ami miatt a kegyelme nélkül kárhozatot és örök halált érdemelnénk.

`Hogyan lehet egyszerre félni és szeretni Istent? Miként világít rá erre Ef 2:1-10 szakasza?`

Noha „a haragnak fiai” voltunk (ezért kell félnünk Istent), Krisztus meghalt értünk, ami által új életet nyertünk benne. Ennek része a bűntől való szabadság. Nem esünk kárhozat alá a múltunk miatt (ezért szeressük Őt).

Igaz ez ma ránk nézve, de ugyanez az elv vonatkozott az ókori Izraelre is, akik foglyok voltak Egyiptomban, rabságban, elnyomás alatt éltek. Csodálatos szabadulásukat csak Isten szeretetének és kegyelmének köszönhették. „És megemlékezzél róla, hogy szolga voltál Egyiptom földén, és kihozott onnan téged az Úr” (5Móz 5:15). Nem is csoda, hogy egyszerre szerették és félték Istent. Ha pedig nekik ezt kellett tenni, mennyivel inkább vonatkozik ez ránk, akik ismerhetjük Jézus kereszthalálának hatalmas igazságát!?

`Olvassuk el Jel 14:6-7 verseit! Miért az az Úr első parancsa a világnak szóló végidei üzenetében, hogy „féljétek az Istent”? Miért érthető ez a felszólítás, tekintettel arra, ami a világra következik?`

---

#### Ellen G. White idézetek

Alázatosság és tisztelet jellemezze azok viselkedését, akik Isten jelenlétében állnak. Krisztus nevében bizalommal jöhetünk Isten elé, de nem közelíthetjük meg Őt elbizakodottan, mintha egy szinten lenne velünk. Vannak, akik úgy szólítják meg a nagy, mindenható és szent Istent – aki a megközelíthetetlen mennyei világosságban lakik –, mintha velük egyenlő vagy alsóbbrendű lény volna. Vannak, akik úgy viselkednek az Úr házában, ahogy nem merészelnének viselkedni egy földi uralkodó termében. Ezek az emberek gondolják meg, hogy az előtt az Isten előtt állnak, akit a szeráfok magasztalnak, aki előtt még az angyalok is eltakarják arcukat. Az Atyát nagy tiszteletben kell részesítenünk, és mindazok, akik tudatában vannak jelenlétének, alázattal hajolnak meg előtte. Jákobbal együtt így kiáltanak fel: „Mily rettenetes ez a hely; nem egyéb ez, hanem Istennek háza és az égnek kapuja.” (1Móz 28:17) – Pátriárkák és próféták, 252. o.

A szív, mely Krisztus szeretetét megízlelte, mind többet akar abból felszívni, és azt másoknak is bemutatva még inkább gyarapszik a mennyei kincsekben. A lelkünkhöz szóló minden egyes isteni kijelentés növeli az ismereteinket és a szeretetre való képességünket. Az ilyen szív állandó kívánsága: mind jobban megtelni Isten teljességével, hiszen a mi Istenünk örömét leli abban, hogy adjon, mert „végtelen bőséggel mindeneket megcselekedhetik, feljebb, hogynem mint kérjük vagy elgondoljuk” (Ef 3:20). (...)

Az Úr olyan bőségesen árasztotta ránk szeretetét, „mint a záporesőt, mely felüdíti a földet”. Így szól: „Egek, harmatozzatok onnan felül, és a felhők folyjanak igazsággal, nyíljék meg a föld, és viruljon fel a szabadulás, és igazság sarjadjon fel vele együtt.” (Ésa 45:8) – Gondolatok a hegyibeszédről, 20–21. o.

Jelenések könyve 14. fejezetének első angyala felszólítja az embereket, hogy féljék Istent, adjanak neki dicsőséget, imádják az ég és a föld Teremtőjét. Mindezt a törvény iránti engedelmességgel valósíthatjuk meg. Az isteni örvények iránti engedelmesség nélkül a menny szemében egyetlen imádat sem kedves, „mert az az Isten szeretete, hogy megtartjuk az Ő parancsolatait” (1Jn 5:3).

Sok vallási tanító hirdeti, hogy halálával Krisztus felszabadított bennünket a törvény alól, viszont nem mindenki fogadja el ezt a látásmódot. Isten törvénye változhatatlan, és a Törvényadó akaratát és jellemét nyilatkoztatja ki. Az Atya a szeretet, és a törvénye is szeretet. A törvény két nagy elve: az Isten és az ember iránti szeretet. „A törvénynek betöltése a szeretet.” Az Úr jelleme feddhetetlenség és igazság, és ugyanez érvényes az Ő parancsolataira is. A zsoltáros azt mondja: „A te törvényed igaz”, és „minden parancsolatod igaz”. Pál apostol pedig kijelenti: „Azért ám a törvény szent, és a parancsolat szent és igaz és jó.” Ez a törvény fejezi ki Isten gondolatát és akaratát, és pontosan olyan örök, mint a szerzője. – Reflecting Christ, 62. o.