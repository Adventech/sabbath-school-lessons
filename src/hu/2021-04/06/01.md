---
title:  Melyik nagy nemzet az…?
date:  30/10/2021
---

### E heti tanulmányunk
4Mózes 25:1-15; 5Mózes 4:1-9, 32-35; Máté 5:13-16; 15:1-9; 1Korinthus 10:13

> <p></p>
> „És melyik nagy nemzet az, amelynek olyan rendelései és igazságos végzései volnának, mint ez az egész törvény, amelyet én ma adok elétek” (5Móz 4:8)?!

Mózes ötödik könyvének első három fejezete alapvetően történelmi visszatekintés, arra emlékeztette a népet, amit addig átéltek. A 4. fejezet azonban jobbára prédikáló stílusú. Az események felsorolása nemcsak a történelem kedvelőinek szólt, hanem rámutatott Isten hatalmára és kegyelmére mindabban, amit a nép között elvégzett. Még a vétkeik ellenére is tiszteletben tartja a velük kötött szövetségét.

A 4. fejezet úgy kezdődik, hogy „Most pedig”. Az eddigiekben áttekintették a közelmúlt történelmét, ami arra emlékeztette őket, hogy mit tett Isten értük, míg oda vezette őket, „Most pedig” válaszként azt kell megtenniük, amit Ő meghagy nekik (lásd még 5Móz 10:12).

A héberben az ezután szereplő első ige, méghozzá ugyanabban az alakban, mint ahogyan a Sema imádság kezdődik, azt jelenti, hogy „halld”, „hallgasd” vagy „engedelmeskedj”. Ez az ige újból és újból előfordul Mózes ötödik könyve egészében. A fejezet tehát így indul: Most pedig, Izrael, mivel én mindezt megtettem érted, tartsd meg a következőket…

---

#### Ellen G. White idézetek

Isten megígérte [Izrael népének], hogy ha megtartják a parancsolatait, a legjobb búzát adja nekik, mézet fakaszt a sziklákból, hosszú élettel ajándékozza meg őket, és megmutatja nekik szabadítását.

Ádám és Éva elvesztették az Édent, mert engedetlenek voltak, és az Úr megátkozta az egész földet a bűn miatt. De ha Isten népe követte volna a mennyei útmutatást, földje újra termékeny és szép lett volna. Ő maga tanította őket a talaj megművelésére. Együtt kellett volna működniük vele a helyreállítás munkájában. Az Úr irányítása mellett egész országuk szemléltető oktatást nyújtott volna a lelki igazságokról. Ahogy a föld a természet törvényeit követve feltárja kincseit, úgy kellett volna a népnek az erkölcsi törvénynek való engedelmességükkel az Atya jellemvonásait visszatükröznie. Még a pogányok is elismerték volna az élő Isten szolgáinak és imádóinak felsőbbrendűségét. – Krisztus példázatai, 289. o.

Hol találhatnánk nemesebb, tisztább és igazságosabb törvényeket azoknál az utasításoknál, amelyeket Mózes adott Izrael népének? Milyen más forrásból meríthetnénk erőt, és tanulhatnánk nemes elveket? Az embereket melyik másik könyv taníthatná meg jobban szeretni Istent, félni Őt és engedelmeskedni neki? Melyik másik könyv tár a kutató lélek elé magasztosabb ismeretet vagy csodálatosabb történelmet? Csak a Szentírás mutatja be tisztán a feddhetetlenséget, és mutat rá, hogy milyen következményekkel jár Jehova törvényeinek az áthágása. – Counsels to Parents, Teachers and Students, 428. o.

Az Úr nagy világosságot és kiváltságokat adott népének. „Lássátok, tanítottalak titeket rendelésekre és végzésekre, amint megparancsolta nékem az Úr, az én Istenem, hogy azok szerint cselekedjetek azon a földön, amelybe bementek, hogy bírjátok azt. Megtartsátok azért és megcselekedjétek! Mert ez lesz a ti bölcsességetek és értelmetek a népek előtt, akik meghallják majd mind e rendeléseket, és ezt mondják: Bizony bölcs és értelmes nép ez a nagy nemzet!” (…)

Mint nép Jézus Krisztus zászlaja alá kell állnunk. Istennek úgy kell magunkat odaszentelnünk, mint jól megkülönböztethető, elkülönült és különleges nép. Így szól hozzánk: „Hajtsátok ide fületeket, és gyertek hozzám; hallgassatok, hogy éljen lelketek, és szerzek veletek örök szövetséget Dávid iránt való változhatatlan kegyelmességem szerint.” (Ésa 55:3–4) – A keresztény nevelés alapjai, 478. o.

Értelmes ismeretet kell szereznünk arról, hogyan jöjjünk tiszteletteljes, Istent szerető és hívő szeretet lelkületével az Atyához. Az emberek egyre kisebb tiszteletet tanúsítanak Alkotójuk nagysága és fensége iránt. Isten azonban az utolsó napokban megszólít bennünket. (…)

Ezekben a vészterhes időkben mindazoknak, akik az Isten parancsolatait megtartó gyermekeinek vallják magukat, óvakodniuk kell a tiszteletteljes és istenszerető lelkület elveszítésétől. A Szentírás arra tanítja az embert, hogy alázattal, tiszteletteljes hódolattal és az isteni Közbenjáróba vetett hittel közeledjen Teremtőjéhez. Amikor az irgalom zsámolyához megy esedezéssel, hajtsa meg térdét előtte, mint akinek kegyelemre van szüksége. Ezzel is fejezze ki, hogy teljes testi, lelki és szellemi valóját aláveti Teremtőjének. – Isten csodálatos kegyelme, 91. o.