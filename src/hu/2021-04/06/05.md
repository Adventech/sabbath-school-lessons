---
title:  „Melyik Nagy Nemzet Az…?”
date:  03/11/2021
---

Az egész Szentírás legmeghatározóbb és legszebb versei közé tartozik az 5Móz 4:4 után következő rész (a héberben lenyűgöző!). Azt is mondhatjuk, hogy ez a lényege Mózes ötödik könyve üzenetének, a többi csak magyarázat. A szakaszt olvasva gondolkozzunk el azon, hogy hányféleképpen alkalmazható ez az elv ma ránk!

`Olvassuk el 5Móz 4:5-9 verseit! Miért mondta ezt Mózes által az Úr Izrael népének?`

Az Úr azt akarta, hogy a nép megértse: konkrét okkal hívta el, választotta ki őket. „Nagy” nemzetté nőttek, amint Isten megmondta Ábrámnak, amikor először kihívta a kaldeusok közül: „Nagy nemzetté tészlek” (1Móz 12:2; lásd még 18:18). Azzal a céllal akarta naggyá tenni őket, hogy áldássá legyenek (1Móz 12:2) „a föld minden nemzetsége” (1Móz 12:3) számára. A legfőbb áldásként azt tervezte, hogy az ő vérvonalukból születik majd meg Jézus, a Messiás, de addig is a világ világosságául rendelte őket. „A népeknek is világosságul adlak, hogy szabadításom a föld végéig terjedjen” (Ézs 49:6, ÚRK)! Nem mintha bennük volna a szabadítás, de ők mutathatják be az egyedül üdvözíteni képes, igaz Istent.

Izrael Istent, az ég és a föld Urát imádta és szolgálta, aki megteremtette a kozmoszt, míg a pogányok sziklákat, köveket, fákat és démonokat imádtak (5Móz 32:17; Zsolt 106:37). Milyen éles ellentét!

Ezekben a versekben Mózes két dologra mutatott rá, amelyek különlegessé tették Izraelt. Először is az Úr közel volt hozzájuk, egészen egyedi módon, például a szent sátor által, másodszor pedig a „rendelkezései és igazságos végzései” révén, „mint ez az egész törvény” (5Móz 4:8, ÚRK).

`Mit mondott még a népnek 5Móz 4:32-35 szakaszában az Úr, amiből szintén felmérhették volna a különleges feladatra szóló elhívásuk nagyságát?`

Vitathatatlan, hogy Izrael rendkívül sokat kapott. Vajon hogyan válaszolnak erre?

---

#### Ellen G. White idézetek

Ma is az az Isten célja, mint amikor Izraelt kihozta Egyiptomból. Mikor a világ látja Isten jóságát, kegyességét, igazságát és a gyülekezetben megnyilvánuló szeretetét, akkor az Úr jellemét látja. S mikor ennyire meglátszik az életükben a menny törvénye, a világ is felismeri azok fensőbbségét, akik minden más népnél jobban szeretik, félik és szolgálják Istent. Isten szeme rajta nyugszik népének minden tagján. Terve van mindegyikükkel. Az a célja, hogy megkülönböztetett nép, szent utasításának gyakorlói legyenek. (…) „És melyik nagy nemzet az, amelynek olyan rendelései és igazságos végzései volnának, mint ez az egész törvény, amelyet én ma adok elétek?” (5Móz 4:8)

Ezek a szavak sem tudják kifejezni Isten szándékának nagyságát és dicsőségét, melyet népén át akar elérni. Nemcsak ennek a világnak, de az egész mindenségnek be kell mutatniuk országának elveit. – Bizonyságtételek, VI. köt., 12–13. o.

Csak akkor fogjuk megérteni és értékelni a feladatunkat, amikor figyelni fogjuk a Krisztus életéből áradó fényt. Amint a napfény feltűnik keleten, és nyugat felé haladva árasztja világosságát a földre, úgy fognak Jézus követői is világítani. Krisztus erőteljes fényként fog szétáradni a világon, hogy mindazok, akik még sötétségben élnek, világosságot és figyelmeztetést nyerjenek általa. A Megváltó így szól követőihez: „Ti vagytok a világ világossága.” (…)

Amikor Jézus kegyelme nyilvánul meg a hívők szavaiban és tetteiben, világosság árad a sötétségben élő emberekre, mivel miközben ajkuk Istent dicsőíti, kezüket kinyújtják a veszendő emberek megsegítésére. – Sons and Daughters of God, 276. o.

Több derűs… keresztényre van szükség. Túlságosan magunkba zárkózunk. Túl gyakran visszatartjuk barátságos, bátorító szavainkat, vidám mosolyunkat gyermekeinktől, az elnyomottaktól és az elcsüggedtektől. (…)

Minden keresztény otthonból szent fény áradjon szét. A szeretet tettben nyilvánuljon meg. Legyen láthatóvá az otthoni társalgásban, nyilatkozzon meg figyelmes kedvességben, szelíd, önzetlen előzékenységben! Vannak otthonok, ahol ezeket az elveket gyakorolják: otthonok, ahol Istent imádják, és a legőszintébb szeretet uralkodik. Ezekből az otthonokból reggeli és esti ima száll fel Istenhez jó illatú tömjénként, akinek áldása, kegyelme reggeli harmatként száll le a könyörgőkre. – Boldog otthon, 37. o.