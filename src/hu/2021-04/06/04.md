---
title:  „Akik Ragaszkodtatok Az Úrhoz, A ti Istenetekhez”
date:  02/11/2021
---

Ezrek haltak meg Baal-Peór bűne miatt, utolért a büntetés „minden embert, aki Baal-Peór után járt” (5Móz 4:3). Azonban sokan nem léptek rá a hitehagyás útjára. Ők kik voltak?

`„Ti pedig, akik ragaszkodtatok az Úrhoz, a ti Istenetekhez, mindnyájan éltek e napig” (5Móz 4:4). Mi a különbség a szöveg szerint a bűnbeesők és azok között, akik ezt nem tették? Mi a lényeges üzenete ennek a történetnek a bűnnel, a kísértéssel és Istennek az életünkben megmutatkozó hatalmával kapcsolatban?`

Figyeljük meg az ellentétet ebben a versben a „mindnyájan” és az előzőben a „minden” szavak között! Meghalt „minden ember… aki Baal-Peór után járt”, de ti, akik ragaszkodtatok az Úrhoz, „mindnyájan éltek e napig”. Nem volt köztes terület akkor, mint ahogyan ma sincs. Vagy Jézussal vagyunk, vagy ellene (Mt 12:30).   

„Ragaszkodni” héberül dbq, ami általában valaki vagy valami más iránti komoly elköteleződést, következetes ragaszkodást jelent. 1Móz 2:24 versé­ben ugyanez a héber szógyök fordul elő, és arra vonatkozik, hogy a férfi elhagyja a családját és „ragaszkodik” a feleségéhez (lásd még Ruth 1:14). Mózes ötödik könyvében még négy alkalommal tűnik fel ez a szó ilyen összefüggésben (5Móz 10:20; 11:22; 13:4; 30:20), és mindegyik esetben ugyanazt fejezi ki: a népnek ragaszkodni kell Istenhez. Át kellett adniuk magukat neki, hogy tőle kapjanak erőt.

Fontos emlékezni arra, hogy az ige alanya a nép: nekik kell ragaszkodni. Nekik kell meghozni a döntést, hogy „ragaszkodnak” Istenhez, és így az Ő hatalmával, erejével, elkerülik a bűnbeesést.

`Olvassuk el 1Kor 10:13 és Júd 24 verseit! Mit fogalmaz meg az Újszövetség is 5Móz 13:4 verséhez hasonlóan?`

Hű az Isten, Ő képes megőrizni a bűntől. Nekünk azonban tudatos döntést kell hozni, hogy ragaszkodunk hozzá, amint Baal-Peórnál tették a hűséges izraeliták. Abban az esetben biztosak lehetünk benne, hogy bármilyen kísértésben hűségesek maradhatunk.

`Hogyan segít az ima, a bibliatanulmányozás, az istentisztelet és a közösség abban, hogy képesek legyünk ragaszkodni az Úrhoz?`

---

#### Ellen G. White idézetek

Isten külön utasította arra az ősi Izraelt, hogy maradjon elkülönülve a többi nemzettől. Ne tegyék ki magukat, hogy a körülöttük élők bálványimádásának tanúi legyenek, nehogy megromoljon a szívük, nehogy az istentelen cselekedetek megszokott látványa kevésbé gonosznak tüntesse föl azokat előttük. Kevesen ismerik gyöngeségeiket, kevesen tudják, hogy a szív veleszületett bűnössége gyakran a legnemesebb törekvéseiket is megbénítja.

A bűn ártalmas légköre megmérgezi a lélek életét. Egyedüli biztonságunk, ha távol tartjuk magunkat a lélek sötétségében élőktől. Az Úr ránk parancsolt, hogy távozzunk közülük, váljunk el tőlük, ne érintsünk tisztátalant. Akkor magáénak fogad minket, atyánk lesz, mi pedig fiai és lányai leszünk. Ha azt akarjuk, hogy befogadjanak Isten családjába, hogy a mennyei király gyermekeivé válhassunk, akkor eleget kell tennünk feltételeinek. Ki kell vonulnunk a világból és elkülönülnünk mint különleges nép az Úr előtt, engedelmeskedve utasításainak, Őt szolgálva. – Bizonyságtételek, IV. köt., 109. o.

Krisztus igazi követőinek áldozatot kell hozniuk. Kerüljék a világi szórakozást, mert ott nem jelenhet meg Jézus, és ott nem olyan befolyással találkozhatnak, amely szentebbekké teszi őket, és elősegíti növekedésüket a kegyelemben. Csak az Isten Igéje iránti engedelmesség hatására tudnak eltávolodni és elhatárolódni a bűntől.

„Gyümölcseikről ismeritek meg őket” – mondta a Megváltó (Mt 7:20). Krisztus minden igazi követője gyümölcsöt terem az Ő dicsőségére. Életük azt igazolja, hogy Isten Lelke remek munkát végzett, és meghozta számukra a szentség gyümölcsét. Életük nemes és tiszta lett. Jó cselekedeteik az igazi kegyesség gyümölcseit képezik, ám azok, akik nem hoznak ilyen gyümölcsöt, azok élete nem igazolja, hogy tapasztalatot szereztek Isten művében. Ők nem a Szőlőtőhöz kapcsolódva élnek. Jézus mondta: „Maradjatok énbennem, és én is tibennetek. Miképpen a szőlővessző nem teremhet gyümölcsöt magától, hanemha a szőlőtőkén marad; akképpen ti sem, hanemha énbennem maradtok. Én vagyok a szőlőtő, ti a szőlővesszők: aki énbennem marad, én pedig őbenne, az terem sok gyümölcsöt: mert nálam nélkül semmit sem cselekedhettek.” (Jn 15:4–5) – Counsels to Parents, Teachers and Students, 328–329. o.

Bár tudnunk kell, hogy bűnösök vagyunk, támaszkodjunk mégis Jézusra mint igazságunkra, megszentelődésünkre és üdvösségünkre. Mi magunk nem tudjuk kivédeni Sátán vádjait. Egyedül Krisztus könyöröghet eredményesen értünk. Ő tudja elhallgattatni vádolónkat olyan érvekkel, amelyek nem a magunk, hanem az Úr érdemein alapulnak. (…)

Teljes lelkierőnket állítsuk csatasorba, hogy győzzünk, és forduljunk Jézushoz erőért, hogy megtegyük, amit nem tehetünk meg magunktól. Isten nem tűri meg a bűnt azokban, akik majd Krisztussal fognak járni… Őrá függesztik tekintetüket, reményük és hitük benne összpontosul. – Bizonyságtételek, V. köt., 472. o.