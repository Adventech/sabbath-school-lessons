---
title:  Isten Nem Személyválogató
date:  13/12/2021
---

5Mózes 10. fejezetében ismét Izrael történelmére utalva tanítja hűségre a népet Mózes, azonban még mást is mondott a figyelmeztető szavai között.

`Mi a lényege 5Móz 10:17-19 verseinek? Miért időszerű ez az üzenet Isten népe számára ma?`

A „személyválogató” kifejezés egy héber szókép fordítása, ami szó szerint azt jelenti, hogy nem „emel fel arcokat”. Az eredete bizonyos elképzelések szerint olyan jogi helyzetre vezethető vissza, amelyben a bíró vagy a király a perbe fogott ember arcába néz, és a státusza alapján (hogy fontos vagy jelentéktelen személy-e) hoz ítéletet. Mózes ötödik könyve itt arra utal, hogy nagy ereje és hatalma ellenére az Úr nem így bánik az emberekkel. Státusztól függetlenül mindenkivel igazságos. Ez természetesen Jézus életében is megmutatkozott, abban, ahogyan viszonyult még a társadalom által leginkább megvetettekhez is.

`Olvassuk el ApCsel 10:34, Róm 2:11, Gal 2:6, Ef 6:9, Kol 3:25 és 1Pt 1:17 verseit! Hogyan jelenik meg 5Móz 10:17 gondolata ezekben az igékben?`

Mindegyik utalás esetében más volt az adott helyzet (Efezusban Pál figyelmezteti az urakat: gondolják meg, hogyan bánnak a szolgáikkal; a Római levélben azt tárgyalja, hogy az üdvösség vagy kárhozat kérdésében nincs különbség zsidók és pogányok között), viszont mindegyik igehely Mózes ötödik könyvére vezethető vissza, arra a gondolatra, hogy Isten nem személyválogató. És ha az „isteneknek istene, és uraknak Ura; nagy, hatalmas és rettenetes Isten” (5Móz 10:17) nem kivételez, akkor mi sem járhatunk el úgy!

Különösen abban mutatkozik meg az evangélium, ahogyan Pál a Római levélben alkalmazza ezt a gondolatot: mindegy, milyen a társadalmi állásunk, egy cipőben járunk. Bűnösök vagyunk mindannyian, szükségünk van Isten megmentő kegyelmére. A jó hír pedig az, hogy Jézus Krisztus mindannyiunknak felkínálja a megváltást, bármi legyen is a státuszunk!

`Milyen gyakran esik meg, hogy talán nem nyíltan, de mi is „felemelünk arcokat”? Hogyan mutat rá a kereszt ennek a magatartásnak a bűnös voltára?`

---

#### Ellen G. White idézetek

Isten nem ismer el semmiféle nemzetiségi, faji vagy társadalmi különbséget. Az egész emberiségnek Ő az Alkotója. A teremtés által minden ember közös családhoz tartozik, a megváltás pedig mindenkit eggyé kovácsol. Krisztus azért jött, hogy minden válaszfalat ledöntsön. Kitárta a templom minden helyiségét, hogy mindenki szabad utat találjon Istenhez. Szeretete olyan széles, olyan mély, olyan teljes, hogy mindent áthat. Kivonja Sátán befolyása alól azokat, akiket a nagy csaló megtévesztett. Trónjához emeli őket, ahhoz a trónhoz, amelyet ígéretének szivárványa vesz körül. Jézusban nincs zsidó, sem görög, nincs rabszolga, sem szabad. – Próféták és királyok, 369. o.

Sosem szabad barátságtalanul vagy közönnyel viszonyulnunk a szegényekhez. Előzékenység, kedvesség és együttérzés jellemezze a körülöttünk élőkkel ápolt kapcsolatunkat. Isten nem kedveli a gazdagok előnyben részesítését, és Jézust vetik meg, akik megvetik az Ő szükségben levő gyermekeit. Bár a szegények nem birtokolnak világi javakat, az Úr mégis kimondhatatlanul szereti őket. Isten nem tűri meg a rangbeli megkülönböztetést. Számára nem léteznek társadalmi osztályok. Az Ő szemében az emberek egyszerűen csak emberek, jók vagy rosszak. A végső számadás napján semmit sem fog érni majd a rang és a gazdagság. Az embereket a mindent látó Isten fogja megítélni őszinteségük, nagylelkűségük és Krisztus iránti szeretetük alapján.

A Megváltó kijelentette, hogy az evangéliumot hirdetni kell a szegények között. Isten igazsága akkor lesz a legkedvesebb, amikor elviszik a szükségben levőkhöz. Az evangélium fénye a földműves kunyhójában és a kétkezi munkás szegényes otthonában ragyog a legtisztábban. Ott a mennyei angyalok vannak jelen, és jelenlétük valóságos lakomává változtatja a száraz kenyérhéjat és a pohár vizet is. A magasságos Isten fiaivá és leányaivá lesznek azok, akiket a világ lenézett és elhagyott. Így sokkal magasabb szintre jutnak annál, amit e világ adhat számukra, hiszen Jézus Krisztus által a mennyei otthonokban lakhatnak. Lehet, hogy nem rendelkeznek földi kincsekkel, de megtalálták a legdrágább kincset. – Counsels on Stewardship, 162. o.

Ki kell űzni az irigységet, féltékenységet, gyanakvást, haszontalan beszédet, türelmetlenséget, előítéletet, önzést, kapzsiságot és hiábavalóságot, amit Sátán ültetett a szívünkbe. Ha megengedjük, hogy ezek tovább uralják a lelkünket, olyan gyümölcsöt teremnek, amely sokakat beszennyez és megfertőz. Ne gondozzuk azokat a mérgező növényeket, amelyek kiölik belőlünk a szeretet drága gyümölcseit, és megfertőzik a gondolkodásunkat! (…)

A szeretetnek csodálatos ereje van, mert isteni eredetű. A szelíd felelet, amely „elfordítja a haragot”, a szeretet, amely „hosszútűrő, kedves és sok bűnt elfedez”, azt akarja, hogy tanuljuk meg a leckét, milyen gyógyító erővel ajándékozza meg életünket. A szeretet átalakítaná az életünket, és földünk mennyország lenne, ahol boldogok lehetnénk. – Az én életem ma, 179. o.