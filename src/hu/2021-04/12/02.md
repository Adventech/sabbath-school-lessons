---
title:  „meg Van Írva”
date:  12/12/2021
---

`Mt 4:1-11 szakaszában hogyan felelt Jézus a pusztában Sátán megkísértő szavaira? Milyen fontos tanulságot találunk a válaszában?`

Jézus nem bocsátkozott vitába Sátánnal, hanem egyszerűen a Szentírást idézte, mert Isten Igéje „élő és ható, és élesebb minden kétélű kardnál” (Zsid 4:12, ÚRK). Az idézett szövegek minden esetben Mózes ötödik könyvéből származnak. Milyen érdekes, hogy a pusztában Jézus olyan írásból idézett, amit Izrael népe is a pusztában kapott!

Az első kísértés alkalmával Jézus 5Móz 8:3 versét idézte, amelyben Mózes számba vette, annyi éven át hányféleképpen gondoskodott az Úr az ókori Izraelről a pusztában, mannát is adott nekik. Mindez részét képezte annak a folyamatnak, amely által meg akarta tisztítani, lelki tanulságokra elvezetve őket. Ezek közé tartozott az is, hogy „az ember nemcsak kenyérrel él, hanem mindazzal, ami az ÚR szájából származik” (5Móz 8:3, ÚRK). Isten étellel táplált benneteket, de a lelki táplálékot is biztosította. Nem vehetitek el csak az elsőt, a második nélkül! Jézus a kenyér hasonlatával élve fordult Mózes ötödik könyvéhez, úgy dorgálta meg Sátánt, aki kételyt akart ébreszteni benne.  A második kísértéskor Jézus 5Móz 6:16 verséhez fordult, ahol Mózes a Masszánál történt lázadás esetét idézte fel a nép előtt (lásd 2Móz 17:1-7). „Meg ne kísértsétek az Urat, a ti Isteneteket, miképpen megkísértettétek Masszában!” A „kísértés” szó még jelentheti azt is, hogy „próbára tesz”. Az Úr már többszörösen is megmutatta nekik hatalmát és készségét arra, hogy ellássa őket, de abban a pillanatban, amint valami nehézség támadt, így kesergett a nép: „Vajon közöttünk van-e az ÚR, vagy sem” (2Móz 17:7, ÚRK)? Isten Igéjének ebből a történetéből merített Jézus, amikor megdorgálta Sátánt. A harmadik kísértéssel Sátán azt akarta elérni, hogy Krisztus leboruljon előtte és imádja őt. Leplezetlen, vérlázító módon mutatta ki, hogy ki is ő valójában és pontosan mit akar. Jézus minden vita nélkül megdorgálta Sátánt, megint csak Isten Igéjét, Mózes ötödik könyvét idézve, ahol az Úr arra figyelmeztette népét, hogy mi történik, ha elhajolnak és más isteneket kezdenek imádni. „Féljed az Urat, a te Istenedet, őnéki szolgálj” (5Móz 6:13), vagyis csak Őt, egyedül Őt szolgálják!

`Hogyan tanulhatunk meg mindinkább erőt meríteni az Ige tanulmányozásából, hogy az életünkben jobban tükröződjön Jézus jelleme, és mi is ellen tudjunk állni Sátán kísértéseinek?`

---

#### Ellen G. White idézetek

Krisztus a pusztában, az ellenség ámításaival szemben kijelentette: „Meg van írva.” Sátán magának tulajdonította a világ fölötti uralmat, és közben azt várta el Jézustól, hogy Istenként imádja őt. Krisztus, aki egy szavával angyalok egész seregeit hívhatta volna segítségül, egyszerűen csak ennyit válaszolt: „Eredj el, Sátán, mert meg van írva: Az Urat, a te Istenedet imádd, és csak néki szolgálj.” (Mt 4:10) E nagy küzdelmet csupán részben vagyunk képesek megérteni. A Megváltó látszólag a harcmezőn esik el, ámde meg tudott állni az álnok ellenség előtt. Gondosan megválasztott szavai kétélű kardként hatottak. Teljes mértékben legyőzte az ördögöt. A kísértőnek el kellett fogadnia, hogy az élet Fejedelmét nem lehet álokoskodásokkal becsapni. (…)

Legyen Isten Szava tanulmányunk tárgya… Aki azt vallja, hogy benne hisz, annak Krisztus erőt ad, hogy Isten fiává válhasson… Minél inkább fejlődik az igazság ismeretében, lába annál szilárdabban áll az igazság alapján. Ezt az alapot sem vízözön, sem vihar nem tudja lerontani. – 289. levél, 1905. szeptember 13.

Az ellenség kihasználja az általa megtámadott emberek leggyengébben védett pontjait, és ott indítja legádázabb támadását. A kereszténynek nem kellene, hogy legyen gyengén védett területe. Vértezze fel magát a Szentírással, ami támaszt nyújt mindazoknak, akik Isten akaratát cselekszik. A megkísértett lélek győzelmet arathat, ha annak példáját követi, aki a „meg van írva” kijelentéssel hallgattatta el az ellenséget. A hívő lélek biztonsága az „így szól az Úr”. – This Day With God, 295. o.

Minden reggel első dolgotok legyen magatokat Istennek felajánlani. Így imádkozzatok: „Fogadj el, Uram, a te tulajdonodnak! Összes tervemet a lábadhoz teszem. Használj fel ma is a szolgálatodra! Maradj velem, és engedd, hogy minden munkámat benned végezzem!” Ez mindennapi kötelességetek legyen. Minden egyes reggel újból szenteljétek oda magatokat az Úrnak. Összes terveteket neki rendeljétek alá, hogy megvalósítsátok vagy feladjátok, ahogy gondviselése akarja. Így adjátok át, ajánljátok fel napról napra Istennek az életeteket, hogy mindinkább átalakuljon és hasonlóvá legyen Krisztus életéhez.

A Jézusban való élet a lelki nyugalom élete. Nem mindig az elragadtatás érzése, de legyen állandóan békés, bizalommal teli. Reményetek nem önmagatokban, hanem a Megváltóban van. Gyengeségeteket kiegészíti az Ő ereje, tudatlanságotokat az Ő tökéletessége. Azért ne magatokra, hanem rá tekintsetek! Foglalkozzanak gondolataitok az Ő szeretetével és jellemének tökéletességével! Krisztus önmegtagadása, alázatossága, tisztasága, szentsége és leírhatatlan szeretete legyen a tárgya elmélkedéseteknek. – Jézushoz vezető út, 70. o.