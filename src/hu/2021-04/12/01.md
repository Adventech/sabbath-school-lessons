---
title:  Mózes ötödik könyve az Újtestamentumban
date:  11/12/2021
---

### E heti tanulmányunk
5Mózes 8:3; Máté 4:1-11; Apostolok cselekedetei 7:37; 10:34; Galata 3:1-14;

> <p></p>
> Zsidók 10:28-31

„Meg van írva: Nemcsak kenyérrel él az ember, hanem minden igével, amely Istennek szájából származik” (Mt 4:4).

Az egész Újszövetséget áthatja az Ószövetség, vagyis az ihletett újszövetségi írók tekintélyes forrásként idézték az ószövetségi ihletett írókat. „Meg van írva” (Mt 4:4) – mondta Jézus, ami alatt azt értette, hogy „Meg van írva az Ótestamentumban”. Arról is beszélt, hogy „az Írásoknak be kell teljesedniük” (Mk 14:49, ÚRK), azaz az ószövetségi Szentírásnak. Amikor pedig az Emmaus felé vezető úton találkozott két tanítvánnyal, nem valamilyen csodatétel által fedte fel magát előttük, hanem „Mózestől és valamennyi prófétától kezdve elmagyarázta nekik mindazt, amelyek felőle megírattak az Írásokban” (Lk 24:27, ÚRK).

Az újszövetségi írók folytonosan visszatértek az Ószövetséghez, akár közvetlenül idézve belőle, akár utalva rá, akár hivatkozva bizonyos történetekre, próféciákra, hogy állításaikat megerősítsék vagy igazolják.

A gyakran idézett, hivatkozott könyvek közé tartozik Mózes ötödik könyve (A zsoltárok könyve és Ézsaiás próféta könyve mellett). Máté, Márk, Lukács és Az apostolok cselekedetei, János, Róma, 1–2Korinthus, Galata, Zsidók, a pásztori levelek és a Jelenések egyaránt visszanyúlnak Mózes ötödik könyvéhez.

Ezen a héten megvizsgálunk néhány példát ezek közül, és megnézzük, hogy milyen igazságot, jelenvaló igazságot találunk bennük.

---

#### Ellen G. White idézetek

A zsidó nép kiváltsága volt a próféciák értelmezése, és az, hogy felismerjék beteljesedésüket Jézus küldetésében. Krisztus hangsúlyozta tanítványainak a próféciák tanulmányozásának fontosságát. Dánielnek az akkori időkre vonatkozó jövendöléséről ezt mondja: „Aki olvassa, értse meg.” (Mt 24:15) Feltámadása után „minden prófétáktól fogva” magyarázta a tanítványoknak, „amik őfelőle megírattak” (Lk 24:27). A Megváltó szólt az összes próféta által. „A Krisztusnak őbennük levő Lelke… eleve bizonyságot tett a Krisztus szenvedéseiről és az azok után való dicsőségről.” (1Pt 1:11) – Jézus élete, 234. o.

A Biblia önmagát magyarázza. Verset verssel kell összevetni. A ta­nuló egységes egészként tekintsen a Szentírásra, és találja meg a különböző részek között az összefüggéseket. Meg kell ismernie a központi témáját: Isten kezdeti tervét a világra vonatkozóan, és azt, ahogy kirobbant a nagy küzdelem, mint ahogy tudnia kell a megváltási tervről is. Értenie kell a két elsőbbségért harcoló elvet, és meg kell tanulnia felfedezni ezek megnyilvánulásait a történelmi leírásokban és próféciákban. Meg kell látnia, hogy ez a küzdelem szövi át az emberi élet minden szakaszát; azt, hogy az élet körülményei közepette akarva-akaratlanul ő maga is a két egymással szembenálló elv valamelyikéről tesz bizonyságot, és most kell eldöntenie, hogy a küzdelemben melyik oldalhoz fog csatlakozni. (…)

Az Ótestamentum rávilágít az Újtestamentumra, és az Új- az Ótes­tamentumra. Mindkét szövetség Isten dicsőségének kinyilatkoztatása Krisztusban. Ahogy Jézus be lett mutatva a pátriárkáknak, ahogy jelképezték Őt az áldozati szertartások, úgy lett bemutatva a törvényben, és lett kinyilatkoztatva a próféták által – mindezek az Ószövetség gazdagságát képezik. Földi élete, halála és feltámadása, valamint a Szentlélek általi kinyilatkoztatása által Krisztus az Újszövetség kincse. Mind az Ó-, mind pedig az Újtestamentum olyan igazságokat mutat be, amelyek a kitartó kutató számára a megértés új mélységeit tárják fel. – Lift Him Up, 115. o.

Tehetséges emberek az imádkozás és igetanulmányozás idejének legnagyobb részét az Írás kutatására szentelték, és mégis sok része van a Bibliának, amelyet nem tudnak tökéletesen megérteni. Az Írás néhány szakaszát nem foghatjuk fel teljesen, egészen addig, amíg Krisztus az örökkévalóságban meg nem magyarázza. Vannak titkok, amelyek nem tárulnak fel előttünk, amelyeket emberi tudás nem kutathat ki. Sátán megkísérli, hogy vitákat kezdeményezzen azon pontok felett, amelyek nincsenek teljesen kifejtve előttünk.

Isten igaz szolgája kerüli, hogy csekély értékű elméleti különbségekről beszéljen, erejét inkább a nagy igazságok hirdetésére fordítja, amelyekre a világnak szüksége van. Az emberek figyelmét a megváltási tervre, az Úr parancsolataira, Jézus eljövetelére fordítja, mert az ezekről való elmélkedés elegendő táplálékot nyújt a gondolatvilágunknak. – Az evangélium szolgái, 312. o.