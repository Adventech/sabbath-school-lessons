---
title:  „Prófétát Támaszt Néktek Az Úr”
date:  15/12/2021
---

Az Úr újból és újból figyelmeztette Izraelt, hogy ne kövessék a környező népek szokásait, hanem inkább Isten bizonyságaiként éljenek közöttük (5Móz 4:6-8). 5Móz 18:9-14 szakaszában Mózes ismét óva intette a népet. Konkrét dolgokat említett: „Mert mindazt útálja az ÚR” (5Móz 18:12, ÚRK). Ebben az összefüggésben mondta, hogy „Légy feddhetetlen az ÚR, a te Istened előtt” (5Móz 18:13, ÚRK).

`Miről szól 5Móz 18:15-19 szakasza? Vessük ezt össze ApCsel 3:22 és 7:37 verseivel! Hogyan idézi Péter és István 5Móz 18:18 versét?`

Mózes azt eleveníti fel, hogy amikor Isten kinyilatkoztatta a törvényét (2Móz 20:18-21), Izrael népe kérte őt, hogy közbenjáró legyen Isten és őközöttük. Ekkor ígérte meg Mózes kétszer is (5Móz 18:15, 18), hogy az Úr majd egy prófétát támaszt, olyat, mint ő. Ez azt jelenti ebben az összefüggésben, hogy Mózeshez hasonlóan az a próféta is közbenjár majd a népért az Úrnál.

Évszázadokkal később Péter és István szintén Jézusra utalva idézte ezt a verset. Péter szerint Jézusban teljesedett mindaz, amiről „Isten… szólt szent prófétái által” (ApCsel 3:21, RÚF), tehát a vezetőknek engedelmeskedniük kell neki, a szavainak. Péter a zsidók által jól ismert verset közvetlenül Jézusra vonatkoztatta, azt fejezve ki ezzel, hogy meg kell bánniuk, amit vele tettek (ApCsel 3:19).

Azután pedig ApCsel 7:37 versében, amikor István más összefüggésben ugyan, de szintén Jézusról prédikált, ő is visszautalt erre a híres ígéretre, ismét hangsúlyozva, hogy rá mutat ez az ígéret. Kifejtette, hogy Mózes a történelmi szerepében, a zsidók vezetőjeként Jézus előképe volt. Péterhez hasonlóan István is azt igyekezett bemutatni a népnek, hogy Jézusban teljesedett a prófécia, ezért hallgatniuk kell rá. Szemben az ellene felhozott vádakkal, miszerint István „Mózest és az Istent” (ApCsel 6:11, RÚF) káromolta volna, ő arról beszélt, hogy Jézus a Messiás, benne teljesedett mindaz, amit Mózes által Isten megígért.

`Hogyan világítanak rá ezek a versek is Jézus központi szerepére az egész Bibliában? Miért Krisztus áll minden bibliai tanítás középpontjában?`

---

#### Ellen G. White idézetek

A keresztre feszítés napjának befejező eseményeiben Isten új bizonyítékát adta a prófécia beteljesedésének, és új tanúbizonyságát Krisztus istenségének. Mikor a sötétség felszállt a keresztről, és elhangzott az Üdvözítő haldokló kiáltása, azonnal egy másik hang is hallatszott, amely ezt mondta: „Bizony Istennek Fia volt ez!” (Mt 27:54)

Ezeket a szavakat nem suttogva ejtették ki. Mindenki megfordult, hogy meglássa, honnan jöttek a szavak. Ki volt, aki szólt? A százados volt az, a római katona. Az Üdvözítő isteni türelme és hirtelen halála a győzelem kiáltásával az ajkán – nagy hatást tett erre a pogányra. A kereszten függő, összezúzott, megtört testben a százados felismerte Isten Fiának alakját. Nem tudta visszatartani magát attól, hogy ne vallja meg hitét. Így Isten ismét bizonyítékot adott arra, hogy Üdvözítőnk haláltusája nem volt eredménytelen, mert másoknak is meg kellett azt látniuk. Krisztus halálának napján három férfi, akik nagyon sok mindenben különböztek egymástól, kinyilvánították hitüket. Egyik a római őrség parancsnoka volt, a másik az a férfi, akinek vinnie kellett az Üdvözítő keresztjét, és a harmadik az a tolvaj, aki mellette halt meg a kereszten. – Jézus élete, 770. o.

Isten mindenben erkölcsi tökéletességet vár el. Sáfárainak világosságot és alkalmakat adott, ezért célul kell tűzniük a tökéletességet, és sosem szabad lejjebb szállítaniuk a tökéletesség mércéjét azért, hogy örökölt vagy ápolt emberi hajlamokhoz igazodhassanak. Krisztus a mi emberi természetünket öltötte magára, és hozzánk hasonló életet élt, bemutatva, hogy mi is hozzá hasonlókká válhatunk, ha magunkévá tesszük az isteni természetet. Lehetünk szentek, amiképpen Krisztus is szent volt emberi mivoltában. Miért van a világon annyi gonosz magatartású ember? Azért, mert ők nem fogják fel, hogy visszataszító magaviseletük és durva, bárdolatlan beszédük a meg nem szentelődött szív gyümölcse.

Az embertársaink iránti szeretet illata igazolja, hogy mi tényleg Istent szeretjük. A türelmes szolgálat békét ad a léleknek. Izrael jólétét alázatos, szorgos és hűséges munkások biztosítják. Isten támogatja és erősíti meg azokat, akik készek Krisztustól tanulni. – This Day With God, 32. o.

Noha a világ elé kell tárnunk a törvény követelményeit, de sose felejtsük, hogy a szeretet – Krisztus szeretete – az egyedüli hatalom, amely meglágyíthatja a szívet, és vezet engedelmességre.

Az Írások minden magasztos igazsága Krisztusban összpontosul; ha helyesen értelmezzük, mindegyik hozzá vezet. Mutassuk be Jézust, aki a megváltás nagy tervének alfája és ómegája, a kezdet és a vég. Olyan tárgyakat tárj az emberek elé, amelyek megerősítik Istenbe vetett bizalmukat; tanítsd meg őket, hogy ezeket maguk tanulmányozzák. S ahogyan lépésről lépésre haladnak előre a Biblia tanulmányozásában, mind jobban felkészülnek arra, hogy drága igazságainak szépségét és összhangját értékeljék. – Evangelizálás, 484–485. o.