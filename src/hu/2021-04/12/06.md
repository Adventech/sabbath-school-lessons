---
title:  Rettenetes Dolog
date:  16/12/2021
---

A zsidókhoz írt levél a maga mélységes és fenséges stílusában valójában a Jézusban hívő zsidóknak szóló hosszú, buzdító beszéd. Maradjatok hűségesek az Úrhoz! – erre intette őket. A hűségnek természetesen az Isten iránti szeretetből kell fakadnia, méghozzá a lénye, a jelleme, a jósága miatt, amit a legjobban Krisztus keresztje nyilatkoztatott ki. Alkalmanként az embereknek szüksége van némi emlékeztetőre azzal kapcsolatban, hogy milyen rettenetes következményei lesznek a hűtlenségnek. Vagyis tudatában kell lennünk, hogy ha végül nem fogadjuk el, amit Jézus értünk tett, megfizetve bűneink büntetését, nekünk kell fizetnünk azokért, és „ott lesz majd sírás és fogcsikorgatás” (Mt 22:13, ÚRK), azt pedig az örök pusztulás követi.

`Olvassuk el Zsid 10:28-31 verseit! Pál szavai szerint ez hogyan vonatkozik ránk is?`

A zsidó hívőket az Isten iránti hűségre bíztatva Pál érdekes módon Mózes ötödik könyvét idézi, ami egy korábbi időben szintén a zsidó hívőknek szóló felhívás volt az Isten iránti hűségre! 5Móz 17:6 versét említette, miszerint aki halálos bűnt követett el, azt legalább két tanúnak a bizonyságtétele után ítélhették el. Ezzel azt akarta érzékeltetni, hogy ha az Ószövetség idején a hűtlenség következménye halál volt, „Gondoljátok meg, mennyivel súlyosabb büntetésre méltó az, aki az Isten Fiát megtapossa, és a szövetség vérét, amellyel megszenteltetett, tisztátalannak tartja, és a kegyelem Lelkét megcsúfolja” (Zsid 10:29, ÚRK)? Vagyis ti már több világosságot és igazságot ismertek, mint ők, tudtok arról az áldozatról, amit Isten Fia a ti bűnötökért meghozott, tehát ha hűtlenné lesztek, sokkal nagyobb kárhoztatás alá estek, mint ők! Ezek után Pál ismét visszatér Mózes ötödik könyvéhez, ezúttal 5Móz 32:35 verséhez, hogy érvelését alátámassza. Tekintettel mindarra, amit Krisztusban kaptak, mivel tudatában vannak annak, hogy az Úr milyen hatalmas dolgot tett értük, Isten, aki korábban kijelentette: „Enyém a bosszúállás”, majd „megítéli az ő népét” (Zsid 10:30) a hűtlenségükért és hitehagyásukért. Végtére is Ő ítélte meg az atyáikat, akik még nem láthatták Isten szeretetének a kereszten történt teljesebb kinyilatkoztatását, amit viszont az újszövetségi korban élő zsidók már ismerhettek. Alapjában véve azt mondta tehát Pál, hogy Hallgassatok a figyelmeztetésre!

`„Mert megítéli az Úr az ő népét” (5Móz 32:36). Egyedül miben reménykedhetünk az ítélettel kapcsolatban (Róm 8:1)?`

---

#### Ellen G. White idézetek

Rövidesen eljön az idő, amikor hatalmas vihar csap le a bűnben szunnyadó világra. Ki lesz képes megállni, amikor majd ittas ember módjára meginog a föld, amikor megrendülnek az egek, és eljön az Úr nagy napja? (…)

A Bárány, akinek haragja rettegést hoz azokra, akik megvetették kegyelmét, feddhetetlenséget, szeretetet és áldást jelent azok számára, akik befogadták Őt. A sötét felhőoszlop rémülettel töltötte el az egyiptomiakat, miközben Isten gyermekei számára ragyogó tűzoszlopot jelentett. Ugyanígy lesz majd az utolsó időben is. A Mindenható dicsősége ragyogja be a parancsolatokat megtartó népet, ám mindez a hitetlenek számára csak sűrű sötétséget fog jelenteni. Akkor fogják meglátni igazán, milyen szörnyű dolog az élő Isten kezébe esni.

A hozzá járulókat üdvözíteni kész hatalmas karja ítélettel fog lesújtani mindazokra, akik nem akartak hozzá jönni, hogy életük legyen… Aki megtartotta a parancsolatokat, annak az Úr előkészítette az oltalmat és a pajzsot, mígnem elül haragja. – That I May Know Him, 356. o.

Kiváltságunk, hogy Jézus elé lépjünk, és bűneinktől megtisztuljunk, hogy szégyen és lelkiismeret-furdalás nélkül megállhassunk a törvény előtt. „Nincsen azért immár semmi kárhoztatásuk azoknak, akik Krisztus Jézusban vannak, kik nem test szerint járnak, hanem Lélek szerint.” (Róm 8:1)

Többé tehát nem vagytok a magatokéi, mert igen becses áron vétettetek meg. „Tudván, hogy nem veszendő holmin, ezüstön vagy aranyon váltattatok meg a ti atyáitoktól örökölt hiábavaló életetekből; hanem drága véren... a Krisztusén.” (1Pt 1:18–19) Ez egyszerű tény által, hogy Istenben hiszünk, a Szentlélek új életet szül a szívünkben. Mint gyermekek, beleszületünk az Úr családjába, és az Örökkévaló úgy szeret bennünket, ahogy a Fiát szereti. – Jézushoz vezető út, 51. o.

Ha a bűnös ember nyitott szívvel szemlélhetné a keresztet, ha teljes egészében láthatná a keresztre szegezett Üdvözítőt, akkor megérthetné Isten irgalmának mélységeit és a bűn szörnyű voltát. (…)

Amikor a bűnös a kereszt lábánál állva szemléli Őt, aki meghalt a megmentése érdekében, határtalan öröm vesz erőt rajta, hiszen bűnei megbocsáttattak. Hittel a kereszt lábához térdelve a legmagasabb helyre jut el, ahová ember eljuthat. (…)

Amikor az Úr ígéreteit olvasod, emlékezz arra, hogy ezek végtelen szeretetének és irgalmának a kifejezései. Ó, igen! Csak hinned kell, hogy Isten a támaszod. Szeretné helyreállítani benned az Ő erkölcsi képmását. Minél inkább közeledsz hozzá megvallva bűneidet és megtérve, Ő annál közelebb jön hozzád megbocsátó kegyelmével. – The Faith I Live By, 103. o.