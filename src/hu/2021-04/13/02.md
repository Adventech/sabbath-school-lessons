---
title:  Mózes Bűne, 1. Rész
date:  19/12/2021
---

Isten újból és újból csodák útján gondoskodott Izrael népéről, még a hitehagyásuk és pusztai vándorlásuk idején is. Ha mégoly méltatlanok voltak is (és gyakran azok is maradtak), áradt rájuk az Úr kegyelme. Mi szintén részesülünk Isten kegyelmében, pedig nem vagyunk érdemesek rá, de ha megérdemelnénk, nem lenne kegyelem. A bőséges táplálékon kívül, amivel csodaképpen ellátta őket a pusztában az Úr, kegyelme abban is megnyilvánult, hogy vizet kaptak, hiszen anélkül gyorsan odavesztek volna a száraz, forró és kietlen sivatagban. Pál ezzel kapcsolatban írta: „és mindnyájan ugyanazt a lelki italt itták, mert ittak a lelki kősziklából, amely követte őket, ez a kőszikla pedig Krisztus volt” (1Kor 10:4, ÚRK). Ellen White még hozzáteszi, hogy „Vándorlásuk közben, ahol szomjasak voltak, ott mindig víz bugyogott fel a táborhely mellett emelkedő kősziklák hasadékaiból” (Ellen G. White: Pátriárkák és próféták. Budapest, 1993, Advent Kiadó, 378. o.).

`Mi történt 4Móz 20:1-13 szakaszában? Hogy értsük azt, hogy Isten megbüntette Mózest azért, amit tett?`

Egyrészt nem nehéz megérteni Mózes elkeseredését. Miután az Úr annyi mindent végbevitt népéért, jeleket, csodákat tett, csodálatos módon megszabadította őket, míg végül elértek az ígéret földjének határára. És akkor mi történt? Hirtelen nem találtak vizet, ezért összefogtak Mózes és Áron ellen. Vajon az Úr nem tudott volna vizet adni nekik akkor, ahogyan olyan sokszor megtette már korábban? Dehogynem! Képes volt rá, és nem sokkal később adott is nekik inni. Viszont figyeljük meg, mit mondott Mózes, amikor megütötte a sziklát, kétszer is! „Hallgassatok ide, ti lázadók! Hát e kősziklából fakasszunk nektek vizet” (4Móz 20:10, ÚRK)? Szinte hallani a haragot a hangjában, hiszen „lázadóknak” nevezi a népet. Nem annyira magával a haraggal volt a baj, ami persze helytelen, noha érthető, hanem amikor ezt mondta: „Hát e kősziklából fakasszunk nektek vizet?”, mintha ő vagy bármelyik másik ember képes lenne vizet fakasztani a sziklából. Mérgében egy pillanatra szinte elfeledkezett arról, hogy csak a közöttük munkálkodó isteni erő vihetett végbe ilyen csodát. Neki ezt mindenki másnál jobban kellett volna tudnia!

`Milyen gyakran szólunk vagy cselekszünk mérgünkben, amikor úgy gondoljuk, hogy jogos a haragunk? Hogyan tanulhatunk meg ilyenkor megállni, imádkozni és Isten erejét kérni ahhoz, hogy helyesen tudjunk szólni és tenni, ne rosszul?`

---

#### Ellen G. White idézetek

Izrael gyermekei egész vándorlásuk során abba a kísértésbe estek, hogy Isten csodatetteit Mózesnek tulajdonították – az Úr hatalmas csodáit, hogy kihozta őket az egyiptomi rabságból. Most is azzal vádolták Mózest, hogy ő hozta ki őket Egyiptom földjéről. Igaz, hogy az Úr csodálatos mértékben kijelentette magát Mózesnek. Jelenlétével is rendkívüli módon kitüntette, és felfedte előtte magasztos dicsőségét. A hegyen is szent közelségbe vonta őt magához. Úgy beszélt vele, ahogy az ember a barátjával beszél. Az Úr ennek ellenére is bizonyítékot bizonyíték után nyújtott, hogy ő fáradozott kiszabadulásukért.

Amikor Mózes így szólt: „Avagy a kősziklából mi fakasszunk-e vizet?” – lényegében azt mondta, hogy helyesen hitték, hogy ő vitte véghez az értük történt csodákat. Ezért vált szükségessé, hogy Isten bebizonyítsa Izraelnek: Mózes állítása alaptalan... Hogy örökre eloszlassa azt a gondolatot, hogy ember vezeti őket, a menny szükségesnek ítélte, hogy mielőtt bemennek Kánaán földjére, hagyja meghalni a vezetőjüket. – A Te Igéd igazság, I. köt., 1115–1116. o.

Krisztus szolgáinak nem a természetes szív követelményei szerint kell cselekedniük. Szoros kapcsolatban kell lenniük Istennel, nehogy a kihívás hatására feltámadjon az én, és oda nem illő szóáradatot indítsanak el, amely nem olyan, mint a harmat, sem mint a csöndes eső, ami felfrissíti a hervadó növényeket. Éppen ezt akarja Sátán, ezek az ő módszerei. A sárkány dühös, Sátán szelleme haragban és vádaskodásban nyilvánul meg. Ám Isten szolgái az Isten képviselői. Ő azt akarja, hogy mennyei értékekkel foglalkozzanak, azzal az igazsággal, mely az Ő képmását, címét viseli. Jézus hatalma az a hatalom, mellyel le kell győzniük a gonoszt. Krisztus dicsősége az ő erejük. Az Ő szépségére kell tekintetüket szegezniük. Ekkor isteni tapintattal és szelídséggel tudják megjelenteni az evangéliumot. – Jézus élete, 353. o.

Krisztus segítségével megfékezhetjük a nyelvünket. Habár Ő is meg lett kísértve az elhamarkodott és haragos beszéd által, ajkával egyetlen egyszer sem vétkezett. Mindig nyugalommal és türelemmel fogadta a megvetést, a gúnyt és azok gyalázkodásait, akikkel együtt dolgozott az ácsműhelyben. Haragos visszavágások helyett inkább Dávid szép zsoltárait énekelte, így munkatársai szinte önkéntelenül csatlakoztak hozzá az éneklésben. Micsoda változás mehetne végbe a világon, ha a férfiak és nők a Megváltó példáját követnék a beszédükben. – Our High Calling, 291. o.