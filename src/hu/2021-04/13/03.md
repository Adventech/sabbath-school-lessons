---
title:  Mózes Bűne, 2. Rész
date:  20/12/2021
---

`Olvassuk el újból 4Móz 20:12-13 verseit! Mivel indokolta az Úr, hogy Mózes nem mehet be az ígéret földjére? Lásd még 5Móz 31:2; 34:4!`

Az idézett szöveg szerint többről is volt szó annál, hogy Mózes magának tulajdonította Isten tettét, ami azért önmagában is elég rossz. Ráadásul még hitetlennek is mutatkozott, és erre az ő esetében nem lehet mentség. Végtére is ő volt az, aki az égő csipkebokortól kezdve (2Móz 3:2-16) olyan tapasztalatokat szerzett Istennel, mint szinte senki más, mégis ezt mondta neki az Úr: „nem hittetek nekem” (4Móz 20:12, ÚRK), vagyis Mózes az Úr szava iránti hitetlenségéről tett bizonyságot, és ebből következett, hogy „nem dicsőítettetek meg Izrael fiainak szeme láttára” (SZIT). Vagyis ha Mózes megőrzi a nyugalmát és helyesen cselekszik, Isten iránti hitét és bizalmát bemutatva a nép hitehagyása idején, a nép előtt megdicsőítette volna az Urat, és ismét például szolgálhatott volna nekik arra, hogy milyen az igazi hit és engedelmesség.

Figyeljük meg azt is, hogy mi volt az, amivel Mózes engedetlennek bizonyult az Úr kifejezett szava iránt!

`Mit kellett volna Mózesnek tennie az Úr szava szerint? És mit tett helyette (lásd 4Móz 20:9-11)?`

A 9. versben Mózes megfogta a botját, „ahogy parancsolta neki” (ÚRK) az Úr. Eddig minden rendben is volt, de a 10. versben, ahelyett, hogy szólt volna a sziklához, amelyből Isten hatalmának lélegzetelállító megnyilatkozásaként víz fakadt volna, Mózes rásújtott a sziklára, méghozzá kétszer. Igen, csoda volt az is, hogy amikor a sziklára ütött, abból feltört a víz, de korántsem akkora csoda, mintha csak szólt volna a sziklához és ugyanaz történik.

Felszínesen nézve úgy tűnhet, hogy Isten különösen szigorúan ítélte meg Mózest: mindaz után, amit a próféta átélt, mégsem engedte meg neki, hogy belépjen az ígéret földjére. Mióta csak elhangzik ez a történet, az emberek azon tűnődnek, hogy miért? Egyetlen hirtelen tett miatt nem lehetett részese annak, amire olyan sokat várt?

`Vajon milyen tanulságot szűrhetett le Izrael népe abból, ami Mózessel történt?`

---

#### Ellen G. White idézetek

Némelyek hajlamosak alábecsülni Mózes bűnét, azonban Isten nem így tekint az ember vétkeire. Amikor az izraeliták szeme előtt már feltűntek Kánaán hegycsúcsai, zúgolódni kezdtek azért, mert az a vízzuhatag, ami végigkövette vándorlásukat, kiapadt. A nép fellázadt Mózes és Áron ellen, akiket azzal vádoltak, hogy meghalni hozták ki őket a pusztába. Az elöljárók a szent sátor ajtaja elé mentek, és arccal a földre borultak… Az Úr így szólt Mózeshez: „Vedd ezt a vesszőt, és gyűjtsd össze a gyülekezetet te és Áron, a te atyádfia, és szóljatok, ím, e kősziklának az ő szemük előtt, hogy adjon vizet.” (4Móz 20:8) A két testvér a nép elé állt. Mózes kezében ott volt Isten vesszője. Felettük már eljárt az idő. Hosszú időn keresztül tűrték Izrael konokságát és lázadását. De most már Mózes türelme is elfogyott… Ám ahelyett, hogy az Úr parancsa alapján szólt volna a sziklához, kétszer is rásújtott a vesszővel.

A sziklából bőséggel ömleni kezdett a víz, és a nép enyhíthette szomját. Csakhogy már elkövette a nagy bűnt. Mózes ingerült lett: „Avagy e kősziklából fakasszunk-é néktek vizet?” Ekkor az Úr így szólt a testvérpárhoz: „Nem hittetek nékem, hogy megdicsőítettetek volna engem Izrael fiainak szeme előtt.” (4Móz 20:12) – The Upward Look, 299. o.

Ha a sötétség sűrű felhői tornyosulnak gondolatvilágunk felett, akkor ütött az óra, hogy élő hittel törjük át a sötétséget, és szórjuk szét a felhőket. Az igaz hit azokon az ígéreteken alapszik, melyek Isten szavában foglaltaknak, és csak azok tarthatnak arra igényt, akik feltétel nélkül engedelmeskednek az Úrnak. „Ha énbennem maradtok, és az én beszédeim bennetek maradnak, kérjetek, amit csak akartok, és meglesz az néktek.” (Jn 15:7) „És akármit kérjünk, megnyerjük tőle, mert megtartjuk az Ő parancsolatait, és azokat cselekesszük, amik kedvesek előtte.” (1Jn 3:22) (…)

Kérdeztem az angyalt, miért nincs több hit és erő Izraelben. Így felelt: „Ti nagyon hamar elengeditek a Mindenható karját. Szálljon fel fohászotok Isten királyiszékéhez, és tartsanak ki erős hitben. Az ígéretek bizonyosak. Higgyétek, hogy elnyeritek azokat a dolgokat, amikért könyörögtök, és akkor mind meglesznek.” – Tapasztalatok és látomások, 72–73. o.