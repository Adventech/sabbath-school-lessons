---
title:  Mózes Halála
date:  21/12/2021
---

Szegény Mózes! Ilyen nagy utat megtett, annyi mindenen átment, mégis kimaradt abból, amikor Isten beteljesítette az évszázadokkal korábban, Ábrámnak tett ígéretét: „A te utódaidnak adom ezt a földet” (1Móz 12:7, ÚRK).

`Olvassuk el 5Móz 34:1-12 szakaszát! Mi történt Mózessel? Mit mondott róla az Úr, amiből kitűnik, hogy milyen különleges ember volt?`

„E magányban Mózes áttekintette küzdelmes, nehéz életét, amióta udvari méltóságától és Egyiptom jövendő királyságától elfordult, hogy Isten választott népével sorsközösséget vállaljon. Emlékezetébe idézte Jethró nyájával a pusztában eltöltött hosszú éveket; az Angyal megjelenését az égő bokorban, és elhívását Izrael megszabadítására. Ismét szemlélte Isten erejének hatalmas csodáit, amelyeket Isten az Ő népének érdekében tett; csodálta az Ő hosszútűrését és irgalmát, melyet a vándorlás és zúgolódás hosszú évei alatt irántuk tanúsított. Mindezek mellett, amit Isten értük tett, saját imái és munkái ellenére az Egyiptomot elhagyó nagy seregben levő felnőttek közül csak ketten találtattak oly hűségeseknek, hogy beléphessenek a megígért földre. Amikor Mózes áttekintette munkájának eredményét, küzdelmes és áldozatos élete majdnem hiábavalónak látszott” (Ellen G. White: Pátriárkák és próféták. Budapest, 1993, Advent Kiadó, 441-442. o.).

5Móz 34:4 versében érdekes dologgal találkozunk: „Ez az a föld, amelyet esküvel ígértem meg Ábrahámnak, Izsáknak, Jákóbnak, és azt mondtam: utódaidnak adom” (ÚRK). Az Úr szinte szóról szóra azt mondta itt, amit újból és újból kijelentett a pátriárkáknak és a gyermekeiknek arról, hogy nekik adja azt a földet, most pedig ezt Mózesnek is elismételte. Majd hozzátette: „Megengedtem neked, hogy szemeddel lásd, de nem mész be oda” (ÚRK). Teljességgel lehetetlen, hogy Mózes valóságosan láthatta volna az egész földet onnan, ahol állt, mindazt, amire az Úr rámutatott Moábtól Dánig, Naftali földjéig és így tovább. Ellen White világossá teszi, hogy Mózes természetfeletti látomást kapott, nemcsak magáról az országról, hanem arról is, hogy milyen lesz, miután elfoglalják. Úgy tűnhetne, hogy az Úr szinte ingerelte Mózest: Te is ott lehetnél, ha engedelmeskedsz, mint ahogy kellett volna tenned! Valójában azonban azt mutatta meg neki, hogy mindennek ellenére, még Mózes hibái dacára is Ő hűséges marad szövetségi ígéreteihez, amit az atyáknak és Izrael népének tett. Amint látni fogjuk, Isten még ennél is különlegesebbet tartogatott hűséges, de megbotlott szolgájának.

---

#### Ellen G. White idézetek

Az Úr tudtul adta Mózesnek, hogy Kánaán elfoglalásának ideje elérkezett: az agg próféta a magaslaton állva, a Jordán folyón és a megígért földön végignézve nagy érdeklődéssel szemlélte népe örökségét. Lehetséges lenne, hogy az elkövetett bűnére kimondott ítéletet visszavonnák? Igen komolyan könyörgött: „Uram, Isten, te elkezdted megmutatni a te szolgádnak a te nagyságodat és hatalmas kezedet! Mert kicsoda olyan Isten mennyben és földön, aki cselekedhetne a te cselekedeteid és hatalmad szerint? Hadd menjek át, kérlek, és hadd lássam meg azt a jó földet, amely a Jordánon túl van, és azt a jó hegyet és a Libanont!” (5Móz 3:24–25)

A válasz ez volt: „Elég ez néked, ne szólj többet már nékem e dolog felől! Menj fel a Piszga tetejére, és emeled fel a te szemedet napnyugat felé és észak felé, dél felé és napkelet felé, és nézz szét a te szemeddel, mert nem mégy át ezen a Jordánon.” (5Móz 3:26–27) – Pátriárkák és próféták, 462. o.

Az Úr nem akarta, hogy valaki felmenjen Mózessel a Piszga tetejére. Ott állt a Piszga tetejének egyik magas ormán Isten és a mennyei angyalok jelenlétében. Amikor elégedetten szemlélte Kánaánt, mint egy fáradt harcos, hogy megpihenjen, álmosság fogta el, de a halál álmossága. Az angyalok elvitték a testét, és eltemették a völgyben. Az izraeliták sohasem tudták megtalálni azt a helyet, ahol eltemették. A titkos temetésnek az volt a célja, hogy az embereket megakadályozza abban, hogy bálványozás bűnét kövessék el a testével.

Sátán ujjongott, hogy Mózest sikerült rábírni bűn elkövetésre és ezáltal a halál hatalmába keríteni. Ha hűséges maradt volna, és életét nem rontotta volna el azzal az egy törvényszegéssel, hogy nem adta meg Istennek a dicsőséget, amikor vizet fakasztott a kősziklából, akkor bemehetett volna az ígéret földjére, és az Úr felvitte volna a mennybe anélkül, hogy halált látott volna. – A megváltás története, 173. o.

Jézus Krisztus eggyé lett az emberiséggel, hogy az emberiség is eggyé lehessen vele lélekben és életében is. Megváltónkkal szövetséget kötve és Istennek engedelmeskedve elnyerjük Jézus életét. Krisztus így szól a bűnbánókhoz: „Én vagyok a feltámadás és az élet.” Krisztus a halált álomnak tekinti, és úgy beszél róla, mintha csekély jelentősége volna. Így szól: „Aki csak él és hisz énbennem, nem hal meg örökre.”

A hívő számára a halál kevésbé fontos (Fil ١:٢١), Krisztussal meghalni csak alvást jelent. Ugyanaz a hatalom, amely feltámasztotta Jézust a halálból, feltámasztja majd a gyülekezetét is – mint az Ő menyasszonyát –, és megdicsőíti az Üdvözítővel minden fejedelemség és hatalmasság felett és minden név fölött nemcsak ebben a világban, hanem a mennyei udvarokban is. Az elhunyt szentek győzelme dicsőséges lesz a feltámadás hajnalán. – Az én életem ma, 295. o.