---
title:  Szolgaként Egyiptomban
date:  10/11/2021
---

Mózes ötödik könyvében egy téma újból és újból felbukkan: az Úr kiszabadította a népét, Izraelt Egyiptomból, és ez többszörös emlékeztető arra, amit értük tett. „És kihozott minket az Úr Egyiptomból erős kézzel, kinyújtott karral, nagy rettentetéssel, jelekkel és csudákkal” (5Móz 26:8; lásd még 16:1-6).

Valójában az egész Ószövetség Isten hatalmas szabadító tetteként utal a kivonulás történetére, amikor kegyelméből megszabadította a népet az egyiptomi szolgaságból és elnyomásból. „Hiszen fölhoztalak Egyiptom földjéről, megváltottalak a szolgaság házából” (Mik 6:4, ÚRK). Ez a gondolat megjelenik az Újszövetségben is: a Krisztusba vetett hit általi megváltás szimbóluma az Egyiptomból való kivonulás, ami Isten nagy hatalma révén történt meg. „Hit által keltek át a Vörös-tengeren, mint valami szárazföldön, és amikor az egyiptomiak is megpróbálták ezt, elmerültek” (Zsid 11:29, ÚRK; lásd még 1Kor 10:1-4).

`Olvassuk el 5Móz 5:6-22 szakaszát, amelyben Mózes megismétli a törvényt, a Tízparancsolatot, a Jahvéval kötött szövetség alapvető feltételét! Figyeljük meg a negyedik parancsolatot és annak indoklását! Mit találunk abban, ami rámutat a törvény és a kegyelem valóságára?`

Mózes elismétli az alapvető parancsolatot, hogy pihenjenek meg a hetedik napon, szombaton, ugyanakkor egy új elemet emel ki benne. Mózes második könyvében ez a parancsolat kőbe lett vésve, de Mózes az addig mondottakat még kibővíti: Ne csak a teremtés, hanem az Egyiptomból való szabadulás emlékére is tartsátok meg a szombatot! Isten kegyelme mentette meg őket Egyiptomból és megnyugvást is kínált a munkájukból (Zsid 4:1-5). Az Istentől nyert kegyelemre válaszul nekik is kegyelmet kellett gyakorolniuk másokkal. Ebben az értelemben tehát a szombat nemcsak a teremtés erőteljes szimbóluma, hanem a megváltásé és a kegyelemé is. Mindenki megnyugodhatott a ház kapuin belül, nemcsak a gyerekek, hanem a szolgák, az állatok, sőt még a köztük levő idegenek is. A szombat kiterjeszti a zsidóknak adott kegyelmet a szövetséges nép tagjain kívül másokra is. És ezt Isten törvényének a szívében találjuk. Amit Isten kegyelmesen megcselekedett velük, azt nekik is meg kellett tenni másokért. Ennyire egyszerű.

`Olvassuk el Mt 18:21-35 szakaszát! Hogyan mutatkozik meg ennek a példázatnak az elve a szombat parancsolatában, különösen Mózes ötödik könyve kiemelése szerint?`

---

#### Ellen G. White idézetek

Az Úr védeni akarta a szolgák jólétét. Megparancsolta az izraelitáknak, legyenek irgalmasak, sohasem felejtve el, hogy ők is szolgák voltak. Utasította őket, hogy ügyeljenek szolgáik jogaira. Semmilyen körülmények között se bánjanak rosszul velük. Ne legyenek követelőzők, mint az egyiptomi hajcsáraik voltak. Hanem gyakorolják irántuk a gyöngédséget és a szánakozást. Isten elvárta tőlük, hogy a szolgák helyébe képzeljék magukat, és úgy bánjanak velük, amilyen bánásmódban ők szeretnének részesülni, ha hasonló helyzetbe kerülnének. – A Te Igéd igazság, I. köt., 1106. o.

Krisztus vallása megújítja az életet és a jellemet. Az igazi keresztény folyamatosan igényli azt a kegyelmet, amely megváltoztatja rossz szokásait és emberi természetét. Többé nem használ durva, önkényes szavakat, hanem olyan bátorítóan szól, mint Jézus is tenné. Jóindulattal van mindenki iránt, nem csak azok iránt, akik megdicsérik éles eszét. Az igazi keresztény ember életében ragyogni fog a Krisztus életében felfedezett tisztaság és szentség. – The Upward Look, 75. o.

A király megkegyelmezett az adós szolgának. Ez azt jelképezi, hogy Isten minden bűnt megbocsáthat. A király, aki megszánva szolgáját elengedte adósságát, Krisztust ábrázolja. Az embert a törvény, amelyet áthágott, elítélte. Az ember önmagát nem tudja megmenteni. Jézus ezért emberi természetet vett föl istenségére, és eljött erre a világra. Bűntelen életét odaadta a bűnösökért. Feláldozta magát a mi bűneinkért, és minden léleknek felkínálja ingyen a vérrel megvásárolt kegyelmet. „Az Úrnál van a kegyelem, és bőséges nála a szabadítás!” (Zsolt 130:7)

Ezért kell nekünk is szánalmat tanúsítanunk a többi bűnös iránt. „Ha így szeretett minket az Isten, nekünk is szeretnünk kell egymást.” „Ingyen vettétek – mondja Krisztus –, ingyen adjátok.” (1Jn 4:11; Mt 10:8) – Krisztus példázatai, 244–245. o.

Hiszen mi is Isten ingyen kegyelmének köszönhetünk mindent! Gyermekei vagyunk, mert kegyelemből szövetségre lépett velünk. A Megváltó kegyelemből váltott meg és teremtett újjá minket. Kegyelemből tett örököstársaivá. Ismertessük meg ezt a kegyelmet másokkal is! (…)

Semmi sem igazolja az engesztelhetetlen lelkületet. Az irgalmatlan ember arról tanúskodik, hogy ő maga nem részesült Isten megbocsátó kegyelmében. Ha a vétkező tudatában van annak, hogy Isten megbocsátott neki, szíve együtt dobban a végtelen Szeretet szívével. A bűnös lelkét átjárja a menny könyörülete, és ezzel a könyörülettel fordul mások felé. Az az irgalom és az a szerető gondoskodás, amely Krisztus életében mutatkozott meg, lesz látható azokban, akik részesültek kegyelmében. „Akiben pedig nincs Krisztus Lelke, az nem az övé.” (Róm 8:9) Az ilyen embernek Isten idegen. Az ilyen ember alkalmatlan arra, hogy vele együtt legyen az örökkévalóságban. – Krisztus példázatai, 250–251. o.