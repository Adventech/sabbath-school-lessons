---
title:  Törvény és kegyelem
date:  06/11/2021
---

### E heti tanulmányunk
5Mózes 4:44; 5:6-22; 9:1-6; 10:1-15; Ezékiel 28:15-16; Róma 3:20

> <p></p>
> „Nem teszem érvénytelenné az Isten kegyelmét, mert ha törvény által van az igazság, akkor Krisztus hiába halt meg” (Gal 2:21, ÚRK).

A legtöbb felekezethez tartozó keresztény beszél a törvényről és a kegyelemről, látva a kettő kapcsolatát. A törvény Isten szentségének és igazságának a mércéje, áthágása pedig bűn. „Valaki a bűnt cselekszi, az a törvénytelenséget is cselekszi; a bűn pedig törvénytelenség” (1Jn 3:4). Mivel mindannyian megszegtük a törvényt – „De az Írás mindent bűn alá rekesztett, hogy az ígéret Jézus Krisztusban való hitből adassék a hívőknek” (Gal 3:22) –, csakis Isten kegyelme menthet meg bennünket. „Mert kegyelemből tartattatok meg, hit által; és ez nem tőletek van: Isten ajándéka ez” (Ef 2:8).

(A törvénnyel kapcsolatban természetesen ott van a hetedik nap, a szombat „apró részlete”. Különböző okokból sok keresztény – legalábbis egyelőre – határozottan elutasítja a szombatot, és ezt számos gyenge kifogással próbálják igazolni. Persze ez más téma.)

A törvény és a kegyelem kérdése különbözőképpen és eltérő helyzetekben, de megtalálható az egész Bibliában, így Mózes ötödik könyvében is. Igen, ez az irat is foglalkozik a törvény és a kegyelem kapcsolatával, méghozzá sajátos összefüggésben.

---

#### Ellen G. White idézetek

Isten arra bátorítja gyermekeit, fiait és lányait, hogy tartsanak ki a győzelmet jelentő munkában, és mindennap értsék meg, hogy szükségük van a Szentlélek tanításaira, mivel ez az igaz és jó út számukra. Szolgálatukban nincs helye a képmutatásnak. Naponta el kell, hogy ismerjék: töretlenül meg kell őrizniük kezdeti, erőteljes hitüket. Ha valamelyikük eltávolodik az igaz úttól, a Szentlélek arra fogja késztetni őt, hogy vallja meg a vétkét, hogy ezzel másokat is figyelmeztessen az elkövetett bűnre. (…)

Senkinek sem kell büszkélkednie azzal, hogy elismeri tévedését. Miután vétkezett, csupán annyit tehet, hogy megbánja a bűnét és megtér. Aki így cselekszik, azt még a tévedései ellenére is meg fogja tisztelni az Úr. – The Upward Look, 248. o.

Isten törvénye behatol azokba a rejtett célokba, melyeket bűnös jellegük ellenére gyakran könnyelműen vesznek, de melyek a valóságban a jellem alapját és próbáját alkotják. A törvény az a tükör, melybe a bűnösnek bele kell tekintenie, ha erkölcsi jellemét helyesen akarja látni. Miután megítélve látja magát az igazság nagy mérlegén, következő lépésként meg kell bánnia bűneit és azok bocsánatáért folyamodnia Krisztushoz. Ezt sokan nem teszik meg, és össze akarják törni a gyengeségeiket feltáró tükröt, így próbálnak megszabadulni az életük helytelenségeire és jellemhibáikra rámutató törvénytől.

A bűnök elburjánzásának korában élünk. Emberek sokasága vált bűnös és gonosz szokások rabjává, és azok bilincseit megtörni igen nehéz. A romlottság özönvízként árasztja el a földünket. Említeni is rettenetes, milyen bűnöket követnek el naponta. Sion falának állítólagos őrzői mégis azt tanítják, hogy a törvény csak a zsidóknak adatott, és hogy arra az evangélium korának dicsőséges kiváltságai mellett többé már nincs szükség. Nincs-e kapcsolat az elhatalmasodó bűnözés és aközött, hogy prédikátorok és mások is azt tartják és tanítják, hogy a törvénynek többé nincs korlátozó hatalma? – Szemelvények, I. köt., 219. o.

A bűnös nem támaszkodhat a jó cselekedeteire mint megigazulásának eszközére. El kell jutnia oda, ahol lemond minden bűnről, és a világosság egyik fokát a másik után teszi magáévá, amint ösvényére hull. Egyszerűen hit által megragadja a Krisztus vére általi ingyen és bőséges gondoskodást. Hisz Isten ígéreteiben, melyek Fia által megszentelődéssé, igazságossággá és megváltássá lettek számára. S amint követi Jézust, alázatosan a világosságban fog járni, örvendezve a világosságnak és másoknak is visszatükrözve azt. Hit által megigazulttá téve vidámságot visz magával az engedelmesség egész életében. Az Istennel való béke annak eredménye, amit Krisztus jelent számára. Akik az Úr alá vetik magukat, akik tisztelik Őt, és szavának cselekvői, azok isteni megvilágosodásban részesülnek. Isten drága Igéjében tisztaság és magasztosság, valamint olyan szépség van, melyet az ember legmagasabb képessége sem tud elérni, hacsak nem az Úr segíti ebben. – A Te Igéd igazság, VI. köt., 1071. o.