---
title:  Nincs Köztes Terület!
date:  15/11/2021
---

Az egész Bibliában két dolog közül választhatunk. Itt találjuk a két lehetőséget.

`Olvassuk el az alábbi igéket! Milyen két lehetőséget, választást kínálnak fel ezek a versek nyíltan, mire utalnak? Az idézett szövegek hogyan állítják ezt elénk?`

1Móz 7:22-23             

             

Mt 7:24-27     

             

Jn 3:16            

             

Róm 6:23       

             

Róm 8:6          

             

1Jn 5:12          

             

Végeredményben az embereknek nincs köztes terület. Mielőtt a nagy küzdelem egyszer s mindenkorra véget ér, a bűn, Sátán, a gonoszság, az engedetlenség és a lázadás mind eltöröltetik. Ezek után minden embernek egyénileg vagy élete, örök élete lesz, amit Isten eredetileg tervezett mindannyiunk számára a világ teremtése előtt, vagy örök halálra jut, azaz „örök pusztulással bűnhődnek az Úrtól és az ő dicső hatalmától” (2Thessz 1:9, RÚF). Nem látszik, hogy a Biblia bármi más lehetőséget mutatna.

Mi lesz a sorsunk? A válasz végső soron rajtunk múlik. Előttünk áll a választás: élet vagy halál.

`Az örök élet vagy örök halál kérdéskörében miért vigasztaló tulajdonképpen az a bibliai igazság, hogy nem égnek és gyötrődnek örökké az emberek a pokolban? Mit közvetítene Isten jelleméről az, ha valóban örökké tartó szenvedés volna a sorsa az elveszendőknek?`

---

#### Ellen G. White idézetek

„Mert a bűn zsoldja halál; az Isten kegyelmi ajándéka pedig örök élet a mi Urunk, Krisztus Jézusban.” (Róm 6:23)

Az ember a teremtésekor nemes testi és lelki tulajdonságokat és képességeket kapott. Tökéletes, Istennel összhangban élő lény volt. Gondolatai tiszták, céljai szentek voltak. De az engedetlenség megrontotta ezeket a képességeket és tulajdonságokat, és a szeretet helyét önzés foglalta el. A bűn következtében az ember természete annyira legyengült, hogy saját erőből képtelen volt ellenállni a gonosz hatalmának. Sátán foglya lett, és az is maradt volna örökké, ha Isten szeretetétől ösztönözve közbe nem lép. A kísértőnek az volt a szándéka, hogy Istennek az emberrel való, már a teremtésnél meglevő tervét keresztezze, és ezáltal fájdalmat és romlást hozzon a világra. (…)

Az Úr nem akarja a teremtményeit kényszeríteni. Nem fogadhatja el tiszteletünket és hódolatunkat, ha azokat nem készségesen és értelmesen hozzuk. (…) Arra vágyik, hogy az ember, mint a teremtés koronája, a fejlődés legmagasabb fokára jusson el. Kilátásba helyezi számunkra az áldások teljességét, amelyekhez kegyelem által kíván eljuttatni. Magához hív bennünket, hogy átadva magunkat neki bennünk munkálhassa akaratát. Egyedül tőlünk függ tehát, hogy a bűn örökös rabszolgaságát, avagy Isten gyermekeinek csodás és boldogító szabadságát választjuk-e. – Isten csodálatos kegyelme, 313. o.

Minden ember megkapta a választás szabadságát. Ő maga dönti el, hogy a lázadás fekete zászlójához vagy Immánuel fejedelem vérrel áztatott lobogójához csatlakozik. A menny érdeklődéssel figyeli a jó és gonosz között dúló küzdelmet. Csak az engedelmesek mehetnek be Isten városának kapuján. Akik tovább élnek a bűnben, azok fölött el fog hangzani a halálos ítélet. A föld megtisztul a gonoszságtól és az Örökkévaló elleni lázadástól. (…)

Az Istentől kapott életelvek fogják feddhetetlenné, boldoggá és szentté tenni az embert. Csak az hallhatja meg Krisztus szavait – „Jöjj feljebb!” –, aki engedelmeskedik ezeknek az elveknek. – In Heavenly Places, 361. o.

Sátán megparancsolta angyalainak, hogy különös gonddal és buzgalommal terjesszék azt a hazugságot, amivel félrevezette Évát a Paradicsomban: „Bizony nem haltok meg.” Mikor az emberek ezt a csalást elfogadják, és már mindnyájan elhiszik, hogy halhatatlanok, az ördög azt is elhiteti velük, hogy a bűnös örök gyötrelemben él tovább. Ez a hiedelem kellő módon előkészítette Sátán számára az utat, lehetővé tette, hogy helyettesei dolgozhassanak, és a nép előtt úgy tüntessék fel Istent, mint bosszúvágyó zsarnokot, aki azokat, akik nem élnek a tetszése szerint, a pokolba taszítja, és ott örök gyötrelmek által érezteti haragját; és mialatt kimondhatatlan kínokat szenvednek el, és az örök tűzben gyötrődnek, az Atya elégedetten tekint le rájuk. A gonosz jól tudta, hogyha ezt a csalást elhiszik, igen sokan fogják gyűlölni Istent, ahelyett, hogy szeretnék és imádnák; és hogy arra a meggyőződésre jutnak, miszerint az Úr Igéjében foglalt fenyegetések nem fognak szó szerint beteljesedni, mert hiszen ellentmondana az Atya jóságának és szeretetteljes jellemének, hogy az általa teremtett lényeket örökkévaló, soha véget nem érő gyötrelembe taszítsa. – Tapasztalatok és látomások, 218. o.