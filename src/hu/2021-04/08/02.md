---
title:  Az Élet Fája
date:  14/11/2021
---

Egyikünk sem kérte, hogy ide kerüljünk, nem igaz? Nem választottuk az életet, sem azt, hogy hol és mikor jöjjünk világra, kik legyenek a szüleink.

Ugyanígy volt ez Ádámmal és Évával is. Ők sem döntöttek arról, hogy Isten megteremtse őket, mint ahogyan a falevelek, a sziklák és a hegyek sem. Emberként nemcsak létezünk (a szikla is létezik), nemcsak élünk (az amőbák is élnek), hanem Isten képére teremtett, értelmes, szabad lényekként élhetünk.

Azt sem mi döntöttük el, hogy Isten képére teremtett, értelmes, szabad emberként jövünk a világra. Az Úr azonban felajánlja nekünk, hogy életben maradhatunk, vagyis választhatjuk az életet, az örök életet az Úrban. Ez pedig Jézus és a kereszthalála miatt lehetséges.

`Olvassuk el 1Móz 2:8-9, 15-17 és 3:22-23 verseit! Milyen két lehetőséget ajánlott fel Isten Ádámnak az élettel kapcsolatban?`

„Az Éden közepén volt az élet fája, amely életadó gyümölcsöt termett. Az engedelmes Ádám előtt mindig nyitva állt volna az út ehhez a fához, és Ádám örökké élt volna. Amikor azonban vétkezett, halandó lett, és Isten elzárta az élet fájától. Isten ítélete: »Por vagy te, s ismét porrá leszesz«, az élet teljes megsemmisülését jelenti” (Ellen G. White: A nagy küzdelem. Budapest, 2013, Advent Kiadó, 458. o.).

A Biblia tehát a kezdet kezdetétől csupán két lehetőséget tár elénk: vagy örök élet, amit Isten eredetileg tervezett nekünk, vagy örök halál, ami bizonyos értelemben egyszerűen csak visszatérés a semmibe, ahonnan jöttünk.

Érdekes az is, hogy „az élet fája”, ami a Szentírás szerint halhatatlanságot biztosít, először a Biblia első könyvében jelenik meg, majd pedig az utolsó könyvben látjuk újra. Olvassuk el Jel 2:7 és 22:2, 14 verseit! Ennek feltehetőleg az az üzenete, hogy Isten eredeti terve szerint hozzáfértünk volna az élet fájához, de a bűn miatt elveszítettük ezt a lehetőséget. Majd pedig végül, amikor Isten egyszer és mindenkorra, teljesen lerendezi a bűn problémáját, Jézusnak és a megváltási tervnek köszönhetően odamehetnek az élet fájához a megváltottak, akik az életet választották, ahogyan Isten kezdettől fogva akarta.

`Gondolkodjunk azon, hogyan választjuk a napi döntéseinkkel vagy az életet, vagy a halált! `

---

#### Ellen G. White idézetek

Az Atya ártatlannak és szentnek teremtette ősszüleinket, mégsem zárta el előlük a gonosz cselekvésének lehetőségét. Úgy is megteremthette volna őket, hogy ne álljon hatalmukban követelményeinek áthágása, viszont akkor nem fejlődött volna a jellemük. Kikényszerített szolgálat lett volna ez, azért Isten megadta nekik a választás hatalmát: engedelmesség vagy engedetlenség. Kipróbálta a hűségüket és a szeretetüket, mielőtt elnyerték volna a kiváltságokat. (…) Az volt Isten akarata, hogy Ádám és Éva ne ismerje meg a gonoszt. Visszatartotta tőlük a gonosz, a bűn ismeretét és következményeit. A jó megismerésének lehetősége biztosítva volt számukra, de a bűn ismeretét és annak következményeit: a keserves munkát, a félelmetes gondot, a csalódást és bánatot, a fájdalmat és halált Isten szeretete eltakarta előlünk. – Előtted az élet, 23. o.

Az élet fájának gyümölcsének az Édenben természetfeletti hatalma volt. Enni belőle örök életet jelentett. Gyümölcse a halál ellenszere volt, levelei pedig az élet és halhatatlanság fenntartását szolgálták. Az ember engedetlensége miatt azonban a halál betette a lábát a földre. Ádám evett a jó és gonosz tudásának fájáról, amelynek érintését az Úr megtiltotta. Bűne megnyitotta a nyomorúság zsilipjeit.

A bűn behatolása után a mennyei kertész átültette a mennyei Paradicsomba; ágai mégis lehajlanak az alsóbb világba. A Krisztus vére általi megváltás révén még mindig ehetünk életadó gyümölcséből.

Jézusról írták: „Benne élet volt; és az élet volt az emberek világossága.” Ő az élet forrása. A neki való engedelmesség az az életadó hatalom, mely megvidítja a lelket. – A Te Igéd igazság, VII. köt., 988–989. o.

Amit meg kell értened, az az akarat tényleges ereje. Ez az emberi természetet uraló erő, a döntés vagy a választás hatalma. Minden az akarat helyes irányú tevékenységétől függ. Isten megadta a választás képességét az embernek; tőled függ, hogy helyesen élsz-e azzal. Bár nem változtathatod meg a szívedet, és nem szeretheted saját erődből Istent, mégis szabad választásodtól függ, hogy Őt szolgálod. Mihelyt átadod neki az akaratodat, Ő fogja benned munkálni úgy az akarást, mint a cselekvést. Ily módon egész lényedet Krisztus Lelke uralja; szereteted Isten Fiában összpontosul, és gondolataid összhangban lesznek vele.

Ha csak kívánság marad a jóság és szentség utáni vágyakozásunk, az semmit sem ér. Sokan, bár remélik és vágyakoznak arra, hogy Isten gyermekei legyenek, mégis elvesznek. Sohasem jutnak el odáig, hogy alárendeljék akaratukat az Úrnak. Nem döntenek most: keresztények akarunk lenni! – Jézushoz vezető út, 47. o.