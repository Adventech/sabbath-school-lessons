---
title:  Isten Imádata
date:  18/11/2021
---

Az Úr és Izrael szövetségi kapcsolatában központi volt Isten imádatának a szerepe. Az különböztette meg az izraelitákat a környező világtól, hogy egyetlen népként imádták az igaz Istent, szemben a pogánysággal, akik valójában nem létező, hamis isteneket tiszteltek. „Most lássátok meg, hogy én vagyok, és nincs Isten kívülem” (5Móz 32:39)!

`Milyen hasonló figyelmeztetést találunk 5Móz 4:19, 8:19, 11:16 és 30:17 verseiben? Miért volt ez az intés alapvetően fontos Izrael népe számára?`

Isten népe évezredekkel ezelőtt többnyire a hitükkel ellentétes irányelveket, hagyományokat és fogalmakat közvetítő kultúrák és viszonyok között élt, és így van ez ma is. Ezért folyamatosan vigyázniuk kellett, nehogy ők is átvegyék a világi szokások, bálványok, „istenek” imádatát.

Istenünk „féltőn szerető Isten” (5Móz 4:24; 5:9; 6:15), egyedül Ő, a Teremtő és a Megváltó méltó az imádatunkra. Itt sincs köztes terület: vagy imádjuk az Urat, aki életet, jót, áldásokat ad, vagy más istent imádunk, ami gonoszságot, átkot és halált hoz.

`Olvassuk el Jel 13:1-15 szakaszát! Hogyan jelenik meg itt az imádat kérdése? Vö. Jel 14:6-12 szakaszával! Hogyan mutat rá A jelenések könyve a hamis istentisztelettel kapcsolatban éppen arra, amitől Mózes ötödik könyve óv?`

Mások a körülmények, de a lényeg ugyanaz: Vajon az ember az igaz Istent fogja imádni és él, vagy a nyomásnak engedve, nyíltan, titokban vagy mindkét módon elfordul az Istennel való szövetségtől, ezért meghal? Végeredményben minden egyes ember a saját szívében dönt a válaszról. Isten nem kényszerítette az ókori Izraelt, hogy Őt kövessék, és bennünket sem fog kényszeríteni. Amint Jelenések 13. fejezetében látjuk, a fenevad és annak képe folyamodik majd erőszakhoz, ezzel szemben Isten szeretet által munkálkodik.

`Hogyan bizonyosodhatunk meg róla, hogy még burkolt formában, lépésenként sem távolodunk el a Jézussal való szövetségünktől, nem térünk más istenhez?`

---

#### Ellen G. White idézetek

Sokan jönnek az Úrhoz, ám tétován teszik. Elfogadják a keresztséget, mégsem változik meg a jellemük. Minden embert hívnunk kell, hogy jöjjön el, és maradjon Krisztusban, és minden nap haladjon előre a tökéletességben. Ha ezt teszi, akkor olyan nyugalmat talál, amilyet csak a teljes engedelmesség eredményezhet.

Én azonban figyelmeztetlek, hogy vigyázzatok, ne álljatok meg az út felénél, a lelkiség és a világi lelkület határán. „Nem szolgálhattok Istennek és a Mammonnak.” (Mt 6:24) Nemsokára teljes mértékben egyik vagy másik oldalhoz fogtok sorolni. Jézus Krisztus önmagához vonz, Sátán pedig különféle csábításokkal próbál a maga oldalára állítani. Kit fogtok választani? Kinek a zászlaja alá álltok be? – In Heavenly Places, 277. o.

Az első négy parancsolat mutatja az ember szolgálati kötelességét Ura, Istene iránt, amit teljes szívéből, lelkéből, teljes elméjéből és teljes erejéből kell végeznie. Mindez azonban lelkes, gyöngéd és mélységes szeretetet igényel, amilyet az ember nem tud olyan érzelmek által táplálni, amelyek szembehelyezkednek Istennel. Ám ez a szeretet olyan cselekedeteket eredményez, amelyek a menny kézjegyét hordják magukon. Isten dicsőségéhez képest minden egyéb csak másodlagos. Mennyei Atyánkat kell szeretnünk mindenek felett és mindenek előtt, hiszen Ő a mi örömünk és jólétünk, életünk világossága és örök méltósága.

Az emberek imádják az Urat, és csak neki szolgáljanak. Egyetlen önző büszkeséget sem szabad istenként magasztalni, szolgálni. Ne csináljanak bálványt a pénzből. Ha az elme felsőbbrendű képességei nem fékezik meg az érzékiséget, az alantas szenvedélyek uralmuk alá hajthatják az ember egész lényét. Istennél fontosabbnak tartott bálványt jelent bármi, amit méltatlanul csodál az elme, és csak arra figyel. – Sons and Daughters of God, 56. o.

Jahve az örökkévaló, az önmagában létező, a nem teremtett Isten, aki maga a forrása és fenntartója mindennek, aki egyedül jogosult arra, hogy Őt illesse meg a legnagyobb tisztelet és imádat. Ezért az embernek tilos, hogy érzelmeiben vagy szolgálataiban az első helyet valaki vagy valami másnak adja, mert mindaz bálvány, ami az Úr iránti köteles szeretetünket csökkenti. Másik istent alkotunk magunknak, ha olyan szolgálatot végzünk, amely egyedül Őt illeti. – Pátriárkák és próféták, 305. o.

[Isten] legbelsőbb vágya, hogy mindazok, akik Őt imádják, szeretetének és előrelátásának számos jelét véve, mindennapi munkájukhoz erőt merítsenek, és kegyelmet nyerve hűségesen és becsületesen járhassanak el minden dologban.

Gyűljünk Krisztus keresztje alá! A megfeszített Jézus legyen elmélkedésünk, beszélgetésünk és legszentebb örömünk tárgya. Gondoljunk állandóan Isten áldásaira, és ha végtelen szeretetét tapasztaljuk, örömmel tegyünk le mindent azokba a kezekbe, melyeket értünk a keresztre szegeztek.

Szívünk az ima, hálaadás szárnyain jöhet közelebb az éghez. A mennyben hálával magasztalják és gyönyörű énekekkel dicsőítik Istent, és amikor kifejezzük szívünk háláját, istentiszteletünk mindinkább hasonlóvá lesz a mennyei seregéhez. „Aki hálával áldozik, az dicsőít engem” (Zsolt 50:23), mondja az Úr. Lépjünk tehát mindnyájan tiszteletteljes örömmel Alkotónk elé hálával és dicsénekekkel (Ésa 51:3). – Jézushoz vezető út, 103–104. o.