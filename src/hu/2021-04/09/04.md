---
title:  Visszatérés
date:  23/11/2021
---

Mózes ötödik könyve egészének meghatározó témája, hogy engedelmeskedj az Úrnak és légy áldott, de ha nem engedelmeskedsz, annak elszenveded a következményeit. Nincs ez másként az Újszövetségben sem. „Ne tévelyegjetek, Isten nem csúfoltatik meg, mert amit vet az ember, azt aratja is. Mert aki a testének vet, az a testből arat pusztulást, aki pedig a Léleknek vet, a Lélekből arat örök életet” (Gal 6:7-8, ÚRK).

Sajnos a bűneset után olyan könnyűnek és természetesnek tűnik a bűn, mint a levegővétel. Minden figyelmeztetés és ígéret ellenére – „Mert e parancsolat, amelyet én e mai napon parancsolok néked, nem megfoghatatlan előtted; sem távol nincs tőled” (5Móz 30:11) – sokan pontosan azokba a bűnökbe estek bele, amelyektől Isten óva intette őket.

Isten azonban még akkor is kész volt visszafogadni őket, ha szabad akaratukkal, szabadon eldöntik, hogy megbánják bűneiket és visszatérnek hozzá.

`Olvassuk el ismét 5Móz 30:1-10 verseit! Mit ígért meg az Úr a népének, még ha annyi rosszat is tettek? Viszont milyen feltételei voltak ezeknek a nagyszerű ígéreteknek?`

A gondolat egyszerű és világos: ha bajba kevered magad, rettenetes következményeket szenvedsz el te magad és a családod. Ezt okozza a bűn. Viszont még akkor is megtérhetsz, az Úr pedig visszafogad és megáld.

A héber tesuvah szó gyöke többször is előfordul ezekben a versekben. 5Móz 30:2 versében: „megtérsz az Úrhoz, a te Istenedhez”; a 8. versben: „Térj meg azért, és hallgass az ÚR szavára” (ÚRK); a 10. versben: „ha teljes szívedből és teljes lelkedből megtérsz az Úrhoz, a te Istenedhez”. Minden esetben a visszatérés gondolatát látjuk.

Más szóval, az Úr nem vetette el a népét a történtek ellenére sem, még ha teljes egészében megszegték, megtörték is a szövetséget. Ha nem akarják, hogy az Úr elvesse őket, ezt a vágyukat a megtérésükkel fejezhetik ki. 

`Ezeknek a verseknek az alapján tehát az őszinte megtérés mennyire legyen központi kérdés a hívők számára, akik időnként megtörik az Istennel kötött szövetségüket?  `

---

#### Ellen G. White idézetek

Sátán folyamatosan azon munkálkodik, hogy az embereket rávegye a világosság elutasítására. Csupán egy lépés választja el az igaz utat Sátán útjától, melyen a világosság sötétséget jelent, és a sötétség világosságot. Kockázatos dolog kitárni a szívet a hitetlenség előtt, mivel ezzel kiűzzük belőle Isten Lelkét, ahová így már az ördög férkőzhet be saját elgondolásaival. Őrizkednünk kell a kétely és a hitetlenség legcsekélyebb mértékű elfogadásától is. „Amit vet az ember, azt aratja is.” (Gal 6:7) Isten senkit sem tesz tönkre. Az ember önmagát dönti romba, amikor elfojtja a lelkiismeret figyelmeztetéseit, és ezzel elhinti a hitetlenség magvát, ami aztán meghozza ártalmas gyümölcseit. – Our High Calling, 26. o.

Akik Isten Igéjét azzal a határozott céllal tanulmányozzák, hogy életükből el tudjanak távolítani minden bűnt, és akik meg akarják ismerni az igazságot, azok örömmel fogadják az Igében az „így szól az Úr” elvet. A bibliai igazság dorgálásai megtérést hoznak a hívő emberek életébe. Ha az ember az igazi megtérés magvait hinti el, akkor a jó cselekedetek erőteljes jutalmát fogja learatni. Ha ennél is továbbmegy a hitéletében, akkor békét nyer. Ha megszentelődik és megtisztul, ha elhagyja a kicsinyes és buta dolgok iránti érdeklődését, akkor tökéletes feddhetetlenségben és szeretetben lesz része. És ha folytatja győztes sikereit, akkor minden nap győzni fog Krisztus tökéletességének nyomán járva, és ez a tökéletesség lesz mindig a szeme előtt. – That I May Know Him, 281. o.

Az Úr nem csúfoltatik meg. Az Istentől való eltávolodás minden esetben következményekkel jár. Ha a menny akaratával nem egyező cselekedeteket nem vallja be és nem hagyja el, a gonosz tettek elkövetőjét lépésről lépésre álnokságra vezetik, mígnem már a büntetéstől sem félve fog vétkezni. Aki azonban Isten munkatársához méltó jellemmel szeretne rendelkezni, és az isteni jóváhagyást akarja elnyerni, annak el kell különülnie a menny ellenségeitől, és védenie kell azt az igazságot, amit Krisztus nyilatkoztatott ki János apostolnak. – The Upward Look, 310. o.

Miután Ádám és Éva evett a tiltott gyümölcsből, szégyen és ijedtség töltötte el a szívüket. Első gondolatuk az volt, miként mentegessék magukat, és hogyan menekülhetnek meg az őket fenyegető halálbüntetéstől. (…) Minden önigazultság a hazugság atyjától ered, és Ádám minden fiában és leányában megnyilvánul. Az ilyen kijelentéseket nem a Szentlélek sugalmazza, és azért nem is tetszenek Istennek. Az igazi bűnbánat rávezeti az embert, hogy bűneit magára vegye, és hogy minden csalás és képmutatás nélkül beismerje. A szegény vámoshoz hasonlóan, aki nem merte a szemét az égre felemelni, az igazi bűnbánó így kiált fel: „Isten, légy irgalmas nékem, bűnösnek!” (Lk 18:13) Mind­azok, akik így ismerik be bűneiket, bocsánatot nyernek és megigazulnak, mert kiontott vérének érdemével fog Krisztus értünk könyörögni. – Jézushoz vezető út, 40. o.