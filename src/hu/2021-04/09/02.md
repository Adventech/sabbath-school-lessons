---
title:  Bárcsak…!
date:  21/11/2021
---

A bibliai héber a legtöbb nyelvhez hasonlóan tele van sajátos szófordulatokkal, amikor is bizonyos szavak valami egészen mást jelentenek. Az egyik ilyen héber idióma az Ószövetségben a „mi-yitten”. A „mi” egy kérdés, azt jelenti, hogy „ki?”, a „yitten” jelentése pedig: „fog adni?” Szó szerint ez a szókapcsolat tehát azt jelenti, hogy „Ki fog adni?”

Az Ószövetségben viszont ez kívánságot, vágyat fejez ki, azt, amikor valaki nagyon akar valamit. Például Izrael népe az Egyiptomból való szabadulás után, a pusztai nehézségek között zúgolódott: „Bár meghaltunk volna az Úr keze által Egyiptom földjén” (2Móz 16:3, ÚRK). A héberben a „bár” szó megfelelője az, hogy „mi-yitten”.

Zsolt 14:7 versében Dávid így szól: „Bárcsak eljönne a Sionról Izráel szabadulása” (ÚRK)! A héberben itt is az áll, hogy „mi-yitten”.

Amikor Jób felkiált: „Ó, ha teljesülne a kérésem” (Jób 6:8, ÚRK), itt is „mi-yitten” szerepel a héberben, ami magyarul „Ó”.

`Olvassuk el 5Móz 5:22-29 szakaszát, és különösen figyeljük meg a 29. verset! Mi a jelentősége annak, hogy itt is „mi-yitten” („Vajha” [KAR], „Bárcsak” [ÚRK, RÚF]) van?`

Az Úr, a Teremtő Isten, aki létrehozta a teret, az időt és az anyagot, aki szavával hívta életre a világunkat, aki életet lehelt Ádámba, Ő mond egy olyan kifejezést, amit általában az emberi korlátokkal, gyengeséggel szoktunk összefüggésbe hozni. Micsoda példa ez a szabad akarat valóságára! Itt azt látjuk, hogy a nagy küzdelemben korlátai vannak annak, amit Isten megtehet. A „mi-yitten” kifejezés használata arra mutat rá, hogy Isten sem tiporhatja le a szabad akaratunkat, mert abban a pillanatban, amikor megtenné, már nem lennénk szabadok.

Emberként szabadon elkövethetünk bűnt, de szabadon választhatjuk az Urat is, dönthetünk úgy, hogy nyitottan fogadjuk a vezetését. Elhatározhatjuk, hogy Szentlelke késztetésére megtérünk bűneinkből és Őt követjük. Végül miénk a választás, csak a miénk, és napról napra, percről percre döntenünk kell! 

`Milyen választások előtt állunk a következő néhány órában vagy napban? Hogyan tanulhatjuk meg elfogadni Isten akaratát, hogy az Ő erejével helyes döntéseket hozhassunk?`

---

#### Ellen G. White idézetek

Egyetlen rossz jellemvonás vagy bűnös kívánság, melyet hosszú időn át ápoltunk, közömbössé tehet bennünket az evangélium minden erejével, befolyásával szemben. Minden bűnös élvezet elidegeníti a lelket Istentől. Az az ember, aki a mennyei igazságok felé hitetlen makacsságot és közömbösséget mutat, csak azt fogja majd learatni, amit elvetett. Az egész Bibliában nem találunk komolyabb figyelmeztetést a bűnnel való játék ellen, mint ezt, hogy a bűnös „saját bűnének köteleivel kötöztetik meg” (Péld 5:22).

Krisztus mindig kész bennünket a bűneinktől megszabadítani, de sohasem kényszeríti az akaratunkat. Ám ha állandó vétkezés folytán akaratunk teljesen a gonosz felé hajlik, ha nem vágyunk újból szabadok lenni, és nem akarjuk elfogadni Isten kegyelmét, vajon mit tehet még értünk? Ha makacsul visszautasítjuk Isten szeretetét, önmagunk vagyunk kárhozatunk okozói. „Ímé, itt a kellemetes idő, ímé, itt az üdvösség napja.” (2Kor 6:2) „Ma, ha az Ő szavát halljátok, meg ne keményítsétek a ti szíveteket.” (Zsid 3:7–8) – Jézushoz vezető út, 34. o.

Isten népének az idők végéig kell követnie azokat az elveket, amelyeket Mózes 5. könyve Izrael eligazítására nyilatkoztatott ki. Csak akkor lehetünk igazán boldogok, ha szövetségben maradunk Istennel. Nem köthetünk egyezséget – elveinkkel megalkudva – azokkal, akik nem félik az Urat.

A magukat keresztényeknek vallók számára állandó veszélyt jelent az az elképzelés, hogy bizonyos mértékig alkalmazkodni kell a világhoz, ha befolyást akarnak gyakorolni rá. Az ilyen magatartás hasznosnak tűnhet, de minden esetben lelki veszteséggel jár. Isten népének szigorúan őrizkednie kell minden olyan finoman rejtett hatástól, amelyet az igazság ellensége hízelgéssel akar a lelkükbe becsempészni. Isten gyermekei idegenek és vándorok ezen a földön, és veszélyekkel körülvett ösvényen járnak. Nem szabad elfogadniuk azokat az ötletes kibúvókat és csábító ajánlatokat, amelyeket Sátán kínál fel, hogy engedetlenségre bírja őket. – Próféták és királyok, 570. o.

Egyedül a Mindenható teremtheti újjá az embert, Ő változtathatja világossággá a sötétséget, szeretetté az ellenségeskedést, szentséggé a tisztátalanságot. Isten a mi beleegyezésünkkel teszi teljessé az életünket Krisztusban, és formálja tökéletessé a jellemünket.

Micsoda tisztelet illeti Jézus Krisztust! Minden kényszer és erőszak alkalmazása nélkül beolvasztja az ember akaratát az Úr akaratába. Ez a tudományok tudománya, mert általa hatalmas változás megy végbe a gondolkodásunkon és jellemünkön – amelynek meg kell valósulnia mindazok életében, akik be akarnak lépni Isten városának kapuin. – Az én életem ma, 340. o.