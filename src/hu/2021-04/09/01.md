---
title:  Szívből térjetek meg!
date:  20/11/2021
---

### E heti tanulmányunk
5Mózes 4:25-31; 5:22-29; 30:1-10; Máté 3:1-8; Márk 1:15; Apostolok cselekedetei 2:37-38

> <p></p>
> „De ha onnan keresed meg az Urat, a te Istenedet, akkor is megtalálod, hogyha teljes szívedből és teljes lelkedből keresed őt” (5Móz 4:29).

Mindannyiunknak számolnunk kell bűnösségünk tényével. Alkalmanként hallani bizonyos „szakértőket”, akik siránkoznak az alapvető emberi romlottság keresztény nézete miatt, de nem kell mást tenni, csak végignézni egy-két nap híreit, vagy futólag átgondolni az emberiség történelmét, és máris nyilvánvaló lesz a keresztény tanítás igazsága.

Vagy még egyszerűbb, ha a tükörbe nézünk, nem is kell messze menni. Akinek van bátorsága hosszan, mélyen belenézni a saját szívébe (ami ijesztő lehet), az belátja az igazságát Róm 3:9-23 szakaszának, ami ezekkel a szavakkal végződik: „mindenki vétkezett, és nélkülözi Isten dicsőségét” (Róm 3:23, RÚF).

Természetesen a jó hírt a következő versben találjuk: „és az ő kegyelméből ingyen igazulnak meg a Krisztus Jézusban való váltság által” (Róm 3:24, ÚRK). Ehhez azonban elengedhetetlenül fontos a bűnbánat, az, hogy elismerjük a vétkünket, megbánjuk, Isten bocsánatát kérjük érte és végül el is forduljunk attól. Mivel bűnösök vagyunk, szükségszerű, hogy kereszténységünk központi eleme legyen a bűnbánat. Ezen a héten azt figyeljük meg, hogyan fejezi ki a bűnbánat gondolatát Mózes ötödik könyve.

---

#### Ellen G. White idézetek

Üdvösségünk érdekében teljes szívvel és kitartóan kell ragaszkodnunk Isten Fiához, ám ehhez szükség van minden bölcsességre és lelkierőre. Nem fogunk sikereket elérni, ha nem tanúsítunk még több szeretetet Isten és az emberek iránt, állandóan Krisztus kegyelmétől függve, amely megújít és megszentel, mennyei képmásra formálja át a jellemet és a szívet, ami majd megmutatkozik a szavainkban, a magatartásunkban és a tetteinkben.

Nagyobb hitre van szükségünk, ugyanakkor sokkal kevesebb bizalmat kell tanúsítanunk saját eljárásaink iránt. Jobban kell bíznunk mindabban, amit Isten el akar végezni mindazokért, akik előkészítik számára az utat. Lelkünkben égjen egy a jelenleginél sokkal forróbb vágy az Istennel való kapcsolat után. Ezt a vágyat kérjük buzgó imában. Ha az Urat teljes szívvel és lélekkel keresitek, meg fogjátok Őt találni. – The Upward Look, 333. o.

Nem csak időnként kell keresnünk az Urat, hanem folyamatosan, vágyakozva, megtört szívvel, bűneinket megvallva és lelkünket megalázva előtte. Isten népe lépjen be a magasságos Isten fogadótermébe. Az Úr megérti, hogy szükséged van rá, és ha kéred, segítséget nyújt a kísértésben, próbában és szükségben. Az Atyának elmondott kéréseidre választ fogsz kapni, hiszen Ő a szívek vizsgálója. – 45. levél, 1897. november 15.

Akik befogadják a Megváltót, Isten fiaivá válnak. Az Úr lelki gyermekei ők, újjászülettek és megújultak az igazságosságban és igaz szentségben. A gondolkodásuk megváltozott. Tisztábban látják az örök valóságokat. Befogadták őket az Isten országába. Átalakultak Isten képének hasonlatosságára, az Úr Lelke által dicsőségről dicsőségre Isten képmására alakultak át, az Úr Lelke dicsőségről dicsőségre változtatva el őket. Önmaguk kizárólagos szeretetétől Isten és Krisztus legnagyobb szeretetének ápolására jutottak el. (…)

A megszentelődés Jézus hit általi, állhatatos szemlélésével érhető el. Mint Isten egyszülött Fiát szemléljük Őt, aki egy az igazsággal. Az igazságnak hatalma van átalakítani a szívet és a jellemet. Hatása nem csupán egy-egy színfolt itt-ott a vásznon; az egész jellemnek át kell alakulnia, szavakban és tettekben is Krisztus képmásának kell megnyilvánulnia. Az ember új természetet kap. A Megváltó a maga képmására alakítja őt át: igazságosságára, isteni jellemre és igaz istenfélelemre.

Jézus Krisztus kegyelme minden nap, minden órában elengedhetetlen. Ha ez nincs velünk folyamatosan, máris előbukkannak a bűnös szív következetlenségei. Életünk is felemás szolgálatot mutat. Jellemünknek kegyelemmel teljesnek kell lennie. Ahol Krisztus vallása beteljesedik, ez földi örömnél többel, földi békénél magasztosabbal fogja beragyogni és megédesíteni az élet minden részletét. – A Te Igéd igazság, VI. köt., 1117. o.