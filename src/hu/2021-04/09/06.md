---
title:  Bűnbánat És Megtérés
date:  25/11/2021
---

Az Újszövetségben természetesen mindenütt találkozunk a bűnbánat gondolatával. Keresztelő János is azzal kezdte a szolgálatát, hogy megtérésre szólított.

`Hogyan jelenik meg Mt 3:1-8 szakaszában is a „visszatérés” témája? Keresztelő János szavaiban hogyan tükröződik az, amit Mózes ötödik könyvében olvastunk? Miért volt ez az üzenet olyan fontos a farizeusok és a sadduceusok számára?`

Jézus is megtérésre szólította az embereket már a szolgálata elején.

`Olvassuk el Mk 1:15 versét! Mit mond itt Jézus? Miért kapcsolja össze a megtérést az evangéliummal?`

Akár azt nézzük, amit Keresztelő János kifejezetten a vallási vezetőknek mondott, akár azt, amit Jézus az egész népnek tanított, a gondolat ugyanaz. Bűnösök vagyunk, Krisztus pedig azért jött, hogy megmentse a bűnösöket, nekünk azonban meg kell térni a bűneinkből. A bűnbánat része, hogy az ember elfordul régi, bűnös útjától, legyen akár egy visszeeső, akár megbotló hűséges keresztény, akár új hívő. Be kell ismernünk bűnösségünket, ki kell fejeznünk, hogy bánjuk a bűneinket (nem csak a következményeit), tudatos döntést kell hoznunk arról, hogy elszakadunk azoktól, és teljes egészében Jézus érdemeire hagyatkozva hallgatunk az Úrnak, a mi Istenünknek szavára (lásd 5Móz 15:5).

Némely teológus úgy látja, hogy a bűnbánatnak a Mózes ötödik könyvében kifejezett gondolata visszhangzik az Újszövetségben. Például amikor Péter a nép szemére hányja, hogy keresztre feszítették Jézust, „mintha szíven találták volna őket, és ezt kérdezték Pétertől és a többi apostoltól: Mit tegyünk, testvéreim, férfiak” (ApCsel 2:37, RÚF)? Vagyis elszomorodtak, rádöbbenve a bűnükre (szíven találták őket, „szívükben megkeseredtek” [KAR]), és tudni akarták, mit kell tenniük, hogy helyreálljon a kapcsolatuk Istennel, aki ellen vétettek.

Vajon nem ugyanez a helyzet mindannyiunkkal? Bűnösök vagyunk, vétettünk Isten ellen.

`Mit válaszolt Péter a kérdésükre ApCsel 2:38 versében? Hogyan mutatkozik meg ebben a történetben is az igazi megtérés mögött meghúzódó elv?`

---

#### Ellen G. White idézetek

A farizeusokat és szadduceusokat nem nemes szándék vezette Keresztelő Jánoshoz. Elveikben és gyakorlatukban is romlottak voltak, és nem ismerték fel valós állapotukat. Büszkeségükben és becsvágyukban képesek voltak bármilyen eszközhöz folyamodni énük felmagasztalása és a népre gyakorolt befolyásuk megerősítése érdekében. Arra gondoltak, hogy az ifjú tanító általi megkeresztelkedésüket értékelni fogják az emberek, és így nagyobb sikerrel vihetik majd véghez terveiket.

János nem ismerte az indítékaikat, ezért kutakodva szegezte nekik a kérdést: „Kicsoda intett meg titeket, hogy az Istennek elkövetkezendő haragjától megmeneküljetek?” Ha figyeltek volna a szívüket megszólító Isten hangjára, akkor megtéréshez illő gyümölcsöket teremtek volna. Ilyen gyümölcs azonban nem volt látható az életükben. Úgy hallgatták a figyelmeztetést, mint ember figyelmeztetését. Lenyűgözte őket János bátorsága és ereje, azonban nem a Szentlélek győzte meg a szívüket, ezért az elhangzó Ige nem teremhette meg az életükben az örök élet gyümölcseit. – This Day With God, ١٩٧. o.

Senki sem áll távolabb Isten országától, mint a külsőségekre összpontosító, önelégült ember, aki büszke önmagára, miközben nincs benne Krisztus Lelke, ezért irigység, féltékenység vezeti, és folyton arra vágyik, hogy körülötte mindenki csak dicsérje őt. Őket nevezte Keresztelő János mérges kígyók fajzatainak. Az ilyen emberek hatékonyabban szolgálják Sátánt, mint a legzüllöttebb ember, aki bűnös volta ellenére nem kendőzi el a jellemét, hanem engedi, hogy meglássák olyannak, amilyen valójában.

Isten nem kevesebbet vár el, mint egy jó irányba megváltozott szívet, és olyan gyümölcsöket szeretne látni, amelyek a megtérést igazolják. E gyümölcsök nélkül a hitvallásunk teljesen értéktelen. – The Signs of the Times, 1887. július 7.

Bűneik tudatában ma is sokan kiáltják az első pünkösd napján összegyűlt tömeggel együtt: „Mit cselekedjünk?” Péter apostol első szava ez volt: „Térjetek meg!” Röviddel ezután pedig így szólt: „Bánjátok meg azért, és térjetek meg, hogy eltöröltessenek a ti bűneitek!” (Csel 2:37–38; 3:19)

A bűnbánat a bűn feletti bánkódást és az attól való elfordulást jelenti. Mindaddig nem hagyunk fel vétkeinkkel, amíg azok bűnös voltát fel nem ismerjük. Az életünkben csak akkor történhet valódi változás, ha teljes szívvel elfordulunk a bűntől.

Sok ember ma is félreérti a bűnbánat igazi lényegét. Sokan szomorkodnak vétkeik miatt, külsőleg javulást is mutatnak, mert félnek a bűn következményeitől. Azonban ez nem az Isten akaratának megfelelő bűnbánat. Ezek inkább a szenvedéseket fájlalják, nem pedig magát a bűnt. (...)

Ha azonban a szív enged a Szentlélek befolyásának, a lelkiismeret is felébred. (…) Meggyőződés lesz úrrá szívén, lelkén. A bűnös egyrészt megérti Isten igazságosságát, és rettegéssel gondol arra, hogy egykor bűnösen és tisztátalanul kell megjelennie a szívek Vizsgálóbírája előtt. Másrészt látja Isten szeretetét, a megszentelt élet szépségét, a lelki tisztaság örömét; vágyódik megtisztulás után, és szeretné a mennyel való összeköttetést helyreállítani. – Jézushoz vezető út, 23–24. o.