---
title:  „Mert Ti Is Jövevények Voltatok Egyiptom Földjén”
date:  26/10/2021
---

`„Szeressétek tehát a jövevényt, mert ti is jövevények voltatok Egyiptom földjén” (5Móz 10:19, ÚRK). Milyen üzenet hangzott az ókori Izraelnek itt? És mit jelentsen ez számunkra ma?`

Évszázadokkal korábban az Úr így szólt Ábrámhoz: „Tudván tudjad, hogy a te magod jövevény lesz olyan földön, amely nem az övé, és szolgálatra szorítják és nyomorgatják őket négyszáz esztendeig” (1Móz 15:13; lásd még 17:8; ApCsel 13:17). Pontosan ez is történt, és Mózes az utódok kedvéért jegyezte le a megváltásuk (2Móz 15:13) és Egyiptomból való megszabadításuk (2Móz 14:13) drámai történetét annak a megváltásnak és szabadításnak szimbólumaként, előképeként, amit Krisztus Jézusban nyertünk. Ebben a versben az Úr arra akarta emlékeztetni népét, hogy hol voltak és mik voltak – idegen földön jövevények.

Más szóval, ne feledd el azt, amikor a társadalom peremén voltál, kivetett, sőt rabszolga, kiszolgáltatva a nálad erősebbek kényének-kedvének, akik bántalmazhattak és azt gyakran meg is tették! Izrael kiválasztott nép volt, az Úr elhívta, hogy „papok birodalma” (2Móz 19:6) legyen, és még ha voltak is bizonyos nézetkülönbségek köztük és a velük élő idegenek között, különösen a vallási szolgálatok tekintetében, az „emberi jogok” esetében ugyanolyan tisztességesen, igazságosan kellett eljárni az idegenekkel, az özvegyekkel és az árvákkal, mint amilyen bánásmódra az izraeliták számítottak.

`Hogyan foglalja össze Mt 7:12 verse azt, amit az Úr az ókori Izraelnek mondott a védtelenebbekkel való bánásmódjukról?`

Az ókori világban egyáltalán nem volt megszokott az, amit Isten megparancsolt Izraelnek a számkivetettekhez való viszonyulásukat illetően, másutt ugyanis bizonyos esetekben úgy bántak a hátrányos helyzetűekkel, mint az állatokkal vagy még rosszabbul.

Izraelnek azonban másként kellett élni, világosságként a népek között. A különbség oka pedig Istenben keresendő, akit imádtak, ahogyan imádták, illetve az Istentől kapott igazság egész vallási rendszerében. A társadalom peremére szorultak iránti jóságuk óriási bizonyságát adhatta volna a világnak Istenük hatalmáról és a hitükről, ami bizonyos értelemben a létezésük oka volt – hogy Istenük tanúi legyenek a világ előtt.

---

#### Ellen G. White idézetek

Míg Isten választott népének különállónak és szentnek kellett maradnia – különválasztva magukat minden nemzettől, mely nem ismerte Őt –, az idegenekkel mégis mindig szeretetteljesen kellett bánniuk. Nem volt szabad lenézni nekik senkit, amiért nem izraelita. Szeretniük kellett az idegeneket, mert Krisztus olyan bizonyosan meghalt az idegenekért is, mint Izrael megmentéséért. Hálaadó ünnepségeik idején, amikor összeszámlálták Isten áldásait, szívesen kellett látniuk az idegeneket. Aratáskor az idegenek és szegények számára a mezőn kellett hagyniuk bizonyos mennyiséget. Az idegeneknek ugyanúgy részesülniük kellett az Úr lelki áldásaiban. Az Atya azt parancsolta nekik, hogy fogadják be őket, ha azok társaságát választják, akik ismerik és elismerik Istent. Ekképp megtanulták az Úr törvényét, és az engedelmességükkel Őt dicsőítették.

Isten ma is azt kívánja, hogy a gyermekei mind lelki, mind ideiglenes dolgokban áldásokat árasszanak a világra. Minden korszak minden egyes hívőjének szól az Üdvözítő becses szava: „Élő vizek folyamai ömlenek belőle”.

Sok hitvalló keresztény azonban ahelyett, hogy szétosztaná Isten ajándékait, a maga rövidlátó érdekeibe burkolózik, és önzően visszatartja embertársaitól Isten áldásait. – Bizonyságtételek, VI. köt., 273–274. o.

Isten nem fog jóváhagyni egyetlen olyan tervet sem, amivel valaki, akár csekély mértékben is, de uralni vagy kizsákmányolni akarja embertársát. Az elbukott ember egyetlen reménysége: Jézusra tekinteni és egyedüli Megváltójának fogadni el Őt. Amikor valaki túl szigorú szabályokat próbál szabni másoknak, és ezzel saját elképzelései szerint akarja kizsákmányolni vagy uralni az embereket, szégyent hoz Istenre, és nemcsak saját lelkét, hanem testvérei lelkét is veszélybe sodorja. Isten azt várja el, hogy munkásai szíve teljen meg gyöngédséggel. Milyen irgalmasak az Úrnak útjai! (Lásd: 5Móz 10:17–20; 2Krón 20:5–7, 9; 1Pt 1:17). Csakhogy az isteni szabályokat semmibe vették, és az Úr oltárára idegen tüzet vittek. – The Publishing Ministry, 139. o.

„Amit akartok azért, hogy az emberek veletek cselekedjenek, mindazt ti is úgy cselekedjétek azokkal!” (Mt 7:12)

Jézus biztosított bennünket az Atya szeretetéről, és azt is megparancsolta, hogy szeressük egymást – egyetlen átfogó elv által rendezve az emberi közösség összes kapcsolatát. (…)

Képzeljük magunkat az emberek helyébe! Képzeljük magunkat érzelmeikbe, nehézségeikbe, csalódásaikba, örömeikbe és szomorúságaikba! Ezekkel azonosítsuk magunkat, és azt tegyük másokkal, amit szeretnénk, ha ők tennének velünk. Ez a becsületesség tényleges mértéke, s nem más, mint a törvény – „Szeresd… felebarátodat, mint magadat” (Lk 10:27) – más szavakkal való megfogalmazása. A próféták tanításainak összegzése, a menny egyik elve ez, és mindenkiben kifejlődik, aki alkalmassá válik a menny szent közösségére. – Gondolatok a hegyibeszédről, 134. o.