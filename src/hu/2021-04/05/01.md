---
title:  Idegen a kapuidon belül
date:  23/10/2021
---

### E heti tanulmányunk
5Mózes 10:1-19; 27:19; Zsoltár 146:5-10; Máté 7:12; Márk 12:29-31; Jakab 1:27–2:11

> <p></p>
> „Szeressétek tehát a jövevényt, mert ti is jövevények voltatok Egyiptom földjén” (5Móz 10:19, ÚRK).

A múlt héten olvasottak szerint egy írástudó megkérdezte Jézust: „Melyik az első minden parancsolatok között” (Mk 12:28)? Ő a válaszában megerősítette, hogy az Isten egy, majd hozzátette: „Szeressed azért az Urat, a te Istenedet teljes szívedből, teljes lelkedből, és teljes elmédből és teljes erődből. Ez az első parancsolat” (Mk 12:30).

„A második pedig hasonlatos ehhez” (Mk 12:31) – folytatta, még ha nem is kérdezte az írástudó. Jézus azonban jól tudta, hogy ez milyen fontos, ezért mondta: „A második pedig hasonlatos ehhez: Szeresd felebarátodat, mint magadat. Nincs más ezeknél nagyobb parancsolat” (Mk 12:31).

Nincs ezeknél nagyobb parancsolat? Jézus összekapcsolta Isten és a felebarát szeretetét, mint ami a legfőbb parancsolat.

Ekkor sem új dolgot mondott, amit korábban ne hallottak volna a zsidók. Mózes ötödik könyvéből származik a felszólítás, hogy Istent szeressük a legjobban, és a felebarátaink, a többi ember iránti szeretetünk pedig az Isten iránti szeretetünk kifejezésének egy módja.

---

#### Ellen G. White idézetek

A Megváltó volt az, aki a zsidókat a pusztában oktatta. A felhő- és tűzoszlopból merőben más leckét tanított a népnek, mint amit most papjaiktól és tanítóiktól kaptak. A törvény kegyelmes gondoskodása még az oktalan állatokra is kiterjed, melyek nem tudják szavakba önteni szükségletüket, szenvedésüket. Mózes ilyen irányú utasításokat is kapott Izrael gyermekei számára. „Ha előtalálod ellenséged eltévedt ökrét vagy szamarát: hajtsd vissza néki. Ha látod, hogy annak a szamara, aki téged gyűlöl, a teher alatt fekszik, vigyázz, rajta ne hagyd; oldd le azt ővele együtt.” (2Móz 23:4–5) A rablók által megsebesített férfiban Jézus egy szenvedő testvért mutatott be. Mennyivel inkább szánalmat kellett volna érezniük iránta, mint egy igavonó barom iránt! Mózes által hallották az üzenetet, hogy az Úr, az ő Istenük „nagy, hatalmas és rettenetes Isten, [...] igazságot szolgáltat az árvának és az özvegynek, szereti a jövevényt” (5Móz 10:17–19). Ezért megparancsolta: „Szeressétek azért a jövevényt.” (5Móz 10:19) „Szeressed azt, mint magadat.” (3Móz 19:34) – Jézus élete, 500. o.

Isten parancsolatai minden részletre kiterjedőek: néhány szóban képesek megfogalmazni az ember minden kötelességét. „Szeressed azért az Urat, a te Istenedet teljes szívedből, teljes lelkedből és teljes elmédből és teljes erődből... Szeresd felebarátodat, mint magadat.” (Mk 12:30–31) Ezek a szavak Isten törvényének hosszúságát, szélességét, magasságát és mélységét fejezik ki, mert Pál kijelenti: „A törvénynek betöltése a szeretet.” (Róm 13:10) A bűn egyedüli meghatározása a Biblia szerint: a törvénytelenség (1Jn 3:4). Isten Igéje kijelenti: „Mindnyájan vétkeztek és szűkölködnek az Isten dicsősége nélkül.” (Rm 3:23) „Nincs, aki jót cselekedjék, nincsen csak egy is.” (Rm 3:12) Sokan be vannak csapva szívük állapotát illetően. Nem veszik észre, hogy mindennél csalárdabb az emberi szív, és elkeserítően gonosz. Saját igazságukkal vonják körül magukat, és megelégednek a saját emberi mértékük kijelölte jellemszint elérésével. Az isteni mérték elérése nélkül azonban végzetes bukásokban van részük, saját erejükből pedig nem képesek eleget tenni Isten rendeléseinek.

Hiába mérjük magunkat saját magunkhoz vagy bárki máshoz! Hiába mondjuk, hogy mi is vagyunk olyan jók, mint ez vagy az az ember! Az ítéletkor megválaszolásra kerülő kérdés így hangzik: Eleget teszünk-e a magasságos menny elvárásainak? Elérjük-e az isteni mértéket? ­Összhangban van-e a szívünk a menny Istenével? – Szemelvények, I. köt., 320–321. o.

Láttam, hogy bálvány mindaz, ami megosztottá teszi az érzelmeinket, eltávolítja a szívünkből az Isten iránti magasztos szeretetet, és meggátol abban, hogy teljes bizalmat és hitet tanúsítsunk az Úr iránt. Felhívták a figyelmemet a legelső és legfontosabb parancsolatra: „Szeresd az Urat, a te Istenedet teljes szívedből, teljes lelkedből és teljes erődből.” Az Isten iránti szeretetet nem oszthatjuk meg más valakivel vagy valamivel… Alá kell vetnünk Istennek az akaratot, a vágyakat, a terveket és a kedvteléseket. – Lift Him Up, 142. o.