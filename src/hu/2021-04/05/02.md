---
title:  A Szív Körülmetélése
date:  24/10/2021
---

5Mózes 10. fejezete a 9. fejezet folytatása, amelyben Isten alapvetően újból megerősíti az Izraellel kötött szövetségét. A könyv nagy része valójában a szövetség megújításának számít. Vagyis még a Hóreb-hegynél elkövetett rettenetes bűnük után is, amikor alig ment el közülük Mózes egy kis időre, máris bálványimádásba estek, az Úr még mindig nem fordult el tőlük.

`Olvassuk el 5Móz 10:1-11 szakaszát! Miért bocsátotta meg Isten a népe bűnét, miért erősítette meg a velük és atyáikkal kötött szövetségét? Hogyan érthetjük ezt meg ebből a részből is?`

Mózes összetörte a Tízparancsolat kőtábláit (5Móz 9:17) – a megtört szövetség jeleként (5Móz 32:19). „Hogy kimutassa népe bűne iránt érzett irtózatát, földhöz vágta a kőtáblákat, amelyek széttörtek az egész nép szeme láttára. Így fejezte ki azt, hogy mivel az izraeliták ezzel a tettükkel megszegték Istennel való szövetségüket, Isten is felbontotta velük kötött szövetségét” (Ellen G. White: Pátriárkák és próféták. Budapest, 1993, Advent Kiadó, 278. o.).

Utána azonban Isten meghagyta Mózesnek, hogy faragjon ki új kőtáblákat, „az előbbiekhez hasonlókat” (5Móz 10:1), majd írja rá ugyanazokat a szavakat, amelyek az elsőn álltak. Ez mutatja, hogy megbocsátott a népnek, nem vetette el őket még akkor sem.

`Mit mondott Isten az izraelitáknak 5Móz 10:14-16 verseiben? Mi a jelentősége az általa használt szimbólumoknak?`

Több kép is szerepel az Úr szavaiban: az előbőr, a szív és a nyak. A vers üzenete világos. A körülmetélés a szövetség jele volt, persze csak külső jel, Isten azonban a szívüket akarta, a gondolataikat, az érzéseiket, a szeretetüket. A keménynyakúsággal egyszerűen arra mutatott rá, hogy a nép makacsul kitartott az engedetlenségben. Az Úr alapvetően azt mondta nekik itt, mint ahogyan másutt is, hogy ne húzzanak többé kétfelé, hanem teljes szívükből és lelkükből szolgálják Őt.

`Gondoljunk bele, hányszor megbocsátott már nekünk az Úr a bűneinkért! Mit árul ez el a kegyelméről?`

---

#### Ellen G. White idézetek

Ekkor az Úr megkövetelte Ábrahámtól és magvától a körülmetélést annak jeléül, hogy Isten vágta ki és különítette el őket a nemzetektől, mint különleges kincsét. Ezen jel által ünnepélyesen elkötelezték magukat, hogy nem házasodnak össze más nemzetekkel, mert így cselekedve elveszítenék a menny és törvénye iránti tiszteletüket, és hasonlókká válnának a körülöttük élő bálványimádó nemzetekhez.

A körülmetélés ténye által ünnepélyesen beleegyeztek abba, hogy teljesítik az Ábrahámmal kötött szövetség feltételeit, vagyis elkülönülnek minden nemzettől, és tökéletesek lesznek. Ha Ábrahám utódai elkülönültek volna a többi nemzettől, akkor nem tudták volna bálványimádásra csábítani őket. Egy nagy kísértéstől szabadultak volna meg, és nem sajátították volna el ezen bálványimádó népek bűnös szokásait, és nem lázadtak volna fel Isten ellen. A körülöttük élő nemzetekkel való összekeveredés által nagy mértékben elvesztették különleges, szent jellemüket. Isten büntetésül éhséget bocsátott a földjükre, és így kényszerítette őket arra, hogy Egyiptomba menjenek, hogy megmentsék az életüket. Ő azonban nem hagyta el őket egyiptomi tartózkodásuk alatt az Ábrahámmal kötött szövetség miatt. – A megváltás története, 146–147. o.

Isten az, aki körülmetéli a szívet. Az egész munka az Úré, elejétől a végéig. A veszendő bűnös így szólhat: „Elveszett bűnös vagyok, de Krisztus eljött, hogy megkeresse és megmentse az elveszettet.” Ő ezt mondja: „Nem azért jöttem, hogy igazakat, hanem hogy bűnösöket hívjak megtérésre.” (Mk 2:17) Bűnös vagyok, de Jézus meghalt a Kálvária keresztjén, hogy megváltson. Egy percre sem kell immár szolgaságban élnem. Krisztus meghalt és feltámadt az én megigazulásomért, s ezért most megszabadít engem. Elfogadom megígért bűnbocsánatát.” – Szemelvények, I. köt., 392. o.

Ha életünk vezérelvévé tesszük az Isten parancsolatai iránti teljes engedelmességet, és belekapaszkodunk üdvösségünk reménységébe, Krisztusba, Isten a mi érdekünkben fog munkálkodni. Ez a hit általi megigazulás… Ha az Úr parancsolatait szorgalmasan tanulmányozzuk, és átültetjük a gyakorlatba, akkor megnyílik előttünk a mennyel való kommunikáció csatornája, ami segít különbséget tennünk igazság és hamisság között. Ez az engedelmesség tölti be bennünk Isten akaratát, és olyan feddhetetlenséget meg tökéletességet hoz az életünkbe, amely Krisztus életében is látható volt. – Sons and Daughters of God, 66. o.

Minden őszinte Úrhoz fordulás maradandó örömöt hoz az életbe. Amikor a bűnös a Szentlélek befolyása alá kerül, meglátja az emberi szív csodálatos vizsgálójának szentsége és a maga vétkes, szennyes volta közötti különbséget. Magát elítélt bűnösként látja. De nem kell kétségbeesnie, mert Krisztus megszerezte számára a bocsánatot. Örömmel töltheti el az a tudat, hogy az Úr megbocsátotta bűneit, és bűnbocsátó mennyei Atyja szereti. A bűnbánó bűnöst Isten magához öleli szeretetével, és körülveszi dicsőségével. Bekötözi sebeit, megtisztítja bűneitől, és az üdvösség ruhájába öltözteti. – Próféták és királyok, 668. o.