---
title:  Isten Időzítése Szerint
date:  05/09/2022
---

`Olvassuk el Róm 5:6 és Gal 4:4 verseit! Mit árulnak el ezek az igék az Úr időzítéséről?`

Pál ezekben a versekben azt fejezi ki, hogy Jézus pontosan a megfelelő időben jött el meghalni értünk. Azt viszont nem mondja el, hogy miért az volt a megfelelő idő. Nagyon könnyű e verseket olvasva azon tűnődni, hogy Miért várt Jézus évezredeket, amíg eljött a földre a bűn problémáját elrendezni? Vajon nem értette meg a világegyetem már jóval azelőtt, hogy a bűn rettenetes? Azt is megkérdezhetnénk: Miért vár annyit a második adventtel? És miért csak olyan soká válaszol az imámra?

`Gondoljunk például Dán 9:24-27 szakaszában a hetven hét próféciájára, ami előre mutatott Jézusra mint a Messiásra (nézzük át, ha szükségünk van rá)! Mennyi ideig tartott ez az időszak? Ezek szerint miért kell megtanulnunk Isten időzítésére várni, még akkor is, ha azt hosszúnak érezzük?`

Több fontos lelki oka is van annak, hogy számolnunk kell a várakozási idővel. Először is a várakozás segíthet átterelni a figyelmünket a „dolgokról” az Úr személyére. Másodszor a várakozás segít tisztábban látni a saját szándékainkat és vágyainkat. Harmadszor a várakozás erősíti az állhatatosságunkat – a lelki állóképességünket. Negyedszer kitárja az ajtót több lelki erősség, mint például a hit és a bizalom fejlesztése előtt. Ötödször így engedjük, hogy Isten helyükre tegye a kirakós darabjait a teljes képben. Hatodszor pedig, mivel lehet, hogy sosem tudjuk meg, miért kell várakoznunk, megtanulunk hit által élni. Tudunk még egyéb okokat is mondani a várakozásra?

`Milyen példákat találunk a Bibliában, amelyek erősítik a bizalmunkat abban, hogy a maga idejében Isten megteszi értünk azt, amire szükségünk van? (Gondoljunk például Ábrahámra és Sárára, illetve a fiú születésének ígéretére!) Ugyanakkor tegyük fel magunkban a kérdést: „Mit teszek, ami esetleg késlelteti a rég várt választ az imánkra?”`

---

#### Ellen G. White idézetek

Még nem látom Isten szándékát szenvedésemben, de Ő tudja, mi a legjobb számomra, és én rábízom testem és lelkem, mint hűséges teremtőmre. „Mert tudom, kinek hittem, és bizonyos vagyok benne, hogy ő az én nála letett kincsemet meg tudja őrizni ama napra.” (2Tim 1:12) Ha nagyobb hitre, szeretetre, türelemre és mennyei Atyánkba vetett tökéletesebb bizalomra nevelnénk és gyakorolnánk magunkat, akkor nagyobb békességünk és boldogságunk lenne naponta, miközben áthaladunk az élet nehézségein.

Az Úr nem örül annak, ha rettegve vagy aggódva kivonjuk magunkat Jézus karjából. Több csöndes, őrködéssel kapcsolatos várakozásra van szükségünk. Érzések nélkül talán azt gondoljuk, hogy nem járunk a helyes úton, és valami jelet keresünk, mely beleillik az eseménybe, a gondolkodást azonban nem az érzésnek, hanem a hitnek kell irányítania. – Szemelvények Ellen G. White írásaiból, 2. köt., 242. o.

Ezen a világon ne csak napsütésre számítsunk. Felhők és viharok is tornyosulnak fölénk, ezért készen kell állnunk, hogy csak arra a pontra szegezzük a tekintetünket, ahol legutóbb láttuk a fényt. Lehet, hogy bár rejtve vannak a Nap sugarai, mégis ott ragyognak a felhők fölött, és világosságot árasztanak. Várjunk, legyünk éberek, imádkozzunk és higgyünk. Ha a felhők eloszlanak, még fényesebben ragyog majd fel a Nap. Ha a homály közepette is hiszünk Istenben úgy, mint a világosságban, akkor meg fogjuk tapasztalni szabadítását. Minden nehézségünk, szenvedésünk, békénk, biztonságunk, egészségünk, reménységünk, életünk és sikerünk az Úr kezében van, aki képes mindezeket úgy irányítani, hogy gyermekei javát szolgálják. Nagy előjogunk imádkozni hozzá, kérni bármit és mindent, alávetni kéréseinket az Ő bölcs terveinek és végtelen akaratának. – Our High Calling, 318. o.

Isten terve az, hogy népe a mennyre rögzítse tekintetét, úgy várja Urunk és Üdvözítőnk, Jézus Krisztus dicső megjelenését. Míg a világiak figyelme különféle vállalkozásokra irányul, a mienk a mennyre szegeződjön. Nyúljon ki hitünk egyre távolabbra és távolabbra a mennyei kincs dicső titkai után. Tereljük magunkra a mennyei szenthelyről áradó fény becses, isteni sugarait, hogy beragyogjon szívünkbe, amint Jézus arcán tündöklik. A gúnyolódók bolondnak tartják az ébren virrasztókat. Azt kérdezgetik: „Hol marad megígért eljövetele?” De a várakozók az égre tekintenek, és így felelnek: „Mi csak virrasztunk tovább.” S mivel elfordulnak a világi élvezetektől, világi hírnévtől, s a gazdagság csalárdságától, ezzel bizonyítják, hogy valóban másra várnak. Virrasztásuk megerősíti őket. Legyőzik magukban a renyheséget, az önzést, a könnyű élet szeretetét. A szenvedések tüze perzseli őket, ezért hosszúnak tűnik a várakozás. Olykor szomorúság vesz erőt rajtuk, akkor meginog a hitük. Mégis újra összeszedik magukat, legyőzik a félelmeket és kétségeket. Égre függesztett szemmel felelnek ellenségeiknek: „Virrasztunk. Urunk eljövetelét várjuk. Minden bajunk, szenvedésünk és nélkülözésünk közt is túlárad bennünk az öröm.” – Bizonyságtételek a gyülekezeteknek, 2. köt., 194. o.