---
title:  Illés - A Sietség Problémája
date:  07/09/2022
---

Véget ért a kármel-hegyi jelenet (1Királyok 18. fejezet). Tűz szállt alá a menny­ből, mindenki elismerte az igaz Istent, a hamis próféták pedig meghaltak. Az Urat igazolták az események. Azt képzelnénk, hogy Illés lelki ereje egyre csak növekedett, ahogy telt a nap. Viszont váratlanul hallott valamit, ami úgy megijesztette, hogy meg akart halni. Olvassuk el a történet további részét 1Kir 19:1-9 szakaszából! Az utolsó szavak nyugtalanítóak: „Egyszer csak így szólt hozzá az Úr igéje: Mit csinálsz itt, Illés” (1Kir 19:9, RÚF)? Úgy tűnik, hogy a félelem menekülésre késztette a prófétát, aztán meg rossz helyen találta magát.

`A hatalmas isteni közbelépés után Illésnek hittel és az Úr iránti bizalommal kellett volna tele lennie, ehelyett az életét féltve menekült. Mit tanulhatunk ebből a negatív példából?`

Ez a történet igen fontos dologra mutat rá: hamar rossz helyen találhatjuk magunkat, amikor kapkodunk. Illés esetében a félelem volt az, ami miatt odalett a kiegyensúlyozottsága, azért futott a sivatagba, miközben azt kívánta, hogy bárcsak meg se született volna. Persze más miatt is megeshet, hogy sietve próbálunk kikerülni Isten ránk vonatkozó tervéből.

`Olvassuk el a következő verseket: 1Móz 16:1-3; 4Móz 20:10-12; Bír 14:1-3; Mt 20:20-21; Lk 9:52-56; ApCsel 9:1! Mi miatt igyekeztek az itt szereplő emberek sietve eltávolodni attól, amit Isten akart?`

Milyen könnyű engedni, hogy az ambíció, a harag, a szenvedély, a hitetlenség vagy akár a feltételezett „buzgalom” az Úr iránt és hasonló indokok oda hajtsanak, ahol nem kellene lennünk! Erre a veszélyre senki nem immunis. Fontos bizakodva, hittel tekinteni Isten jóságára és irgalmára, tudva, hogy szeret bennünket és azt akarja, ami a javunkat szolgálja. Ez nem történik meg automatikusan. Bár a hit ajándék, mégis fejlesztenünk, erősítenünk, illetve féltve őriznünk kell!

---

#### Ellen G. White idézetek

Megpróbált szolgájához kérdéssel fordul az Úr: „Mit csinálsz itt, Illés?” A patak mellől a sareptai özvegyhez küldtelek. Megbíztalak, hogy térj vissza Izraelbe, és állj Kármelen a bálványimádó papok elé; aztán én adtam neked erőt, hogy a királyi fogat előtt mehess Jezréel kapujáig. De ki küldött téged ilyen sürgősen a pusztába? Milyen feladatod van itt? […]

Az odaszentelt életű, hűséges szolgák szakadatlan munkálkodásához nagyon sok minden tartozik, ezért Sátán minden erejét latba vetve próbálja meghiúsítani az isteni terv véghezvitelét. Némelyeket rávesz, hogy tekintsenek el magasztos és szent küldetésüktől, és elégedjenek meg a földi élet örömeivel… Másokat csüggedésbe taszít, mert feladatuk végzése ellenkezést és üldözést vált ki az emberekből… Minden gyermekének, akinek a lelkek ellensége elhallgattatta ajkait, az Úr felteszi a kérdést: „Mit csinálsz itt?” Én azzal bíztalak meg, hogy menj és hirdesd az evangéliumot, és készíts egy népet az Úrnak napjára. Miért vagy még mindig itt? – Conflict and Courage, 214. o.

Ne feledjétek, hogy erőtök forrása az ima. A munkás nem lehet eredményes, amíg kapkodva imádkozik, majd elrohan, hogy valaminek gondját viselje, attól tartva, hogy elhanyagolták, elfeledték azt. Istennek csak néhány elsietett gondolatot ad. Nem szakít időt az elmélkedésre, imára, s nem várja meg, míg az Úr megújítja testi és lelki erejét. Rövidesen fáradtság vesz erőt rajta. Nem érzi Isten Lelkének fölemelő, ihlető hatását. A Krisztussal való új élet nem eleveníti meg őt, nem csöndesíti le gondolkodását. […]

Vannak, akik egész nap és késő estig dolgoznak, hogy elvégezzék, amit föltétlenül elvégzendőnek tartanak. Az Úr szánakozva tekint ezekre a fáradt, túlterhelt terhek hordozóira, és így szól hozzájuk: „Jöjjetek énhozzám… én megnyugosztlak titeket.” – Bizonyságtételek a gyülekezeteknek, 7. köt., 243. o.

Ha az emberek Illéshez hasonlóan átadják magukat Istennek, és ugyanolyan hittel bírnak, akkor Isten kinyilatkoztatja magát, mint hajdan. Könyörögjünk úgy, mint Jákób, és ugyanazokat az eredményeket látjuk majd. A hívő ima meghallgatásaképpen erő árad ki Istentől.

Mivel Jézus élete az állandó bizalom élete volt, szüntelen összeköttetésben Istennel – ez tartotta fenn életét –, elbukás és ingadozás nélkül végezte szolgálatát a menny számára. Naponta támadásokkal körülvéve, a nép vezetőinek ellenségeskedését szenvedve Krisztus tudta, hogy mint embernek, imával kell erősítenie magát. Hogy az emberek számára áldás lehessen, Istennel kellett összeköttetésben lennie, hogy tőle tetterőt, kitartást és állhatosságot kapjon. – Az evangélium szolgái, 255. o.