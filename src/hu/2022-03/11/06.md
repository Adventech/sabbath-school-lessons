---
title:  Tanuljunk Meg Gyönyörködni Az Úrban!
date:  08/09/2022
---

`„Gyönyörködjél az Úrban, és megadja néked szíved kéréseit” (Zsolt 37:4).`

Zsolt 37:4 verse csodálatos ígéret. Képzeljük magunk elé azt, amire mindig is vágytunk! Csakhogy az Úrban való gyönyörködéstől függ, hogy a miénk lehet-e a szívünk kérése. Mit jelent tehát az, hogy „gyönyörködjél az Úrban”? Olvassuk el Zsolt 37:1-11 szakaszát! Talán kissé meglepő Zsolt 37:4 versének szövegkörnyezete. Dávid arról ír, hogy olyanok veszik őt körül, akik Isten és őellene munkálkodnak. A természetes reakció ilyen esetben az, hogy mérgesek leszünk és magunkat kezdjük igazolni. Dávid viszont valami egyebet javasol.

**A következő versekben mit tanácsol Dávid Isten népének, amikor ilyen helyzetben vannak?**

`Zsolt 37:1`

`Zsolt 37:5`

`Zsolt 37:7`

`Zsolt 37:8`

`Olvassuk el ismét Zsolt 37:4 versét! A fenti versek alapján tehát mit jelent gyönyörködni az Úrban?`

A zsoltáros újból és újból, más-más módon mondja, hogy „Bízzál az Úrban”. Bízzunk benne, hogy cselekedni fog! Ne keseredjünk el, mert az Úr a mi Istenünk, és most is az érdekünket képviseli! Nem kell nekünk átvenni az irányítást és megpróbálni elrendezni a dolgokat. Az irányítás mennyei Atyánk kezében van. Bízzunk benne! Bízzunk benne teljes mértékben! Dávid ennek a gondolatmenetnek a szövegösszefüggéséből kiindulva írja azt, hogy gyönyörködjünk az Úrban. Istenben gyönyörködni annyit jelent, hogy a tökéletes bizalom állapotában élünk. Semmi sem zavarhatja meg a nyugalmunkat, mert Isten itt van és dolgozik. Azért dicsőítjük, sőt mosolyoghatunk is, mert az Ő eszén senki nem járhat túl. Ha megtanuljuk, hogyan kell ezt tenni, akkor valóban a miénk lehet, amire a szívünk vágyik, mert megkapjuk a szerető Atyánktól azt, amit adni akar nekünk, méghozzá pontosan akkor, amikor az a leginkább szolgálja az érdekünket és az országa előmenetelét!

`Hogyan tanulhatunk meg gyönyörködni az Úrban? Töltsünk egy kis időt imában és kérjük Isten vezetését, hogy ez megvalósulhasson az életünkben!`

---

#### Ellen G. White idézetek

A zsoltáros így énekel: „Bízzál az Úrban és jót cselekedjél; e földön lakozzál és hűséggel élj!” (Zsolt 37:3) „Bízzatok Istenben.” Minden napnak megvan a maga terhe, gondja és fáradsága; és milyen előszeretettel beszélünk ezekről! Hány hiábavaló gond hatol szívünkbe, hányszor beszélünk gondjaink terhéről annyira, mintha nem volna szeretetteljes, irgalmas Megváltónk, aki mindig kész kérésünket meghallgatni, és minden időben, minden nyomorunkban segítségünkre jönni.

Vannak, akik állandóan félelemben élnek, gondokat okoznak maguknak. Bár napról napra láthatják Isten szeretetének kézzelfogható bizonyítékait, állandóan örvendhetnek atyai gondviselésének, de mindezt az áldást észre sem veszik. Gondolataik állandóan kellemetlen dolgoknál időznek, melyeknek bekövetkezésétől félnek. És ha tényleg vannak nehézségek, azok bár jelentéktelenek, mégis elvakítják őket mindazzal szemben, amikért hálásnak kellene lenniük. – Jézushoz vezető út, 121. o.

Minden egyes próbában jelentős vigasztalást is kapunk. Hát ne indulna meg Megváltónk a gyengeségeinken? Hát nem kísértetett meg mindenben hozzánk hasonlóan? És nem hívott meg, hogy járuljunk elé minden próbában és nehézségben? Ezért tehát, ne aggódjunk a holnap terhei miatt, hanem vidáman és bátorsággal viseljük a mai nap terheit. Ma kell bíznunk és hinnünk. Nem azt várja el az Úr, hogy egy nap alatt több nap feladatát végezzük el. Aki ma erőt ad számunkra, holnap is megadja azt… Semmi sem ejt súlyosabb sebet a lelken, mint a hitetlenség hegyes tőre. Amikor jön a próba – mert jönni fog –, ne féljünk, és ne panaszkodjunk! A lelki nyugalom segít tisztábban meghallanunk Isten hangját. „És örülének, hogy lecsillapodtak vala, és vezérlé őket az ő kívánságuknak partjára.” (Zsolt 107:30) Ne felejtsétek el, hogy az örök Isten tart a karjában benneteket. „Csillapodjál le az Úrban és várjad őt.” (Zsolt 37:7) Ő majd elvezet a csodálatos tapasztalatok kikötőjébe. – In Heavenly Places, 269. o.

Teljesebben kell értékelnünk e szavak értelmét: „Az ő árnyékában felette igen kívánok ülni!” (Énekek 2:3) Ezek a szavak nem gyors átmenetről, hanem csöndes nyugalomról szólnak. […]

Forduljunk el az élet poros, fülledt útjaitól, pihenjünk meg Krisztus szeretetének árnyékában. Itt részesülünk erőben a küzdelemre. Itt tanulhatjuk meg, miként csökkentsük fáradozásunkat és aggodalmunkat, mint szóljuk és mint zengjük Isten dicséretét. A megfáradtak és megterheltek tanulják meg Krisztustól a csöndes bizalom leckéjét. Ha Jézus békéjét és nyugalmát kívánják elnyerni, telepedjenek az Ő árnyékába. – Bizonyságtételek a gyülekezeteknek, 7. köt., 69. o.