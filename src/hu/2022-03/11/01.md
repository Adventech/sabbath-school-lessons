---
title:  Várakozni A Kemencében
date:  03/09/2022
---

### E heti tanulmányunk
1Sámuel 26; Zsoltárok 37:1-11; Róma 5:3-5; 15:4-5

> <p></p>
> „De a Léleknek gyümölcse… béketűrés” (Gal 5:22).

Kutatók négyéves gyerekekkel és mályvacukrokkal végeztek kísérletet. Mindegyik gyereknek azt mondták, hogy megeheti az édességet, de ha addig vár, amíg a kutató befejez valamit, amit el kell intéznie, kettőt fog kapni. A gyerekek között voltak, akik abban a pillanatban a szájukba tömték a mályvacukrot, amint a kutató kilépett az ajtón, mások azonban vártak. A reakcióikat feljegyezték.

A kutatók serdülőkorig nyomon követték ezeket a gyerekeket. Az derült ki, hogy akik várakoztak, jobban tudtak alkalmazkodni, tanulni és magabiztosabbak voltak azoknál, akik nem vártak. Úgy tűnik, a türelem valami fontosabb dologról árulkodik az ember jellemét illetően. Nem csoda tehát, hogy az Úr azt mondja: mi is legyünk türelmesek.

Ezen a héten azt vizsgáljuk meg, hogy mi minden állhat az egyik legnehezebb tűzpróba, a várakozás olvasztótégelye mögött.

A hét dióhéjban: Miért kell időnként olyan sokat várnunk? Mit tanulhatunk meg a türelemről a próbák kohójában?

---

#### Ellen G. White idézetek

Krisztus éppen az ellenkezőjét mutatta be annak, amit Sátán állított a világnak Isten jelelméről. Jézus igyekezett meggyőzni az embereket Isten szeretetére vonatkozóan, aki úgy szerette „a világot, hogy az ő egyszülött Fiát adta, hogy valaki hiszen ő benne, el ne vesszen, hanem örök élete legyen” (Jn 3:16). Hangsúlyozta az imádkozás, a megtérés, a bűn megvallásának és elhagyásának szükségességét; tisztességre, toleranciára, irgalomra és együttérzésre tanított; és felszólította az embereket, hogy ne csak azokat szeressék, akik viszont szeretik őket, hanem még az ellenségeiket is. Mindezek által Jézus az Atya jellemét mutatta be, Aki hosszútűrő, irgalmas, szeretettel teljes, késedelmes a haragra, jóságos és igazságos. – Counsels to Parents, Teachers and ­Students, 19–30. o.

Isten arra hív bennünket, hogy erre törekedjünk: népe életét szeretet, szelídség és hosszútűrés jellemezze. A türelem, elnéző jóindulat, béketűrés által sok mindent elviselünk anélkül, hogy megtorlásra vágynánk szavakkal vagy tettekkel.

A hosszútűrés: türelem a bántalmakkal szemben, azaz hosszan tűrés. Ha türelmes vagy, akkor nem beszélsz másoknak testvéred vélt hibáiról vagy tévedéseiről. Igyekszel segíteni rajta, hogy megmentsd, mivel Krisztus őt is a vérén váltotta meg. „Mondd meg a hibáját négy szem között, ha hallgat rád, megnyerted a te atyádfiát.” (Mt 18:15) „Testvéreim, még ha előfogja is az embert valami bűn, ti lelkiek, igazítsátok útba az olyat szelídség lelkével, ügyelvén magadra, hogy meg ne kísértess te magad is.” (Gal 6:1) A hosszútűrés nem jelent komorságot, keserűséget, kedvetlenséget és keményszívűséget, hanem éppen az ellenkezőjét. – Az én életem ma, 52. o.

Láttam, hogy az igazság vallóinak még magasabbra kellene tartaniuk a zászlót, és másokat is erre bátorítsanak. Láttam, hogy egyeseknek egyedül kell járniuk a szoros úton, mert barátaik vagy gyermekeik nem csatlakoznak hozzájuk az önmegtagadás útján. Ezen magányos zarándokok életét mindenkor a türelem és az önuralom jellemezze, hiszen áldott Mesterük példáját követik. Sok próbát elviselnek, de a reménység megerősíti a lelküket, és a földi nehézségek, a megvetés, a gúnyolódás és a gyalázkodások fölé emeli. Aki ilyen reménységgel rendelkezik, annak sosem szabad irgalmatlan, rideg lelkületet tanúsítania. Ezzel saját lelkét is megsebezné, s így a barátait eltávolítaná az igazságtól. Barátaitokat kezeljétek szelídséggel és tapintattal! Ne adjatok alkalmat nekik, hogy támadják Jézus Krisztus ügyét, ellenben sose mondjatok le az igazságról azért, hogy valakinek a kedvében járjatok! Legyetek határozottak, kitartóak és rendíthetetlenek, és a kételynek sose engedjetek teret az elmétekben. – Spiritual Gifts, 2. köt., 266. o.