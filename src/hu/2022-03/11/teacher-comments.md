---
title:  Tanítói melléklet
date: 09/09/2022
---

Alapige: Galata 5:22

Igeszakaszok: 1Sámuel 26; Zsoltárok 37:1-11; Róma 5:3-5; 15:4-5

#### Áttekintés

A remény és az alázat – a próbákban való győzelem fontos eszközei – mindenképp összefüggnek a várakozással. Az a bibliai fogalom azonban nem annyira a várásról, mint a türelemmel való várakozásról szól. Ez a türelem nem csel, hanem a Lélek gyümölcsének része. Isten népe türelmesen várakozik a tűzpróbában, mert Uruk is türelmes. Isten azért türelmes, mert szeretetteljes a jelleme és mert kiválasztja a legjobb pillanatot a beavatkozásra. Ezt a pillanatot úgy számítja ki, hogy a lehető legtöbb ember számára a lehető legtöbb időt biztosítsa az üdvösségre. Tehát újra kijelenthetjük, hogy a várakozás csak akkor lehetséges, ha bízunk abban, akire várunk.

A tanulmány témái: E heti tanulmányunk két fő témát világít meg:

1.  Megértjük, hogy a türelmes várakozás a Lélek gyümölcsének része és létfontosságú a próbákban való győzelemhez.

2.  Akkor lehet türelmesen várakozni, ha ismerjük azt, akire várunk és bízunk is benne.

#### Kommentár

Isten türelme

Az egyik bibliai kifejezés így határozza meg Isten türelmét: „késedelmes a haragra” (Neh 9:16-17; lásd még 2Móz 34:6; 4Móz 14:18; Zsolt 103:8; Jón 4:2; Náh 1:3). Figyeljük meg, hogy ezek az igeversek a „késedelmes a haragra” kifejezést Isten jellemének egyéb leírásával összefüggésben használják, mint például: Isten „kegyelmes, irgalmas”, „hosszútűrő és nagy kegyelmű”. A Biblia ezen túl úgy mutatja be Istent, mint aki „elhordozza” az embereket (1Móz 18:17-33; 4Móz 14:27; 5Móz 8:2; Neh 9:30-31; Zsolt 78:38; Ézs 42:14; Ez 20:17; ApCsel 13:18; 1Pt 3:20). Azt is kihangsúlyozza, hogy „nagy az irgalmassága és igazsága” (2Móz 34:6), „bűnbocsátó, könyörülő és irgalmas” (Neh 9:17), ugyanakkor „a bűnöst nem hagyja büntetlenül” (4Móz 14:18; lásd még Náh 1:3; 1Pt 3:20).

Isten türelmét tehát semmiképpen nem szabad összekeverni a közönyösséggel, az erőtlenséggel vagy a határozatlansággal. Ez nem annak a látszata, hogy éppen a legjobb időpontot keresi a bosszúra. Isten azért türelmes, mert végtelen a szeretete irántunk és minél többünket szeretne megmenteni. Pál költői kérdéssel él: „Avagy megveted az ő jóságának, elnézésének és türelmének gazdagságát, és nem érted, hogy Isten jósága téged megtérésre indít” (Róm 2:4; lásd még 9:22-24)? Péter azt is kijelenti, hogy a mi Urunk hosszútűrése üdvösség (2Pt 3:15), mert „nem késik az ígérettel az Úr, még ha némelyek késedelemnek tartják is, hanem hosszútűrő irántatok, nem akarva, hogy némelyek elvesszenek, hanem hogy mindenki megtérésre jusson” (lásd a tágabb szövegkörnyezetet: 2Pt 3:9).

A mi türelmünk

Isten hosszútűrésének bibliai magyarázata segíti a keresztényeket, különösen a hetednapi adventistákat, hogy megértsék, miért is tűnik késedelmesnek Jézus eljövetele. Néhány lényeges megállapítás:

1.  A Biblia azt tanítja, hogy a türelem a keresztényi élet szerves része, ami Istentől származik. Az Úr hosszútűréssel ruház fel bennünket, valamint irgalommal, alázattal, szelídséggel, mert „minden és mindenekben Krisztus” (Kol 3:11) és mert Ő választott ki bennünket (lásd Kol 3:12). Jézus türelemmel munkálkodik bennünk (1Tim 1:16). Azért lehetünk türelmesek, mert Isten kiterjesztette ránk elhívását (Ef 4:1-2; 2Tim 4:2). A hosszútűrés a Szentlélek gyümölcsének része (Gal 5:22). Egy csomagban jön olyan keresztény erényekkel, mint a szeretet, a remény és a szelídség (Gal 5:22; Kol 3:12; Ef 4:1-2; 2Tim 4:2). A szeretet hosszútűrő (1Kor 13:4). A reménység képessé tesz a türelmes várakozásra (Róm 8:25). Az örömmel viselt hosszútűrés megerősít (Kol 1:11) és szilárd jellemet formál (Róm 5:3-4; Jak 1:3-4).

2.  A türelem Isten végidei népének is kulcsfontosságú jellemvonása: „Itt van helye a szentek hosszútűrésének, akik megtartják Isten parancsolatait és Jézus hitét” (Jel 14:12; lásd még 13:10)! A maradék megérti, hogy türelmesnek kell lennie az Úr eljöveteléig, ahogyan egy gazda is várja a gabona beérését az aratásig (Jak 5:7-8; lásd még Lk 8:15; 6:12; Zsid 10:36; Jel 14:14-20). Bátorságot meríthetünk a Habakuknak adott isteni utasításból, hogy ki kell tartanunk, még ha bizonyos végidei próféciák teljesedése távolinak tűnne is: „Mert ez a látomás bizonyos időre szól, de a vége felé siet, és nem csal meg. Ha késik is, várjál rá, mert bizonnyal eljön, nem marad el” (Hab 2:3)! Isten felszólít: csendesedjünk el és ismerjük el, hogy Ő az Isten (Zsolt 46:11). Dávid is hangsúlyozza, hogy a hívőnek meg kell tanulnia várni az Úrra: „Várjad az URat, légy erős, bátorodjék a szíved, és várjad az Urat” (Zsolt 27:14)!

3.  Ugyanakkor bizonyságok nagy fellege kísér bennünket az úton, akik mind példák a hosszútűrésben: „Azért mi is, akiket a bizonyságok ily nagy fellege vesz körül, félretéve minden akadályt és a megkörnyékező bűnt, kitartással fussuk meg az előttünk levő küzdőteret. Nézzünk a hit elkezdőjére és bevégzőjére, Jézusra, aki az előtte levő öröm helyett – a gyalázattal nem törődve – elszenvedte a keresztet, és Isten trónjának a jobbjára ült” (Zsid 12:1-2). Nagy példaképeink között ott van Ábrahám (Zsid 6:15), a próféták és Jób, akik bizonyítják, hogy „az Úr igen irgalmas és könyörületes” (Jak 5:11). Jeremiás úgy döntött, hogy vár az Úrra, bármi történjék is. „Az ÚR az én örökségem, mondja a lelkem, ezért benne bízom” (JerSir 3:24). Mert „jó az Úr azoknak, akik várják őt; a léleknek, amely keresi őt” (JerSir 3:25).

Pál elmondja, ezek a példák arra szolgálnak, hogy segítsék kitartásunkat és reményt adjanak (Róm 15:4-5). Az újtestamentumi időszakot követően sokan türelmesen elviselték a megpróbáltatásokat és bátran tűrtek Isten nevéért, ügyéért. „Kitartó vagy, terhet viseltél az én nevemért, és nem fáradtál el” (Jel 2:3; lásd még Róm 12:12; 2Tim 2:24; 2Thessz 1:4; Jel 1:9; 2:19; 3:10). Természetesen Jézus a legnagyobb példaképünk. „Mert arra hívattatok el, hiszen Krisztus is szenvedett értetek, példát hagyva nektek, hogy az ő nyomdokait kövessétek, aki bűnt nem cselekedett, sem álnokság nem hagyta el a száját. Amikor szidták, nem viszonozta a szidalmat, amikor szenvedett, nem fenyegetőzött, hanem ráhagyta az igazságosan ítélőre” (1Pt 2:21-23).

4.  Igen, életünkben vannak a türelemnek gyakorlati oldalai. A türelmetlenség viszont megrontja a jelenünket és ostobasághoz vezet (Péld 14:29; 15:18; 16:32; 25:15; Préd 7:8-9). A türelem azonban olyan erény, amit Isten ad a tűzpróbákban. Ez segít győzni és biztosítani az örök életet. A világ nehézségeivel kapcsolatban Jézus így tanácsol: „Kitartásotokkal nyeritek meg lelketeket” (Lk 21:19). Pál apostol kijelenti, hogy Isten „azoknak, akik a jó cselekedetben való állhatatossággal dicsőséget, tisztességet és halhatatlanságot keresnek, örök életet ad” (Róm 2:7). Ézsaiás prófétán keresztül pedig megígéri az Úr: „De akik az Örökkévalóra várnak, akik benne bíznak, új erőre kapnak, szárnyra kelnek, magasra szállnak, mint a sasok. Futnak, de nem fáradnak el, járnak, de nem merülnek ki” (Ézs 40:31, ERV-HU; lásd még Zsolt 37:7-9; 40:2).

Hosszútűrés a bizalomban

Ian rákos volt, kórházban feküdt. Kemény tél volt, különösen alacsony hőmérséklettel. Egyik reggel, amikor a nővér belépett a szobába, hogy ellenőrizze az állapotát, Ian elújságolta neki, hogy felesége, Anastasia jön hozzá aznap látogatóba. „Nem hinném – válaszolta az ápolónő –. Mínusz 30 fok van odakint!” A férfi visszavágott: „Ismerem a feleségemet, bízom benne! Ő különleges! Ha megígér valamit, azt mindenáron teljesíti.” Egy órával később Anastasia tényleg belépett Ian kórházi szobájába. Estefelé a nővér elmondta: „Komolyan kételkedtem benne, hogy a felesége eljön, de most már tudom, hogy valóban rendkívüli nő.” Várakozásunkat az határozza meg, mennyire ismerjük azt, akire várunk és mennyire bízunk benne. Ha ismerjük Istent és bízunk benne, nem esünk kétségbe, hanem türelmesen, tevékenyen várunk.

#### Gyakorlati alkalmazás

1.  Türelmünk mindenképp megnyilvánul, és szükségünk van rá életünk minden területén: családunkban, üzleti életünkben, egészségünk megőrzésében, lelki életünkben stb. A valódi hosszútűrés azonban mindig a Lélek gyümölcse. Írjuk le, hogyan fejlődtünk az életünk különböző területein! Mire jöttünk rá? Milyen területeken lehetne tovább fejlődni? Hogyan valósulhat ez meg Isten segítségével?

2.  A türelmetlenséget az éretlenséggel szokták összefüggésbe hozni. A gyerekek általában nehezen tudnak várni, viszont az érett emberek képesek türelmet gyakorolni. Aki érett személyiség, már tapasztalatból, a bizalom alapján megtanulta a várakozást. Értékeljük saját lelki érettségünket! Milyen tervet hozhatunk, hogy a türelmünket fejlesszük?

`Jegyzetek`

---

#### Ellen G. White idézetek

Bizonyságtételek a gyülekezeteknek, 5. köt., „A keresztény türelem” c. fejezet.