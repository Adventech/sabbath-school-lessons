---
title:  A Türelem Istene
date:  04/09/2022
---

`Olvassuk el Róm 15:4-5 verseit! Mit szűrhetünk le magunknak ezekből a versekből?`

Általában türelmetlenek vagyunk mindazzal kapcsolatban, amit igazán akarunk vagy amit megígértek nekünk, mégsem lett még a miénk. Gyakran csak akkor elégszünk meg, amikor megkapjuk, amire vágyódunk. Mivel azonban ez ritkán történik így, méghozzá akkor, amikor éppen szeretnénk, sokszor erőt vesz rajtunk az ingerültség és a türelmetlenség. Ilyen állapotban pedig szinte lehetetlen megőrizni a nyugalmunkat és a bizalmunkat Istenben.

A türelem már a meghatározása szerint is fájdalmas. A héberben a várakozásnak (Zsolt 37:7) fordított szót még úgy is visszaadhatjuk, hogy „nagy fájdalomban lenni”, „remegni”, „reszketni”, „szenvedni” vagy „bánatosnak lenni”. Nem könnyű béketűrőnek lenni, időnként éppen ez jelenti a tűzpróbát.

`Olvassuk el Zsolt 27:14, 37:7 és Róm 5:3-5 verseit! Mit üzennek nekünk ezek a versek? Mire vezet a türelem?`

Két dologra összpontosíthatunk várakozás közben. Figyelhetünk arra, amire várunk, vagy pedig arra, aki a kezében tartja a várakozásunk tárgyát. Nem az számít, hogy meddig kell várakozni, hanem közben a hozzáállásunk a döntő. Ha az Úrban bízunk, ha a kezébe helyezzük az életünket és meghajtjuk előtte az akaratunkat, bízhatunk abban, hogy azt teszi, ami a legjobb a számunkra, amikor az a legjobb nekünk, mindegy, mennyire nehéz ezt időnként elhinni.

`Mi az, amire most kétségbeesetten várunk? Hogyan tanulhatunk meg mindent Istenre és az Ő időzítésére bízni? Imádkozzunk addig, amíg teljes mértékben alá tudjuk rendelni magunkat az Úrnak!`

---

#### Ellen G. White idézetek

Utunkat az igazság örömével járhatjuk. Ez ne legyen számunkra egy rabiga, hanem vigasztalásként kapott üzenet, jó hír, amely nagy örömöt hoz, lelkesíti és arra készteti szívünket, hogy himnuszt zengjen Istenhez. Reménységet a Szentírásból nyert türelem és vigasztalás ad számunkra. A keresztény reménysége nem sötét és kényelmetlen. Ó, nem, nem! Ez a reménység nem vet bennünket a kételyek és a félelmek tömlöcébe. Az igazság szabaddá teszi azokat, akik szeretik az igazságot, és megszentelődnek általa. Isten fiainak dicsőséges szabadságával haladnak előre. Ha állítjuk, hogy rendelkezünk az igazsággal, és hisszük azt, a szavaink és a jellemünk annak gyümölcseit fejezik ki. Fejlődnünk kell Jézus Krisztus ismeretében, Isten és embertársak iránti szeretetben, hogy a mindennapi életünk a mennyei fényben ragyoghasson. Az igazságnak be kell férkőznie lelkünk legmélyebb zugaiba, hogy kitisztítson és eltávolítson onnan mindent, ami nem egyezik meg a krisztusi lelkülettel, és az így megüresedett helyet betöltse annak jellemével, aki szent és feddhetetlen, és hogy mindaz, ami a szívünkből fakad az élet jó illatát árassza. – Our High Calling, 33. o.

Sátán akkor próbálja megrendíteni Isten iránti bizalmunkat, amikor küzdünk a kétellyel, amikor a körülmények kétségeket ébresztenek bennünk, amikor nyomor vagy bánat gyötör minket. Ilyenkor felsorakoztatja előttünk botlásainkat, és Istennel szembeni bizalmatlanságra, szeretetének megkérdőjelezésére kísért. Azt reméli, hogy elcsüggedve elengedjük Atyánk kezét. […]

De Isten megérti, és ilyenkor is szánja és szereti. Olvas szívében, ismeri indítékait és szándékait. Türelmesen várni és bízni, amikor minden sötétnek látszik – ez az a lecke, amit Isten műve vezetőinek meg kell tanulniuk. A menny nem hagyja cserben őket a viszontagságos órában. Látszólag nincs tehetetlenebb, de valójában legyőzhetetlenebb annál az embernél, aki semmiségét érezve teljesen Istenre hagyatkozik. – Próféták és királyok, 174. o.

Ha jól megtanuljuk az Úr által küldött tanítást, akkor mindenben segítségünkre lesz alkalmas időben. Bízzál Istenben. Imádkozzál sokat és higgy. Ha bízol, remélsz, hiszel és szorosan fogod a végtelen hatalom kezét, a hódítóknál is hatalmasabb leszel.

Az igaz munkások hittel járnak és fáradoznak. Mikor a jó és gonosz hatalmak közti csata elkeseredetté válik, olykor belefáradnak a munka lassú haladásának látványába. De ha nem félnek és nem is rettegnek, észreveszik majd, hogy a felhők eloszlanak, és beteljesedik a szabadulás ígérete. A homályon át, mellyel Sátán körülvette őket, meglátják az igazság Napja fényes sugarainak ragyogását.

Dolgozzatok hittel, s az eredményeket bízzátok Istenre. Imádkozzatok hittel, s Isten gondviselésének titka megadja nektek a választ. Néha úgy tűnik, mintha lehetetlen lenne a siker. De te azért csak dolgozzál és higgyél. Erőfeszítéseidbe vigyél hitet, reményt és bátorságot. Ha megtetted, ami tőled telik, várjál az Úrra, hogy kijelentse hűségét, s Ő be fogja tölteni szavát. Várjál nem nyugtalankodva, hanem rendíthetetlen hittel és rendíthetetlen bizalommal várj. – Bizonyságtételek a gyülekezeteknek, 7. köt., 244–245. o.