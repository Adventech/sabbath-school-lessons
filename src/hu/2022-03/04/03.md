---
title:  Hittel A Tisztítótűzben
date:  18/07/2022
---

Egy dolog csatában lenni, de az megint más, ha nem látjuk a küzdelemben résztvevő erőket. Bizonyos értelemben ezzel a helyzettel kell a keresztényeknek szembenézniük. Tudjuk, hogy léteznek azok az erők, érezzük a saját életünkben is, mégis csak hittel kell haladnunk tovább, bízva a láthatatlanban (Zsid 11:27).

`Olvassuk el Jób 23:1-10 szakaszát! Mi a lényege Jób küzdelmének? Mit nem lát? Ugyanakkor mit ragad meg hittel, minden küzdelme ellenére?`

Jób még a rettenetes próbái közepette is bízott az Úrban. Eltökélte, hogy állhatatos marad. Az arany volt az egyik dolog, mi segítette a kitartásban. Nem egy aranyérem, hanem ahogy a jövőbe tekintett, rájött, hogy ha ragaszkodik Istenhez, végül jobban fog járni – olyanná válik majd, mint az arany. Nem tudjuk, Jób mennyit ismerhetett abból, ami a színfalak mögött zajlott, de kiállta a tisztítótüzet attól függetlenül, hogy mit látott és mit nem.

Félünk a tűztől? Aggódunk a forróság miatt, amit a körülmények idéznek elő? Jóbhoz hasonlóan talán megmagyarázhatatlannak tartjuk a hőséget. Lehet, hogy gondot jelent alkalmazkodni egy új munkához vagy új otthonhoz. Talán el kell viselnünk, hogy rosszul bánnak velünk a munkahelyünkön vagy akár a saját családunkban. Betegségről vagy anyagi veszteségről is lehet szó. Bármilyen nehéz értelmeznünk a helyzetet, Isten képes arra felhasználni ezeket a próbákat, hogy megtisztítson minket és kialakítsa a képét a jellemünkben.

Úgy tűnik, Jób számára ösztönzőleg hatott, hogy végül aranynak minősüljön. Erre szegezte a tekintetét, ez segítette át a nehéz időkön. Komoly bizonyságtétel a jelleméről, hogy a szenvedés fájdalma alatt is megérezte a tisztító folyamat valóságát. Bár több mindent nem értett, azt tudta, hogy a próbákban megtisztul majd.

`A tapasztalataink szerint hogyan tisztítanak meg minket a próbák? A szenvedésen kívül még milyen módon tisztulhatnánk meg?`

---

#### Ellen G. White idézetek

Megtörténhet, hogy a keresztény, aki szereti mennyei Atyját, mégsem látja meg a gondviselést vagy a mennyei előjogok azon külső jeleit, amelyekben még a kevésbé odaszentelt életű emberek is részesülnek. A minden oldalról rá leselkedő kemény próbák miatt megszomorodik, mert úgy érzi, hogy minden ellene fordult. […]

Jób elveszítette földi javait, a gyermekeit, és még a barátai is szörnyülködve néztek rá, azonban az Isten által meghatározott időben az Úr megmutatta, hogy nem feledkezett meg szolgájáról. […]

Ha arra hívattál, hogy Krisztusért át kell menned a tüzes kemencén, akkor Ő maga lesz melletted, ahogyan hajdanán ott volt Babilonban a három hűséges ifjúval. Aki szereti Megváltóját, örömmel fogad minden alkalmat, amikor részesülhet azon megaláztatásból és gyalázatból, amit Ő is elszenvedett. Az Úr iránti szeretete nagyra becsüli a szenvedést Őérette. – In Heavenly Places, 271. o.

Isten megjutalmazza azt, aki hisz és engedelmeskedik. Ha átültetjük ezeket a hitéletünkbe, elviselhetővé teszi azok megpróbáltatásait, akik félik és szeretik az Istent. Mózes tele volt Isten iránti bizalommal, mert elsajátított hite volt. Segítségére szorult, ezért imádkozott, majd hittel megragadta, beleszőtte életébe a hitet, hogy Isten törődik vele. Hitte, hogy Ő igazgatja az életét. Istent látta és ismerte fel életének minden részletében. Tudta, hogy annak mindent látó szeme előtt él, aki leméri az indítékokat, és megítéli, próbára teszi a szívet. Istentől várta és bízott is benne, hogy erőt ad, és romlatlanul jusson át minden kísértésen. Tudta, hogy Isten különleges kötelességet bízott rá, s teljes erejével kívánta, hogy siker koronázza ezt az igyekezetét. De azt is tudta, hogy Isten segítsége nélkül képtelen arra, mert romlott néppel volt dolga. Isten jelenléte elég volt ahhoz, hogy átsegítse a legnehezebb helyzeteken, melyekbe ember valaha is kerülhet. – Bizonyságtételek a gyülekezeteknek, 5. köt., 651. o.

Amikor próbák érnek, ne a nehézségek nagyságára gondoljunk, és ne érezzünk úgy, hogy nem tudunk örülni az Úrban. Igaz, hogy ilyenkor különféle érzelmek kerítenek hatalmukba, szomorúság és csüggedés tör ránk. De vajon mi az érzelmeink vagy inkább a hitünk által élünk? Amikor a testvéreink és a barátaink szavai fájdalmat okoznak, ne engedjünk a csüggedésnek. Jusson eszünkbe, hogy a próbák, a fájdalmak, a nehézségek és a csalódások világában élünk. Amikor ilyen tapasztalatokat élünk át, akkor ezek bennünket inkább Krisztushoz vezessenek, különben veszteségeket fognak okozni. […]

Nem kellemes a megtisztítási folyamat, viszont emlékezzünk arra, hogy Jézus Krisztus azért jött le a földre és öltött magára emberi testet, hogy hordozhassa az emberi szenvedéseket, és példát adjon a próbában tanúsítandó hűségről. Isten tudatosítani akarja bennünk, hogy a nagy család tagjaiként próbákon kell átesnünk. – The Upward Look, 252. o.