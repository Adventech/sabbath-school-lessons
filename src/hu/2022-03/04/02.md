---
title:  „Hasonlókká Legyenek Fia Képéhez”
date:  17/07/2022
---

`„Mert akiket eleve kiválasztott, azokat eleve el is rendelte, hogy hasonlókká legyenek Fia képéhez, hogy ő sok testvér között legyen elsőszülött” (Róm 8:29, RÚF).`

Kezdetben Isten a saját képére alkotott minket (1Móz 1:27), de azt a képet eltorzította a bűn.

`Mi mindenben mutatkozik meg, hogy Isten képe eltorzult az emberiségben?`

Elég egyértelmű, hogy mindannyiunkat megrontott a bűn (Róm 3:10-19). Istennek mégis az a vágya, hogy helyreállítson bennünket és olyanná váljunk, amilyennek eredetileg is lennünk kellett volna. Itt jön a képbe a mai bibliavers. Felfedi az Úr tervét, miszerint akik az életükbe fogadják a Szentlelket (Róm 8:29, RÚF), hasonlóvá válhatnak „Fia képhez”.

Ám van ennek egy másik oldala is. „Isten képét ismét helyre kell állítani az emberben. Isten tisztelete, Krisztus tisztelete elválaszthatatlanul össze van kötve Isten népe feddhetetlen jellemének fejlődésével” (Ellen G. White: Jézus élete. Budapest, 1989, Advent Kiadó, 578. o.).

`Hogyan értjük azt, amit Ellen G. White mond a fenti idézetben? Lásd még Jób 1; Mt 5:16; 1Kor 4:9; Ef 3:10!`

Keresztényként sosem szabad elfelednünk, hogy egy egyetemes dráma kellős közepében vagyunk! A Krisztus és Sátán közötti nagy küzdelem mindenütt dúl körülöttünk. A csata különféle formákban, többféleképpen jelenik meg. Bár sok minden rejtett előttünk, annyit megérthetünk, hogy Krisztus követőiként szerepünk van ebben a drámában és dicsőséget szerezhetünk neki az életünkkel.

`Képzeljük el, hogy egy hatalmas stadion küzdőterén állunk! A nézőtér egyik oldalán az Úrhoz hűséges mennyei angyalok ülnek, velük szemben pedig azok, akik Luciferrel együtt elbuktak. Ha az életünk elmúlt huszonnégy órája azon a pályán játszódott volna le, vajon melyik oldalnak lenne több oka az ujjongásra? Mit árul el rólunk a válaszunk?`

---

#### Ellen G. White idézetek

A jellem ilyen átalakulása, ahogyan János életében látszik, mindenkor a Krisztussal való kapcsolat eredménye. Bármilyen fogyatékosságai legyenek valakinek, ha őszinte tanítványa Jézusnak, jellemét az isteni kegyelem hatalma átalakítja és megszenteli. Mialatt mintegy tükörben szemléli az Úr dicsőségét, átalakul dicsőségről dicsőségre, amíg hasonlóvá válik hozzá, akit imád.

János, a megszentelt élet tanítója, leveleiben a gyülekezetnek tévedhetetlen szabályokat adott a keresztény magatartásra nézve: „És akiben megvan ez a reménység Ő iránta, az mind megtisztítja ő magát, amiképpen Ő is tiszta… Aki azt mondja, hogy őbenne marad, annak úgy kell járnia, amint Ő járt.” (1Jn 3:3, 2:6) Azt tanította, hogy a keresztény legyen tisztaszívű, és éljen új életet. Sohase elégedjen meg üres hitvallomással. Miként Isten szent, mint Isten, az elesett ember, mint ember legyen szent az emberi mivoltában. – Az apostolok története, 559. o.

Minél behatóbban tanulmányozzátok Krisztus jellemét, annál szebbnek fog tűnni. Egyre inkább úgy érzitek, hogy Krisztus egy hozzátok közel álló személy, egy jó barát, és szeretettel fogjátok követni Őt. Ha az elmét az alakítja, amivel leginkább foglalkozik, akkor gondoljatok Jézusra, beszéljetek róla, s akkor egyre jobban fogtok hozzá hasonlítani lelkületben és jellemben. Az Ő képmását tükrözitek minden fontos, tiszta és lelki dologban. Krisztus gondolatait birtokoljátok, és akkor Ő lelki képviselőkként kiküld benneteket a világba. – Reflecting Christ, 65. o.

Az Úr feltárta előttem, hogy a jövőben látni fogjuk, a próbáink milyen szorosan összefüggnek az üdvösségünkkel, és ezen könnyű szenvedések mint érték el számunkra a dicsőség túláradó, örök mértékét.

Pál pillanatnyinak nevezi a lemondás, nyomorúság, szenvedés és üldözés hosszú éveit. A mai próbákat nem tartják majd említésre méltónak a küzdelem végével rájuk váró dicsőség örök mértékéhez képest. A szenvedéseik Isten eszközei voltak a keresztény jellem tökéletesítésére. Bármilyen is a helyzete, bármilyen sötétek és titokzatosak a gondviselés útjai, súlyos a nyomorúsága és szenvedései, mindtől a láthatatlanra és az örökkévalóságra tekinthet. Övé az áldott bizonyosság, hogy ezek a javát szolgálják. – A Te Igéd igazság, 6. köt., 1099. o.