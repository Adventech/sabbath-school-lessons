---
title:  Tanítói melléklet
date: 22/07/2022
---

Alapige: 1Péter 1:6

Igeszakaszok: 2Mózes 14; 15:22-27; 17:1-7; Példabeszédek 3;

Lukács 4:1-13; 1Péter 1:6-9

#### Áttekintés

Az e heti tanulmány a tisztító próbákra összpontosít. A tisztítás egy mércét feltételez, ami esetünkben nem más, mint az Atya képének tökéletes visszatükröződése (Zsid 1:3), Isten és Jézus Krisztus képmása bennünk. A folyamat tisztító eszközt is igényel, amit a Biblia gyakran tűzként nevez meg (1Pt 1:7; Jel 3:18). A megtisztítás végeredménye a jellemünk, amit Jézus példázatában a tíz szűz lámpásának olaja jelképez (Mt 25:1-13). Dániel próféta könyve bemutatja azok jellemét, akik megtisztultak és „bölcsek” Isten dolgaiban (Dán 1:19-20; 2:47-48; 3:26-30).

A tanulmány témái: Az e heti tanulmányunk négy témát világít meg:

1.  A szenvedés szerepe a jellem formálódásának és megtisztulásának folyamatában.

2.  Látni fogjuk, hogy a jellem alakulása tulajdonképpen Isten képmásának helyreállítását jelenti az emberben (hiszen Ő a saját képére teremtette az embert), illetve jellemünk formálását Krisztus hasonlatosságára.

3.  A jellemformálás magával hozza a kozmikus küzdelem témáját is. A jó és a gonosz, Isten és Sátán között dúló küzdelemben tapasztaljuk az érettség próbáit.

4.  A megtisztítást és érettséget nem elszigetelve érik el az emberek, hanem közösségben.

#### Kommentár

Ellen G. White a próbák elviseléséről

A próbák és a megtisztulás közötti összefüggés igen fontos. Ellen G. White mélyreható, fontos gondolatokat fogalmazott meg a témával kapcsolatban. Egyik főbb művében Husz János levelét idézi, amelyet barátjának írt, ebben Jézus szenvedéseit a mi szenvedésünkkel hozza összefüggésbe. Husz a megtisztulással is összekapcsolja a szenvedést. „Jézus Krisztus szenvedett azokért, akiket szeret. Csodálkozhatunk-e akkor példáján, amit azért hagyott nekünk, hogy mi is türelemmel viseljünk el mindent üdvösségünkért? Ő Isten, mi pedig a teremtményei vagyunk. Ő az Úr, mi pedig a szolgái. Ő a világ Ura, mi pedig hitvány halandók. Ő mégis szenvedett! Miért ne szenvednénk mi is, különösen, ha a szenvedés megtisztít? Ha tehát kedveseim, halálom növeli Isten dicsőségét, imádkozzatok, hogy gyorsan következzék be, és Isten tegyen képessé arra, hogy minden csapást el tudjak viselni” (Ellen G. White: A nagy küzdelem. Budapest, 1985, H. N. Adventista Egyház, 97. o.).

Egy másik helyen Ellen G. White hasonlókat ír: „Ne panaszkodjatok keserűen a rátok jövő próbák miatt, hanem nézzetek Krisztusra, aki emberi természettel cserélte fel istenségét, hogy mi megérthessük, mennyire törődik velünk, mert azonosította magát a szenvedő emberiséggel. Megízlelte az emberi szomorúság kelyhét, Őt is sújtotta mindaz, ami minket sújt; szenvedés által vált tökéletessé; mindenekben megkísértetett, ami az emberiséget érheti, hogy segítségére siethessen azoknak, akik kísértésben vannak. Jézus mondja: »Drágábbá teszem az embert a színaranynál, és a férfit Ofir kincsaranyánál« (Ézs 13:12). Azáltal teszi értékessé az embert, hogy benne lakozik, Szentlelkét adja neki. Így szól hozzánk: »Ha azért ti gonosz létetekre tudtok a ti fiaitoknak jó ajándékokat adni, mennyivel inkább ád a ti mennyei Atyátok Szentlelket azoknak, akik tőle kérik« (Lk 11:13)” (A Szentlélek eljő reátok. Budapest, 1995, Advent Kiadó, A próbák idején c. fejezet, 131. o.).

White ezt írta egy káros szenvedélyekkel küzdő gyülekezeti tagnak: „Most annyira meg kellene becsülnie az örök jutalmat, a mennyei kincset, a hervadhatatlan örökséget, a dicsőség hervadhatatlan koronáját, hogy jókedvvel feláldozza romlott szenvedélyei kielégítését, ha szenvedés, vagy valami súlyos dolog is a következménye. Így tegye teljessé teste és lelke megtisztításának kötelezettségét” (Testimonies for the Church. 2. köt. 99. o.).

G. testvérnek írt levelében Ellen G. White kifejti a szenvedés és a megtisztulás közötti összefüggést a Jézus második eljövetelére készülő advent nép életében: „Isten népének tisztulása nem érhető el, valósítható meg szenvedés nélkül. Isten engedi, hogy a szenvedés, a nyomorúság tüze megeméssze a salakot, hogy elválassza az értéktelent az értékestől, hogy előragyoghasson a megtisztult nemesfém. Egyik tűz után a másikon visz át bennünket, egyre vizsgálva valódi értékünket. Ha most nem bírjuk elviselni e próbákat, mi lesz velünk a nyomorúság idején? Ha a jólét vagy a balszerencse hamisságot, büszkeséget vagy önzést leplez le szívünkben, mi lesz velünk, mikor Isten mintegy tűz által próbálja meg mindenki cselekedeteit, teszi nyilvánvalóvá minden szív titkait? Az igaz kegyesség nem vonakodik a vizsgálattól. Ha vonakodunk, hogy az Úr megmotozzon, akkor valóban aggasztó az állapotunk. Isten a lelkek finomítója és tisztogatója. A kemence hevében örökre elválasztja a salakot a keresztény jellem valódi ezüstjétől, aranyától. Jézus figyelemmel követi a próbát. Tudja, mire van szükség, hogy megtisztítsa a fémet és így az Ő isteni szeretetének ragyogását tükrözze” (Testimonies for the Church. 4. köt. 84-86. o.).

„Isten súlyos, nehéz próbák által vonja közel magához népét – azzal, hogy föltárja előttük gyöngeségüket és alkalmatlanságukat. Megtanítja őket, hogy rá, egyedüli segítőjükre és biztonságukra támaszkodjanak, így éri el a célját. Ezután már készen állnak, hogy bármilyen szorult helyzetben fölhasználja őket fontos bizalmi tisztségek betöltésére, nagyszerű célok megvalósítására, amelyekért képességeiket kapták. Isten próbára teszi az embereket. Vizsgálja őket jobbról is, balról is, így neveli, szoktatja, fegyelmezi őket. Jézus, a Megváltónk, az emberiség Képviselője és Feje maga is elviselte a próbát. Többet szenvedett, mint amennyi elviselésére minket szólít. Hordozta gyöngeségeinket, s hozzánk hasonlóan mindenben kísértést szenvedett. Nem magáért szenvedett, hanem a mi bűneinkért, most győzelmének érdemeire támaszkodva, az Ő nevében mi is diadalt arathatunk.

Isten finomító és tisztogató munkájának feltétlenül folytatódnia kell, míg szolgái meg nem alázkodnak, míg csak annyira meg nem halnak az énnek, hogy amikor tevékeny szolgálatra szólítja őket, egyedül az Ő dicsőségével fognak törődni. Akkor majd el fogja fogadni az igyekezetüket. Akkor már nem meggondolatlanul, ösztönösen cselekszenek, nem fognak előre rohanni, hogy a kísértések és szenvedélyek rabszolgáiként veszélybe sodorják az Úr ügyét, mivel a pokol tüze által lángra lobbantott érzéki gondolkodásukat követik. Félelmetesen elcsúfítja Isten ügyét az ember romlott gondolkodása és féktelen természete! Mennyi szenvedést zúdít magára az ember, mivel csökönyösen a szenvedélyeit követi! Isten újra meg újra átvezeti az embert a területén, fokozza a nyomást, míg csak a tökéletes alázat és a jellem átalakulása összhangba nem hozza Krisztussal és a menny lelkületével, míg csak győztesek nem lesznek önmaguk fölött” (Testimonies for the Church. 4. köt. 86. o.).

#### Gyakorlati alkalmazás

1.  Megtanultuk, hogy bűneinkből Jézus helyettes áldozata által tisztulhatunk meg. Viszont azt is tanultuk, hogy szenvedés által tisztulunk meg. Van-e ellentmondás a két gondolat között? Egyáltalán nincs. Isten kegyelme által igazulunk meg, hit által kapunk bocsánatot bűneinkre. Így különít el magának bennünket, mi pedig Istennek élünk. A megigazulás és bűnbocsánat egyaránt kinyilatkoztatás és mély lelki tapasztalat. Ezután tovább haladunk a kegyelem megtapasztalásában a nagy küzdelem során, amiben próbák érnek, s amiben Urunk iránti hűségünket és szeretetünket bizonyítjuk. Ezen az úton megtapasztaljuk, hogy bizony sokszor elbukunk. Rejtett hibáink is előbukkanhatnak, amelyeket el kell hagynunk. Isten kegyelme által azoktól is megtisztulunk. A megtisztulás valóságos tapasztalat, ami valóságos személyekkel történik valóságosan. Ez az értelmezés hogyan segít át a megtisztulás tapasztalatán? Hogyan tapasztaltuk meg személyes életünkben, hogy a Szentlélek tisztítja a jellemünket?

2.  Hogyan tapasztaljuk meg, mit jelent folyamatosan Krisztus arcát szemlélni? Miként tapasztaljuk meg jellemünk és személyiségünk átalakulását az Ő képmására?

3.  Miként tapasztaltuk meg, hogy hitünk egyre érettebb? Hogyan tudjuk elmondani ezt?

4.  Hogyan fejlődik a közösségünk a lelki érettség útján? Hogyan tapasztalták meg mások – a közösségen belül és kívül – ugyanezt a növekedést? Foglaljuk össze, amit mi magunk és a közösség többi tagja megfigyeltünk!

`Jegyzetek`

---

#### Ellen G. White idézetek

Bizonyságtételek a gyülekezeteknek, 6. köt., „Tartsatok össze” c. fejezet.