---
title:  Az Aranyműves Arca
date:  16/07/2022
---

### E heti tanulmányunk
Jób 23:1-10; Dániel 12:1-10; Máté 5:16; 25:1-12; 1Korinthus 4:9; Efezus 3:10; 4:11-16

> <p></p>
> „Mi pedig, miközben fedetlen arccal, mint egy tükörben szemléljük az Úr dicsőségét mindnyájan, ugyanarra a képre formálódunk át az Úr Lelke által dicsőségről dicsőségre” (2Kor 3:18, RÚF).

Amy Carmichael gyerekeket vitt el egy hagyományos indiai aranyműveshez. Az izzó szén közepén egy hullámos cserép volt. A cserépen só, tamarindusz-fa gyümölcse és téglapor elegyébe ágyazták az aranyat. Miközben a tűz megemésztette a keveréket, az arany megtisztult. Az aranyműves fogókkal kiszedte a fémet, és ha még nem lett elég tiszta, visszahelyezte a tűzbe egy új körítéssel, de minden alkalommal növelte a forróságot. „»Honnan tudja, hogy az arany mikor lesz elég tiszta?« – kérdezték a gyerekek. – »Amikor látom benne az arcomat« – felelte az aranyműves” (Amy Carmichael: Learning of God. Fort Washington, PA, 1989, Christian Literature Crusade, 50. o.).

Isten meg akar bennünket tisztítani, mint az aranyat, hogy átformáljon a képére. Ez egy elképesztő cél, és még megdöbbentőbbnek tűnik, amikor arra gondolunk, hogy a krisztusi jellem csak akkor alakul ki bennünk, ha átmegyünk az élet tűzpróbáin.

A hét dióhéjban: A megtisztítás folyamatában milyen szerepet tölt be a szenvedés? Hogyan értsük mindezt a nagy küzdelem összefüggésében?

---

#### Ellen G. White idézetek

„Ül, mint ötvös vagy ezüsttisztogató, és megtisztítja Lévi fiait, és teljessé teszi őket, mint az aranyat és ezüstöt, és igazságot visznek ételáldozatul az Úrnak…” Ez a folyamat a legsúlyosabb próba a léleknek, de csak ezen át lehet eltávolítani a salakot s a szennyező tisztátalanságokat. A próbáinkra mindnyájunknak szükségünk van, hogy közel vigyen mennyei Atyánkhoz az akarata iránti engedelmességben, hogy Istennek tetsző, igaz áldozatot tudjunk hozni az Úrnak. – Bizonyságtételek a gyülekezeteknek, 3. köt., 541. o.

Isten gondviselése folytán a földi megpróbáltatások készítenek fel a mennyei udvarokhoz méltó jellem kialakításához. A királyi család tagjaivá, Isten gyermekeivé kell válnunk, hiszen tudjuk, hogy aki aláveti magát az Ő akaratának, és „azoknak, akik Istent szeretik, minden javokra van.”

Istenünk jelenvaló segítség a szükségben. Ismeri szívünk legrejtettebb gondolatait, lelkünk szándékait és terveit. Amikor nehézségek zavarnak össze, még mielőtt elé tárnánk a bajt, Ő már minden szükséges lépést megtett a szabadulásunk érdekében. Szenvedéseinket nem hagyja figyelmen kívül. Mindig tudja, sőt jobban, mint mi, hogy gyermekeinek mire van szüksége, és azon az úton vezérel, amelyet mi is választottunk volna, ha úgy ismernénk a valós szükségleteket és veszélyeket, ahogy Isten ismeri azokat. De a korlátolt emberi lény még magát sem igazán ismeri. Nem érti saját gyengeségeit. Isten sokkal jobban ismer, mint ahogy magunkat ismerjük, és tudja, hogyan kell vezérelnie… Ha benne bízunk, és ha útjainkat és terveinket Őnéki vetjük alá, akkor pontosan azon az úton fog vezérelni, amely elvezet azoknak a szenvedélyeknek és jellemhibáknak a legyőzéséhez, amelyek nem hasonlítanak a mennyei példakép jelleméhez. – Our High Calling, 316. o.

Sokan be vannak csapva a szívük állapotát illetően. Nem veszik észre, hogy az emberi szív mindennél csalárdabb és elkeserítően gonosz. Saját igazságukkal vonják körül magukat, és megelégednek a saját emberi mértékük kijelölte jellemszint elérésével. Az isteni mérték elérése nélkül azonban végzetes bukásokban van részük, saját erőből pedig nem képesek eleget tenni Isten rendeléseinek.

Hiába mérjük magunkat saját magunkhoz vagy bárki máshoz! Hiába mondjuk, hogy mi is vagyunk olyan jók, mint ez vagy az az ember! Az ítéletkor megválaszolásra kerülő kérdés így hangzik: Eleget teszünk-e a magasságos menny elvárásainak? Elérjük-e az isteni mértéket? Összhangban van-e szívünk a menny Istenével? – Szemelvények Ellen G. White írásaiból, 1. köt., 320–321. o.