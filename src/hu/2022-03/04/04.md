---
title:  Jézus Utolsó Szavai
date:  19/07/2022
---

Jézus Jeruzsálemben a halálára készült. Máté evangéliuma szerint a páska előtti utolsó tanítása során példázatokban beszélt a tanítványaihoz, ekkor mondta el többek között a tíz szűz és a juhok példázatát is. A történetek ahhoz kapcsolódnak, hogy hogyan kell élnünk, amíg várunk az eljövetelére. Ezek a gondolatok még sosem voltak ennyire időszerűek, mint ma – mivel teljesen körülvesznek minket Jézus közeli visszajövetelének a jelei.

A tíz szűz példázatával (Mt 25:1-12) kapcsolatban több kommentátor is megjegyzi, hogy az olaj a Szentlelket jelképezi. Ellen G. White ezzel egyetért, ugyanakkor azt is megjegyzi, hogy az olaj szimbolizálja a jellemet is, amit senki más nem szerezhet meg a számunkra.

`Olvassuk el a példázatot! Hogyan változik meg a történet mondanivalója aszerint, hogy az olajat a Szentlélek, vagy a jellem szimbólumának tekintjük? Mi mindenre következtethetünk ebből a példázatból önmagunkra nézve, ha az olaj a Szentlelket, vagy pedig a krisztusi jellemet jelképezi?`

`Szentlélek:`

`Jellem:`

`Olvassuk el a juhok és a kecskék példázatát Mt 25:31-46 részéből! Mi alapján különítik el a juhokat a kecskéktől?`

Figyeljünk fel arra, hogy a király a tevékenységük, a jellemük alapján választja szét a juhokat a kecskéktől! Jézus itt nem a cselekedetek általi megigazulást tanítja, viszont felismerhető, hogy milyen fontos szerepet tölt be a jellemfejlődés a megváltás tervében. Akik valóban megváltást nyernek Krisztusban, azoknak az életében és jellemében ez tükröződik.

`Mondják, hogy „az ember jelleme a sötétben jön elő.” Milyenek vagyunk, ha senki sem figyel? A válaszunk szerint min kell változtatnunk?`

---

#### Ellen G. White idézetek

Nem leszünk készen Urunk fogadására, ha csak az „ímhol jő a Vőlegény” kiáltásra próbáljuk üres lámpásainkat megtölteni. Ha itt a földön Krisztus nélkül élünk, nem tudnánk élvezni társaságát a mennyben sem. […]

Krisztus követőinek is fényt kell árasztaniuk a sötét világban. A Szentlélek Isten Igéjéből fényt sugároz, és ez a világosság átformálja annak életét, aki befogadja. A Szentlélek az emberi szívekbe plántálja az Ige elveit, és kialakítja bennük Isten tulajdonságait. Krisztus dicsősége fényének – Krisztus jellemének – vissza kell tükröződnie követőiben. Így dicsőítik meg Istent, és megvilágítják a vőlegény házához, Isten városához, a Bárány menyegzői vacsorájához vezető utat. – Krisztus példázatai, 413–414. o.

Az emberiségnek nincs világossága önmagában. Jézustól távol olyanok, mint a meg nem gyújtott gyertya, mint a nap nélküli hold. A világosság egyetlen sugarával sem rendelkezünk, hogy a sötét világban ragyogtathatnánk. Amikor az igazságosság napja felé fordulunk, amikor Jézus Krisztussal lépünk kapcsolatba, akkor egész lelkünk ragyog az isteni jelenlét fényességétől.

Krisztus követőinek többre kell jutni egy fénysugárnál, mely az embereknek világít. Ők a világ világossága. Jézus minden róla nevezett tanítványának mondja: „Ti nekem adtátok magatokat, én meg a világnak adlak titeket, mint képviselőimet.” Amint az Atya elküldte Őt a világra, úgy küld Ő is bennünket a világba. Amint Krisztus az Atya kinyilatkoztatásának eszköze, úgy kell nekünk is Jézus Krisztus örömüzenetének eszközévé válnunk. Bár Megváltónk a világosság fő forrása, mégse feledjétek el, ti keresztények, hogy Krisztus embereken át nyilatkozik meg. Isten embereken át adományozza, osztja áldásait. Jézus maga is mint Emberfia jött a világra. Az isteni természettől átitatott embernek kellett megérintenie az emberiséget. Krisztus gyülekezete, a Mester minden egyes tanítványa a menny kijelölt eszköze, hogy Istent nyilatkoztassa ki az embereknek. A dicsőség angyalai várják, hogy általad juttassák el a menny világosságát és erejét a pusztulásra kész lelkeknek. – Gondolatok a hegyibeszédről, 40. o.

Isten azt kéri gyermekeitől, hogy a bűn sötétsége közepette a világ világosságaként ragyogjanak. Az Életadó életéhez hasonló élet gazdag jutalmat szerez. Az Életadó széjjel járt ezen a földön, és jót tett. Ugyanezt kell tennie minden hűséges követőjének, aki Isten és embertársai iránt felelősséget érez. A Jézusban képviselt igazság megismerése nyomán a keresztény növekedni fog a kegyelemben, és jelleme egyre tökéletesebbé válik. – The Upward Look, 177. o.