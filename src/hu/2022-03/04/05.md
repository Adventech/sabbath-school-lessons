---
title:  „Az Értelmesek”
date:  20/07/2022
---

Tegnap azt néztük meg, hogy a második adventet várók számára milyen fontos a jellem. Ma azt vizsgáljuk meg sokkal alaposabban, hogy mennyire számít a jellem azoknak, akik Jézus második eljövetele idején élnek.

`Olvassuk el Dán 12:1-10 szakaszát! Mi itt az összefüggés? A föld történelmének melyik időszakára utal az Ige? Ami pedig még fontosabb: milyen lesz Isten népének a jelleme ezekben az időkben? Ezekből a versekből mit állapíthatunk meg erről? Mi jellemzi őket, szemben a gonoszokkal (lásd még Jel 22:11)?`

Dániel azt az üzenetet kapja, hogy nem sokkal Jézus visszajövetele előtt olyan nagy nyugtalanság lesz, mint amilyen még sosem volt a világtörténelem során. Dán 12:3, 10 verseiben olvassuk, hogy milyenek lesznek az igazak és a gonoszok ebben az időben.  Figyeljünk fel arra, hogy „az istentelenek pedig istentelenül cselekesznek” (Dán 12:10), ellentétben az igazakkal, akik a 3. vers szerint világosan fénylenek, talán épp azért, mert „Megtisztulnak, megfehérednek és megpróbáltatnak” (Dán 12:10), amikor „nyomorúságos idő lesz, amilyen nem volt attól fogva, hogy nép kezdett lenni, mindezideig” (Dán 12:1)! A gonoszok nem értik, az igazak viszont „értelmesek” és átlátják a helyzetet.

Pontosan mit értenek? A matematikát, a tudományokat, a magasabb szintű kritikai szemléletet? A példabeszédek könyvében az áll, hogy az „Úrnak félelme az ismeret kezdete” (Péld 1:7, RÚF). Talán azért „értelmesek” ebben az összefüggésben, mert értik a végidei eseményeket, a kibontakozó nehéz időket. Nem lepődnek meg, mert az Ige tanulmányozásából tudják, hogy eljön annak az ideje. Ami pedig a legfontosabb, eleget tudnak ahhoz, hogy engedik megtisztítani és megpróbáltatni magukat a nehéz időben. A gonoszok viszont megmakacsolják magukat a lázadásban és kitartanak a gonoszságban.

Olyan emberekről kapunk itt leírást, akik átmentek a finomítás és megtisztítás folyamatán.

`Az utolsó napok szempontjából közelítettük meg ezeket a verseket, de milyen elveket látunk itt, amelyek a mostani időben segítenek megérteni a bennünket érő tisztító folyamat lényegét?`

---

#### Ellen G. White idézetek

Isten egy népet választott a nemzetek közül magának, akiket keresztényeknek nevezett. Ez egy királyi megnevezés, amit azok viselhetnek, akik egyesülnek Krisztussal… Péter mondotta: „Ha pedig [valaki közületek] mint keresztyén szenved, ne szégyellje, sőt dicsőítse azért az Istent.” […]

Ez a nép hisz Isten szavában, és szorosan belekapaszkodik az elé tárt ismeret drága kincsébe! […]

A legmagasztosabb és legszentebb példát kaptuk. Jézus nem vétkezett sem gondolatban, sem szóban, sem tettekben. Minden cselekedete a tökéletesség pecsétjét hordozta. Rámutat az általa járt útra, és így szól: „Ha valaki én utánam akar jőni, tagadja meg magát, és vegye fel az ő keresztjét, és kövessen engem.” – Lift Him Up, 291. o.

A Szentírás egyetlen kijelentése értékesebb, mint az ember eszméinek, érveléseinek tízezer mondata. Aki nem követi Isten útját, végül magára vonja az ítéletet: „Távozzatok tőlem”. De ha Isten akaratának vetjük alá magunkat, az Úr Jézus biztos kézzel irányítja gondolatainkat és ajkunkat. Az Úrral és hatalmas erejével erősek lehetünk. Ha befogadjuk Krisztust, hatalommal ruház fel minket. A bennünk lakozó Üdvözítő ránk ruházza hatalmát. Az igazság mindennapi ételünkké lesz. Tetteinkben nem üti fel fejét a becstelenség. Alkalmas időben tudunk szólni azokhoz, akik nem ismerik az igazságot. Krisztus szívünkben való jelenléte életadó hatalom, egész lényünket megerősíti. – Bizonyságtételek a gyülekezeteknek, 7. köt., 71. o.

Közeleg, sőt nagyon közel van az a nap, amikor a különös kísértések folytán fény derül a jellem minden részletére. Aki hű marad az elveihez, annak hite mindvégig kitart, s ezzel azt bizonyítja, hogy még a megpróbáltatások alatt is hűséges maradt, és a Krisztuséhoz hasonló jellemre tett szert. Az ilyen ember szoros kapcsolatot ápol Jézussal, így az Ő bölcsessége és kegyelme által az isteni természet részesévé válik. De senki sem ruházhatja át másra saját odaadó szívét vagy elméje nemes tulajdonságait, és semmivel sem helyettesítheti erkölcsi erejének hiányosságait. Sokat tehetünk másokért, ha krisztusi példát nyújtunk nekik, és ezáltal arra késztetjük őket, hogy keressék Jézust, és fogadják el azt az igazságot, amely nélkül nem állhatnak meg az ítélet napján. Az embereknek sokkal komolyabban kellene imádkozniuk a jellemük átformálásáért, mivel a mennyei példára kellene alakítaniuk a jellemüket.

Drága Megváltónk ott áll az Atya előtt, és közbenjár érettünk. Készíti a mennyet azok számára, akik személyes Megváltójukként fogadták el Őt. – The Youth’s Instructor, 1896. január 16.