---
title:  A Feltámadás Ereje
date:  16/08/2022
---

A feltámadás az emberiség tehetetlenségének problémáját szólítja meg. Amikor Jézus életéről, haláláról és feltámadásáról gondolkodunk, gyakran úgy magyarázzuk, hogy a törvény szempontjából az Ő halála rendezte el az Istennel való kapcsolatunkat. Ez természetesen igaz is.

Ugyanakkor a feltámadás az üdvösség másik oldalára is rámutat. Krisztus feltámadása nemcsak azért fontos, mert megmutatja, hogy egy nap mi is fel fogunk támadni, hanem így Ő az Atya jobbjára ült, az erő és a hatalom székébe. Ugyanez az erő ma számunkra is elérhető!

`Pál Ef 1:18-23 szakaszában Isten hatalmáról beszél. Mit tanítanak ezek a versek a feltámadás erejéről? Milyen reményt és ígéreteket találunk itt magunkra nézve?`

Pál azért imádkozik, hogy az efezusiak megértsenek néhány dolgot, amit igazából csak isteni segítséggel lehet felfogni: 1) van remény az átformálódásra és az örök jövőre, amire Jézus hívott el bennünket; 2) megértjük, hogy milyen erőt fejt ki az érdekünkben Jézus.

Az apostol ezután megpróbálja leírni annak az erőnek a lenyűgöző voltát. Mi is ugyanezt tapasztalhatjuk, ami nemcsak feltámasztotta Jézust a sírból és újból életre keltette, hanem az Atya jobbjára, a hatalom székébe is ültette.

Pál viszont még nem áll meg itt. A feltámadás révén Jézus nem akármilyen hatalmat kapott, hanem erőt arra, hogy uralkodjon és mindent megadhasson a népének, bármire is legyen szükség – az örökkévalóságon át!

`Soroljuk fel, hogy életünknek mely területein van szükségünk a feltámadt Krisztus erejére! Amikor végeztünk, imádkozzunk azért, hogy Isten ereje megmutatkozzon mindezekben! Ugyanakkor mit tehetnénk jobban, milyen jobb döntéseket hozhatnánk meg azért, hogy ez az erő még szabadabban dolgozhasson bennünk?`

---

#### Ellen G. White idézetek

A hívő emberek számára Krisztus a feltámadás és az élet. Üdvözítőnknél Isten helyreállította azt az életet, amely a bűn által elveszett. Mivel az életet önmagában hordozza, azért meg tudja eleveníteni azokat, akiket akar. Isten felruházta Őt a halhatatlanság adásának a jogával. Azt az életet, amelyet letett ember voltában, ismét felveszi, és az emberiségnek adja. „Én azért jöttem – mondta –, hogy életük legyen és bővölködjenek.” (Jn 10:10) […]

Ugyanaz a hatalom, amely feltámasztotta Krisztust a halottak közül, feltámasztja majd az Ő egyházát is, és megdicsőíti azt vele minden fejedelemségek, minden hatalmasságok és minden más név felett, amely adatott, nemcsak ebben a világban, hanem az eljövendőben is. – Jézus élete, 786–787. o.

Remélhetünk, örvendezhetünk. Közbenjárónk a mennyei szenthelyen könyörög értünk. Bocsánatot és békét nyerünk érdemeiért. Meghalt, hogy lemoshassa bűneinket, igazságos tetteibe öltöztethessen, és alkalmassá tegyen a mennyei életre, ahol majd örökké világosságban lakhatunk. Kedves testvérem, ha Sátán reménytelenséggel, lehangoltsággal, kétségekkel akarja átitatni gondolkodásodat, állj ellene sugallatainak! Beszélj neki Jézus véréről, amely megtisztít minden bűntől. Egyedül nem menekülhetsz a kísértő hatalmától, de reszket és visszavonul, ha hivatkozol a drága vér érdemeire. Hálásan fogadod-e a Jézustól kapott áldásokat? Elveszed-e az üdvösség feléd nyújtott poharát, segítségül hívod-e az Úr nevét? […]

Sokkal erőteljesebb lenne imánk, ha Isten szerető gondoskodása több hálát és dicséretet visszhangozna bennünk. Egyre gazdagabbá válnánk Isten szeretetében, és többet is ajándékozna nekünk, amiért dicsőíthetnénk Őt. – Bizonyságtételek a gyülekezeteknek, 5. köt., 316–347. o.

Az igazi hit életet jelent, és ahol élet van, ott növekedés is van. Az élet, amit Jézus ad, nem is lehet más, csak egyre gazdagabb. Az élő hit az olyan életerő és bizalom növekedését jelenti, amely által a lélek győztes erővé válik. Aki abból a vízből iszik, amelyet Jézus kínál, az élő víznek kútfejévé válik, és az örökéletre tör elő, noha nem egy kézzel készített forráshoz, hanem egy rejtett forráshoz kapcsolódik. Olyan ő, mint a soha ki nem apadó forrás, amely közvetlen kapcsolatban van a kiapadhatatlan életforrással.

Az Urat nem dicsőíti az az ember, aki vallja, hogy keresztény, belül mégis üres. Az ilyen tévesen képviseli Istent. Csak az életben és a jellemben megmutatkozó Krisztus nyilatkoztathatja ki a Mindenhatót a világnak. Az Isten és Jézus Krisztus ismeretében megújult lélek bizonyítja, hogy mennyei élettel töltekezett be, és mindezt a folyton gyarapodó, élő tapasztalatai igazolják, amelyeket az által szerzett, aki mindeneket betölt. – That I May Know Him, 227. o.