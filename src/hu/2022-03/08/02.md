---
title:  Atyánk Bőkezűsége
date:  14/08/2022
---

„Ha Isten valóban szeretne engem, akkor megtenné értem azt, hogy     .” Vajon hányszor villant át ilyen gondolat az agyunkon? Végignézünk a helyzetünkön, majd eltűnődünk azon, hogy tényleg szeret-e bennünket Isten, mert ha szeretne, másképp állnának a dolgok.

Két gondolatmenet van, amitől gyakran kételkedni kezdenek az emberek Isten jóságában. Először is, ha a szívünk, az elménk vágyódik valami után, amit jónak tartunk, nevetségesnek tűnik a gondolat, hogy az Úr mást akarna nekünk. Másodszor pedig akkor is kételkedhetünk a jóságában, ha a tapasztalatunk ellentmond a hitünknek. Amikor valami jónak tűnik, jól hangzik, esetleg jó érzést kelt vagy finom, akkor úgy képzeljük, hogy annak jónak is kell lennie. Tehát az ember haragudni kezd Istenre, ha az nem lehet az övé.

Ilyenkor lép színre a hit. Pontosan akkor lép működésbe, amikor arra érzünk kísértést, hogy kételkedjünk Istenben és a jóságában.

`Róm 8:28-39 szakasza lenyűgöző, Isten irántunk való jóságáról szól. Mit találhatunk ezekben a versekben, ami megvéd attól, hogy kétségbe vonjuk az Úr jóságát?`

Róm 8:32 versében van egy fontos logikai elem, ami kifejezetten sokat segíthet abban, hogy ne taglózzanak le minket a körülmények. „Ha Isten nem habozott mindent kockára tenni értünk, amikor elküldte a Fiát, hogy magára öltse a természetünket és kitegye magát a legrosszabbnak is, akkor létezhet olyan, amit meg ne tenne értünk boldogan, szívesen” (az angol Message bibliafordítás alapján)? Hogyan is gondolhatnánk, hogy Isten elküldi Jézust meghalni értünk, majd utána kegyetlen és szűkmarkú lesz?

Vagyis a próbák keltette kételyeknél jobban kellene hatnia a gondolkozásunkra Isten gazdag kegyelmének, ami Krisztus halálában mutatkozik meg irántunk!

`Hogyan lehet a kételyeknél nagyobb hatása ránk az igazságnak (Isten jóságának)? Gondolkodjunk el egy kicsit azon, hogy Isten odaadta értünk Jézust, aki meghalt helyettünk, és ez a felfoghatatlan nagylelkűség még ezernyi módon mutatkozik meg most is az életünkben! Hogyan hat ez a hitünkre?`

---

#### Ellen G. White idézetek

Krisztust az Atya jelenléte övezte, és csak az történt vele, amit a végtelen szeretet a világ áldására megengedett. Ez volt vigaszának forrása, és ez a mi vigaszunk is. Aki betöltekezik Krisztus Lelkével, az Krisztusban marad. Bármi éri, minden a Megváltótól jön, aki körülfogja jelenlétével; és csak az érheti, amit az Úr megenged. Minden szenvedésünk és fájdalmunk, minden megkísértetésünk és próbánk, minden bánatunk és bajunk, minden üldözés és nélkülözés, egyszóval minden a javunkra van. Minden élmény és körülmény Isten szolgája, amelyet az áldásunkra felhasznál. – A nagy Orvos lábnyomán, 488. o.

Isten szeretete széles, mély, teljes és mindent átható. Ez a szeretet emeli ki Sátán befolyása alól azokat, akiket a kísértő becsapott álnokságaival, továbbá bejárást biztosít az ígéretek szivárványával körülvett isteni trón elé.

Isten, a mi Atyánk a kormányzó… A mennyei alapelvek uralkodjanak a földön is, és ugyanaz a szeretet, amely áthatja az angyalokat, ugyanaz a tisztaság és szentség, amely uralja a mennyet, az mutatkozzon meg a lehető legjobban itt, a földön is.

Ha Istent Atyátoknak nevezitek, akkor elismeritek, hogy a gyermekei vagytok; engeditek, hogy bölcsessége vezéreljen, és mindenben Őnéki engedelmeskedtek, hiszen tudjátok, hogy a szeretete nem változó. Elfogadjátok az életetekre vonatkozó isteni tervet. Isten gyermekeiként mindennél jobban fog érdekelni az Ő tisztelete, az Ő jelleme, az Ő családja és az Ő műve. Legnagyobb örömötöket abban lelitek, hogy elismeritek és tisztességet szereztek az Atyával és az Ő családjával ápolt kapcsolatnak. Örültök annak, hogy bármily szerény hozzájárulásotokkal dicsőséget szerezhettek az Úrnak, és testvéreitek javát szolgálhatjátok. – The Faith I Live By, 65. o.

Amikor az Atya feláldozta Krisztusban önmagát a világ bűneiért, minden lélek ügyét magára vállalta. „Aki az Ő tulajdon Fiának nem kedvezett, hanem Őt mindnyájunkért odaadta, mi módon ne ajándékozna vele együtt mindent minékünk?” (Róm 8:32) Isten teljesíti a bátorításunkra és erősítésünkre adott ígéretét.

Krisztus legforróbb vágya, hogy örökségét megszabadítsa Sátán hatalmától. Mielőtt azonban külsőleg megszabadulhatnánk tőle, belső életünknek kell szabaddá válnia. Az Úr azért enged meg próbákat, hogy megtisztuljunk a földiességtől, önzéstől, jellemünk durva, Krisztustól idegen vonásaitól. Isten hagyja, hogy a szenvedés áradata elborítsa lelkünket, hogy megismerjük Őt és Jézus Krisztust, akit elküldött; hogy szívünk mélyéből vágyakozzunk megtisztulni minden szennytől, és a próbából tisztábban, szentebben és boldogabban kerüljünk ki. Sokszor önzéstől elsötétült lélekkel lépünk be a megpróbáltatások kohójába. Azonban ha türelmesen viseljük a súlyos próbát, Isten jellemét tükrözve kerülünk ki belőle. – Krisztus példázatai, 174. o.