---
title:  Tanítói melléklet
date: 19/08/2022
---

Alapige: Zsidók 11:27

Igeszakaszok: Ézsaiás 40:27-31; János 14:1-14; Róma 8:28-39; Efezus 1:18-23

#### Áttekintés

Az 1Kor 13:13-ban említett három erény közül a következő a hit. A reményhez hasonlóan ez is összetett, része lelki és kapcsolati természetünknek. Pál apostol a reménységgel és a láthatatlannal hozza összefüggésbe: „A hit pedig a remélt dolgok felőli bizonyosság és a nem látott dolgokról való meggyőződés” (Zsid 11:1). Mivel Isten láthatatlan, csak hit által közelíthetjük meg (Zsid 11:6). Ám amint Zsid 11:1 is megállapítja, ez nem valamiféle emberi képzelgés, vagy önkivetítés az abszolútba. Épp ellenkezőleg: hitünk Isten ígéreteinek és a beteljesedett próféciáknak, a teremtésnek a bizonyítékából fejlődik ki. Bizonyítékunk van rá, hogy Atyánk gondot visel rólunk személyes életünkben és a kollektív történelemben, szeret bennünket, amit nyilvánvalóvá tett Fia testet öltésekor, amikor az Ige testté lett, köztünk járt és meghalt helyettünk (Jn 1:1-3, 14; 3:16, 36). Krisztus feltámadásának bizonyossága is megerősíti, hogy hatalma van a gonoszon, a bűnön, a szenvedésen és a halálon (Ef 1:18-21). Mindezek alapján a Bibliát tisztelő ember hit által „látja” a láthatatlant.

A tanulmány témái: E heti tanulmányunk két fő témát világít meg:

1.  Kétely akkor ébred az emberben, amikor nem bízik abban, hogy Istennek van megoldása a problémáira.

2.  Hitünk legszilárdabb alapja Krisztus: az Ő testté létele, értünk hozott áldozata és feltámadása. Ő Isten bizonyítéka arra, hogy képes magára venni a bűneinket, a szenvedésünket és a halálunkat, hogy mi győzhessünk a próbáinkban.

#### Kommentár

„Látni Istent”

Keresztényként mit értünk azon, hogy „látni Istent”? Amióta a bűn elválasztott bennünket tőle, és kénytelenek vagyunk a szenvedés és halál völgyében járni, vágyunk arra, hogy lássuk Őt. Csakhogy mit jelent ez a bűnös világban? Miután Jákób felébredt álmából, amelyben az eget a földdel összekötő létrát látott, arra jutott, hogy látta Istent színről színre (1Móz 32:30). Mózest is olyan prófétaként ismerjük, aki színről színre beszélt az Úrral (2Móz 33:11; 4Móz 12:8; 5Móz 34:10). Ki is jelentette Izrael népe előtt, hogy „színről színre” szólt vele (5Móz 5:4). Izraelre mondott áldásában kérte Istent, hogy ragyogtassa rájuk és fordítsa feléjük arcát, úgy árasszon rájuk áldást, védelmet, gondviselést, békét és kegyelmet (4Móz 6:25-27). Amikor kifejezi vágyát, hogy jobban szeretné ismerni, Ő biztosítja: „arca” mindig Izrael népével fog menni (2Móz 33:14). Mózes azonban még több színről színre való találkozást akar, és kéri az Urat, hogy mutassa meg neki dicsőségét (2Móz 33:18; lásd még 3:6). Isten elmagyarázza Mózesnek, hogy senki sem láthatja arcát úgy, hogy életben maradjon (2Móz 33:20; lásd még Ézs 6:5), és az emberek csak úgy „láthatják”, amint megmutatja dicsőségét: nevét, jóságát, együttérzését, kegyelmét (2Móz 33:19, 21-23).

Dávid is vágyódik rá, hogy Isten arcát lássa. Mint a szenvedő Jób (Jób 13:24), ő is úgy érzi, mintha Isten elrejtené arcát tőle és népétől (Zsolt 13:1; 27:9; 30:7; 44:24; 69:17; 88:14; 102:2; 143:7; lásd még 3Móz 20:3, 6; 5Móz 31:17-18). Azonban bátorítást talál az ígéretben, hogy Isten nem rejti el arcát a szenvedő igaztól (Zsolt 22:24; 24:6). Amikor a hívő bajban van, amikor a bűne miatt szenved, akkor is az Úrba veti reményét, aki megmenti és újra ráragyogtatja arcát (Zsolt 17:15; 31:16; 80:3; 51:9). Ezért Dávid szüntelen énekelheti: „Szívemben hallom, hogy azt mondod: Az én arcomat keressétek! A te arcodat keresem, ó, URam” (Zsolt 27:8; 105:4; 119:58; 135)!

Isten népének vezetőjeként Dávid tudja, hogy Izrael csak akkor kap áldást, ha az Úr ráragyogtatja arcát (Zsolt 4:6). Nyilván érti, hasonlóan Jákóbhoz és Mózeshez, hogy Isten arcának megpillantása jelképes, nem szó szerint értendő. Ez a jelkép arra utal, hogy Szentlelke által az Úr jelen van népe között, ez jelzi az isteni megbocsátást, az üdvösséget, a bizonyosságot, a gondoskodást, a gondviselést, a védelmet, az egészség és a béke áldásait, a prófétai kinyilatkoztatásokat, a nép életében és küldetésében megvalósuló isteni vezetést. Mindezek a dolgok és tapasztalatok jelentik azt, hogy hit által látjuk Isten arcát.

Persze nem láthatjuk Istent a maga isteni valóságában. Az univerzumban élünk, Isten velünk van, de ugyanakkor természetfeletti is, túl van a mi valóságérzékelésünkön. Mi halandóak vagyunk, Ő halhatatlan. Mi bűnösök vagyunk, Ő szent. Ezért egészen egyszerűen nem láthatjuk a maga valójában. Azt azonban megismerhetjük, amit és ahogyan kinyilatkoztat: dicsőségét a világegyetemben, teremtett világának és országának területét. Kijelentései és gondoskodása által látható irántunk való szeretete és gondviselése. Ezért vonja le a következtetést Pál apostol Zsid 11:1, 6 verseiben: azt jelenti a hit a bűnös világban, hogy „látjuk” Isten létének és közelségének bizonyítékait és prófétai kinyilatkoztatásait. A szeretet például fizikailag „láthatatlan”, de látható annak a személynek a gesztusaiból, aki szeret bennünket.

Másrészről Istent szó szerint is „láthatjuk” a mi Urunk Jézus Krisztus testet öltésében. Isten volt, de emberré lett, hogy közöttünk lakozhasson. Benne láthatjuk Isten dicsőségét, kegyelemben és igazságban (Jn 1:14; lásd még Mt 1:23; Fil 2:6-9). Ezért jelenti ki János: „Ami kezdettől fogva volt, amit hallottunk, amit szemünkkel láttunk, amit szemléltünk és kezünkkel érintettünk az életnek igéjéről – az élet megjelent, láttuk, tanúbizonyságot teszünk róla, és hirdetjük nektek az örök életet, amely az Atyánál volt, és megjelent nekünk –, amit hallottunk és láttunk, hirdetjük nektek, hogy nektek is közösségetek legyen velünk, éspedig a mi közösségünk az Atyával és az ő Fiával, Jézus Krisztussal” (1Jn 1:1-3).

Azt akarta elérni János apostol a bizonyságtétele által arról, amit érintett, látott, hallott, hogy közösségünk legyen vele, vagyis osztozzunk tapasztalatában. Ez a közösség utal arra, hogy még miként „láthatjuk” Istent. A 34. zsoltárban Dávid felsorolja félelmeit, ugyanakkor hangsúlyozza azt is, hogy „Az ÚR angyala őrt áll az istenfélők mellett, és megszabadítja őket” (Zsolt 34:8). Aztán arra szólít, hogy „Érezzétek és lássátok meg, hogy jó az ÚR” (Zsolt 34:9)! Az „érezzük” (ízleljük) meg, hogy jó az Isten szókép a személyes tapasztalat bensőséges jellegére utal. Miközben olvassuk János bizonyságtételét arról, hogy látja és hallja a testté lett Istent, mi is „megláthatjuk” Őt a Szentlélek közvetítése által (Jn 14:16-18; 16:14; Róm 8:2-17). Ezért Dávid leszögezi, hogy áldott és boldog az, aki őbenne bízik (Zsolt 34:9). Pál pedig úgy következtet, hogy sem „nyomorúság vagy szorongattatás, vagy üldözés, vagy éhség, vagy meztelenség, vagy veszedelem, vagy fegyver” nem „szakaszt el minket a Krisztus szerelmétől” (Róm 8:35).

A mi helyzetünkben Istent „látni” azt jelenti, hogy Igéje és a Szentlélek munkája által tapasztaljuk gondviselését, szeretetét és biztosítását, érezzük, hogy velünk van, szívünkben él a békéje, bizonyosságunk van állandó jelenlétéről. Ez a tapasztalat a hit.

Krisztus feltámadása, a mi szenvedésünk és halálunk

A feltámadás komoly szerepet játszik a keresztény teodiceában, valamint abban, hogy mivel magyarázzuk a gonosz eredetét, létezését és sorsát a világegyetemben. Három pontot világítunk meg e témában:

1.  A Biblia Istenbe vetett hitünk és a jövőre vonatkozó reménységünk lényegeként nevezi meg a feltámadást. Pál apostol kijelenti, hogy „Ha csak ebben az életben reménykedünk a Krisztusban, minden embernél nyomorultabbak vagyunk” (1Kor 15:19). A bűn és a halál véget ér a feltámadással azok számára, akik Istenbe vetették bizalmukat.

2.  A helyreállítást Krisztus feltámadása garantálja, hiszen bizonyítja istenségét. Egyetlen reményünk az üdvösségre Istenben van, aki magára veszi bűnünket és hatalmával fel is támaszt bennünket. Ha Krisztus nem támadt volna fel, ez azt bizonyította volna, hogy maga is csak megváltásra szoruló ember, mi pedig bűneinkben maradnánk. El kellene szenvednünk a bűn zsoldját, a halált (1Kor 15:12-17; Róm 6:23).

3.  A feltámadásról szóló ígéret a legjobb magyarázat arra, miért engedte Isten, hogy övéi szenvedjenek és meghaljanak. Pál apostol megerősíti, mindez azért történt, hogy „ne önmagunkban bizakodjunk, hanem Istenben, aki feltámasztja a halottakat” (2Kor 1:9). Isten úgymond „megengedheti”, hogy népe vagy gyermekei szenvedjenek és meghaljanak, mert Ő teremtette őket, következésképp újra is képes teremteni, illetve fel tudja támasztani őket. Akik Istenben bíznak, azoknak akkor is nemes dolog meghalni az Ő ügyéért, ha nem is lenne lehetőségük a feltámadásra. Amennyiben ez lenne a végkimenetel, Isten nem lenne az, aki egyedül képes életet alkotni a semmiből. Erőtlennek, önzőnek bizonyulna, mint amilyen a világegyetemben mindenki más. Ez esetben az emberek, akik az Ő oldalára álltak, a semmiért haltak volna meg, mert végül semmit sem tudnának bizonyítani Isten állításaiból. Isten azonban bizonyította, hogy hatalma van feltámasztani a holtakat, ezért engedheti meghalni népét.

Ez az érvelés azonban csakis Istenre vonatkozhat, mert egyedül neki van hatalma a holtak feltámasztásához. Mivel az univerzumban senki más nem rendelkezik sem a teremtés, sem a feltámasztás hatalmával, senki más nem engedheti meg magának a világon, hogy engedje meghalni az embereket, vagy megöljön bárkit is. Ezért fogalmazta meg Isten a hatodik parancsolatot az emberiség számára (2Móz 20:13). Josh McDowell: Bizonyítékok a keresztyén hit mellett (Budapest, 2004, Keresztény Ismeretterjesztő Alapítvány) c. műve „Krisztus istenségének alátámasztása – a feltámadás: tévedés vagy történelem?” című fejezetében kiváló összefoglalót találhatunk arról, hogy miért alapvető a feltámadás a keresztény hitben.

#### Gyakorlati alkalmazás

1.  Minden gondotokat őrá vessétek! Amikor Péter apostol tanította a gyülekezeti tagokat, hogy Istenre vessék a gondjaikat (1Pt 5:7), nem az volt a szándéka, hogy lelki lazaságra vagy felelőtlenségre bátorítsa őket (2Pt 1:5-7). Jézus is arra buzdította a tanítványait, hogy ne aggódjanak, hanem bízzanak Istenben (Mt 6:25-33). Ugyanakkor arról is beszélt, hogy legyenek szorgalmasak és felelősségteljesek (Mt 24:45-51; 25. fejezet). Hogyan alkalmazzuk helyesen ezeket az ellentmondásosnak tűnő bibliai részeket az életünkben? Hogyan tudnánk átadni ezeket az elveket a gyülekezet fiataljainak?

2.  Láttuk-e már Istent az életünk során? Hogyan erősíti ez a hitünket és belé vetett bizalmunkat még a próbák közepette is?

`Jegyzetek`