---
title:  Reménységgel Túlélni
date:  27/07/2022
---

`„…rendkívüli mértékben, sőt erőnkön felül megterheltettünk, annyira, hogy az életünk felől is kétségben voltunk. Sőt mi magunk is elszántuk magunkat a halálra, hogy ne önmagunkban bizakodjunk, hanem Istenben, aki feltámasztja a halottakat” (2Kor 1:8-9, RÚF).`

Pál az Úr választott apostolaként többet szenvedett, mint a legtöbben, mégsem tört össze, sőt egyre erősebben dicsőítette Istent. Olvassuk el, hogy milyen nehézségeket sorolt fel 2Kor 11:23-29 szakaszában, majd pedig olvassuk el 1:3-11 verseit is!

`Pál kijelenti 2Kor 1:4 versében: azért tapasztaljuk Isten könyörületét és vigasztalását, „hogy mi is megvigasztalhassunk másokat minden nyomorúságban azzal a vigasztalással, amellyel Isten vigasztal minket” (RÚF). Mennyiben jelenthet a szenvedés elhívást a szolgálatra? Hogyan lehetnénk még inkább a tudatában ennek a lehetőségnek?`

Isten rajtunk keresztül akar szolgálni a szenvedőknek. Ez azt jelenti, hogy előbb nekünk is át kell élnünk bizonyos fájdalmakat. Ezután nem elméletek alapján tudunk majd bátorítani, hanem úgy, hogy már tapasztaltuk az Úr együttérzését és vigasztalását. Ezt az elvet tanulhatjuk meg Jézus életéből is (lásd Zsid 4:15).

Pál nem azért írja le részletesen a nehézségeit, hogy sajnáljuk őt. Azért számol be minderről, hogy tudjuk, az Atya akkor is képes közbelépni, együttérzést és vigasztalást nyújtva, amikor a legmélyebbre kerültünk. Még ha életveszélyben lennénk is, sőt ha meg is kell halnunk, ne féljünk, mert Isten arra tanít, hogy egészen bízzuk rá magunkat! Bízhatunk benne, mert Ő „feltámasztja a halottakat” (2Kor 1:9). Amint az apostol az evangélium hirdetésére tekint előre, tudja, hogy Isten a jövőben majd megmenti. Az a három szempont segít neki szilárdan megállni, amit 2Kor 1:10-11 verseiben említ. Először is Isten már bizonyított: „ilyen nagy halálból megszabadított és szabadít minket” (2Kor 1:10). Másodszor Pál eltökélten összpontosít az Úr személyére: „akiben reménykedünk, hogy ezután is meg fog szabadítani” (2Kor 1:10). A harmadik pedig a hívők folyamatos közbenjárása: „segítségünkre vagytok az értünk mondott könyörgéssel” (2Kor 1:11, RÚF).

`Mit tanulhatunk meg Páltól, ami segíthet, hogy a küzdelmeink során ne essünk önsajnálatba?`

---

#### Ellen G. White idézetek

Ha Krisztust szemlélitek, ha a mennyei képmáshoz való hasonlóságra törekedtek, akkor az isteni jellemmel kapcsolatos felfogásaitok bővülni fognak; elmétek és szívetek pedig egyre magasabb szintre emelkedik, kifinomultabb és nemesebb lesz. Segítsétek az ifjakat, hogy magasztos dolgokra törekedjenek, és ne emberi bölcsességre támaszkodjanak, hanem úgy éljenek nap mint nap, mintha látnák a Láthatatlant, hiszen értelmes mennyei lények szemlélik őket. […]

Aki szüntelenül Istentől tette függővé az életét egyszerű hit és kitartó ima által, a mennyei angyalok társaságának fog örülni. Aki Krisztusba vetett hit által él, megerősíttetik és felemeltetik, képes lesz megharcolni a hit nemes harcát, végül pedig elnyeri az örök életet. – In Heavenly Places, 16. o.

Gyakran azok nyújtják a legnagyobb vigaszt mások számára, akik maguk is szenvedésen mentek keresztül. Ők mindenüvé napfényt visznek. A szenvedés megdorgálta és megnemesítette őket. A nehézség idején nem veszítették el Istenbe vetett bizalmukat, hanem még közelebb húzódtak az Úr oltalmazó szeretetéhez. Így élő bizonyságai Isten gyöngéd gondoskodásának, aki világossággá teszi a sötétséget, és megdorgál minket a saját érdekünkben. Krisztus a világ világossága. Nincs benne sötétség, csak ragyogás. Köszönjetek el a szomorúságtól, panaszkodástól! Örüljetek az Úrban mindenkor! Ismét mondom, örüljetek!

Abban a kiváltságban van részetek, hogy Krisztus kegyelme által ugyanazzal a vigasszal bátoríthattok másokat, amellyel Isten körülvett titeket… Mindenki próbáljon segíteni a mellette levőn! Ha így tesztek, már itt ízelítőt kaphattok a mennyből, és a jó befolyás érdekében angyalok munkálkodnak rajtatok keresztül. Igyekezzetek segíteni mindenhol, ahol csak tudtok. Műveljétek ki magatokban ezt a hajlamot, hogy Isten kegyelme gazdagon megnyugodhasson rajtatok! – Isten csodálatos kegyelme, 122. o.

A keresztény… érzi gyengeségét, ezért határozottan és élő hittel kapaszkodik Isten hatalmába, és győzni fog. Békéje nagy, mint ahogy öröme is, mivel ezek az Úrtól jönnek, és számára semmi sem értékesebb lelkének megalázásánál. Ezek igazolják, hogy az Úr az Ő Szentlelke által megérintette a szívét. A csodálatos gyógyulásnál sokkal hatalmasabb az a változás, ami végbemegy Isten gyermekeinek lelkében, akik harcolnak az emberi hibáik ellen, és legyőzik azokat. A menny olyan örömmel tekint rájuk, mely örömöt még a legcsodálatosabb látvány sem eredményez. A belső ember, a jellem a mennyei példaképre elváltozik. […]

Mindez csupán a golgotai keresztről áradó világosság révén valósulhat meg. A nagy megváltási terv keretén belül csak akkor nyer teljesességet és tökéletességet a törvény, ha a keresztre feszített és feltámadt Megváltótól áradó fényben kerül bemutatásra. Ám mindezt csak a lelkiekben érthetjük meg. Csak annak szívét lobbantja lángra, aki élő hittel, reménységgel és örömmel tekint a Golgotára, hiszen Krisztus az ő igazsága. Ilyen örömben csak azoknak lesz része, akik szeretik és megtartják Jézus szavait, hisz e szavak Isten szavai is. – Lift Him Up, 150. o.