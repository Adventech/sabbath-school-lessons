---
title:  Tanítói melléklet
date: 29/07/2022
---

Alapige: Ézsaiás 53:10

Igeszakaszok: 1Mózes 22; Jób 1:6–2:10; Ézsaiás 43:1-7; Hóseás 2:1-12; 2Korinthus 11:23-29

#### Áttekintés

E heti tanulmányunk több bibliai példát megvizsgál, amelyek segítenek jobban megérteni a szenvedés „miértjét” és a gonosz, valamint a szenvedés legyőzésének „hogyanját”. Arra tanít Ábrahám példája, aki Isten iránti engedelmességből kész lett volna feláldozni a saját fiát, hogy akkor is fenntartás nélkül bízzunk Istenben, amikor úgy tűnik, nincs értelme a parancsainak. Hóseás fájdalmas kapcsolata hűtlen feleségével bemutatja Isten szenvedését, amit a mi hűtlenségünk okoz neki. Érzékelteti folyamatos jelenlétét az életünkben és a munkáját, amit azért végez, hogy helyreállítsa a kapcsolatot az eltévelyedett, folyton elbukó néppel. Jób rendületlenül hűséges maradt Istenhez akkor is, amikor a felesége arra buzdította, hogy átkozza meg az Urat. Tehát nem a szenvedés és a halál elkerülése a végső célunk. Pál Jóbbal együtt arra tanít, hogy a keresztényi élet legnagyobb beteljesülést adó élménye a szeretet és hűség Isten, az országa és a világért való küldetése iránt. A keresztény Pál apostolnak a harcra vonatkozó gondolatával felvértezve néz szembe a szenvedéssel és a halállal: „Ki szakíthat el minket Krisztus szeretetétől? Nyomorúság vagy szorongattatás vagy üldözés vagy éhség vagy mezítelenség vagy veszedelem vagy fegyver” (Róm 8:35)?

A tanulmány témái: E heti tanulmányunk két fő témát világít meg:

1.  Alaposabban tanulmányozzuk a szenvedés néhány fontos példáját, amelyek segítenek megérteni, miért engedi meg Isten az életünkben a szenvedést.

2.  Második témánk szemléletes példa Ábrahám és Izsák Mórija-hegyi történetéből. Megnézzük, hogyan élte túl apa és fia azt a próbát, tanulva és növekedve e tapasztalat által.

#### Kommentár

Isten együtt szenved velünk

A 20. század második felében a folyamatteológia felvetette egy új teodicea (istenigazolás) elvét, illetve magyarázatot arra, hogy miért és hogyan jelenhetett meg és létezhet a gonosz a szerető, mindenható és tökéletesen igazságos Isten birodalmában. A folyamatteológiához köthető tudósok (mint például John B. Cobb Jr.) feltételezése szerint az univerzumban a szabad és önmagukat megteremtő lények állandó folyamatban építik a mindig változó világot. Ám mivel ezek a lények azt is gondolják, hogy Isten hatalma korlátozott, arra a következtetésre jutnak, hogy a gonosz és a szenvedés valahogyan csak úgy kipattant az építkezés komplex folyamatából. Az egyetlen jó hír, amivel a folyamatteológusok szolgálni tudnak az, hogy Isten részvétteljes irántunk, együtt szenved a világegyetemmel. Nem képes eltávolítani a gonoszt, mert nem csorbíthatja a szabadságunkat, de dolgozik azért, hogy rávegye az univerzum élőlényeit: a harmónia, a kreativitás és az öröm felé haladjanak.

Gyakran felmerült a folyamatteológusok köreiben az a téma, hogy Isten velünk szenved. Ez lényeges az evangélium értelmezése szempontjából, de helyesen, a Biblia igazságának fényében kell érteni. A fő veszélye, hogy ez önmagában lett egy teodicea, kizárva a bibliai teodicea egyéb fontos szempontjait.

Bármilyen újítónak tűnnek is ezek az elképzelések, a folyamatteológia és annak istenigazolásai nem összeegyeztethetőek a bibliai kinyilatkoztatással, és nem is fogadhatják el a Bibliában hívő keresztények. Igen, a bűnössé lett világban a szenvedés valós és elkerülhetetlen. És igen, Isten velünk együtt szenved, ez azonban nem a történet vége. A folyamatteológia számtalan problémája közül az egyik az a nézet, hogy a gonosz lényegi részét képezi a teremtésnek; a folyamatteológia tulajdonképpen evolúciós jellegű. Ezzel ellentétben a Biblia azt mondja, hogy a gonosz nem „természetes”, nem tartozik eleve a teremtett világhoz, a természethez. A gonosz Isten jellemének, szeretetének és igazságának az ellentéte. Alkotónk tökéletes világot teremtett, tökéletes természetet, tökéletes állatokat és embereket.

Isten szabadnak teremtett, ami nem tette szükségszerűvé a rossz megjelenését, így a következő három pont különösen fontos: 1. A rossz gyökere a szabad lények – angyalok és emberek – erkölcsi működésében és szabadságában van. 2. A rossz valóban hat a természetre, de nem a természetből ered. 3. A gonosz nem örökkévaló, vagyis nem létezik Istennel és a teremtett világgal párhuzamosan (a teremtés egykor valóban tökéletes volt, kezdetben semmi hiba nem volt benne). Úgy jött létre, hogy teremtmények rosszul használták szabadságukat. Isten azonban a szeretetteljes és hatalmas beavatkozásával meg fogja szüntetni mind a gonoszt, mind az általa okozott veszélyt.

Tehát Isten valóban velünk szenved, osztozik próbáinkban, amiket mi hoztunk magunkra és a természetre. Azonban nem szenved gyámoltalanul, tehetetlenül, mintha semmit sem tehetne, mintha a gonosz a fejlődés és a világegyetem növekedésének része lenne. Nem! Isten tett és tesz is a gonosz ellen! Krisztusban magára vette a bűn végső következményeit, aktívan dolgozik a gonosz ellen. Minden embert arra hív, hogy fogadja el kegyelmét és legyen készen országa visszatérésére, amelyből örökre ki fogja irtani a gonoszt.

Izsák feláldozása

Különleges volt Isten parancsa, hogy Ábrahám áldozza fel Izsákot, több célt is szolgált. Egyrészt próba volt, ha úgy tetszik, egy vizsga. Ellen G. White azt írja, hogy a Mórija-hegyén Isten megpróbálta Ábrahám hűségét.

„Ábrahám hitének és Izsák engedelmességének próbájában mennyei lények voltak a szemtanúk. A próba sokkal keményebb volt, mint ami elé Isten Ádámot állította. Az ősszüleinknek szóló tiltó parancs iránti engedelmesség nem járt szenvedéssel, de az Ábrahámnak szóló parancs a legfájdalmasabb áldozatot követelte. Az egész menny csodálkozva és csodálattal figyelte Ábrahám rendíthetetlen engedelmességét. Az egész menny ujjongott Ábrahám hűsége láttán… Isten szövetsége, amelyet más világok értelmes lényei előtt esküvel erősített meg Ábrahámnak, azt tanúsította, hogy az engedelmesség jutalmat kap” (Ellen G. White: Pátriárkák és próféták. Budapest, 1993, 121. o.).

Másrészt Isten parancsa több volt a hitpróbánál. Hármas célja volt: kinyilatkoztatás, prófécia és előkép. Isten meg akarta tanítani Ábrahámnak és az egész emberiségnek, mit jelent az, hogy Ő maga feláldozta értünk a Fiát (Jn 3:16). Ellen G. White számos írásában hangsúlyozza ezt. A Jézus élete c. művében rámutat: „Ábrahám hőn vágyakozott látni a megígért Üdvözítőt… Látta Krisztust… Látta az Ő napját és örült. Látomást kapott a bűnért hozott isteni áldozatról. Erre az áldozatra volt példa a saját tapasztalatában is. Parancsot kapott: »Vedd a te fiadat, ama te egyetlenegyedet, akit szeretsz, Izsákot... és áldozd meg... égő áldozatul« (lMóz 22:2). Az áldozati oltárra helyezte az ígéret fiát, a fiút, akiben minden reménye összpontosult. Amikor aztán ott állt az oltárnál felemelt késsel, hogy engedelmeskedjék Istennek, hangot hallott a menny­ből: »Ne nyújtsd ki a te kezedet a gyermekre, és ne bántsd őt: mert most már tudom, hogy istenfélő vagy, és nem kedvezél a te fiadnak, a te egyetlenegyednek énérettem« (lMóz 22:12). Ez a szörnyű próba azért nehezedett Ábrahámra, hogy megláthassa Krisztus napját, felismerje Isten nagy szeretetét a világ iránt, mely akkora, hogy egyszülött Fiát a legszégyenletesebb halálra adta, és ezzel kiemelte a romlásból a Földet” (Jézus élete. Budapest, 2010, Advent Kiadó, 396-397. o.).

Egy másik helyen Ellen G. White összekapcsolja Isten parancsának (1Mózes 22) kétféle célját: „Isten egyrészt Ábrahám lelkébe akarta vésni, hogy az evangélium valóság, másrészt próbára akarta tenni hitét a paranccsal, hogy ölje meg fiát. Azért kellett elviselnie a lelki gyötrelmet e félelmes próba sötét napjaiban, hogy saját tapasztalata által felfogjon valamit abból a hatalmas áldozatból, amelyet a végtelen Isten hoz az ember megváltásáért. Semmi más próba nem gyötörhette volna meg úgy Ábrahám lelkét, mint fia feláldozása. Isten gyötrelmes és gyalázatos halálra adta Fiát. Az angyalok, akik Isten Fia megaláztatásának és lelki gyötrelmének tanúi voltak, nem léphettek közbe, mint ahogy Izsák esetében megtehették. Nem hangzott el ilyen kiáltás: »Elég!« A dicsőség Királya feláldozta életét, hogy megváltsa az elbukott emberiséget. Mivel bizonyíthatná Isten jobban végtelen könyörületét és szeretetét? »Aki az ő tulajdon Fiának nem kedvezett, hanem őt mindnyájunkért odaadta, mimódon ne ajándékozna vele együtt mindent minékünk« (Róm 8:32)” (Pátriárkák és próféták. Budapest, 1993, 120. o.)?

Amennyiben 1Mózes 22. fejezetének elsődleges célja az, hogy Isten részben kinyilatkoztassa a megváltás tervét, az esetben fontos hangsúlyozni: az Ábrahámnak adott isteni parancs a világtörténelem páratlan, egyedülálló profetikus eseménye volt. Ábrahám egyedi tapasztalata által Isten eredményesen hirdette ki az emberiség megváltásának tervét Jézus Krisztus helyettes áldozata által. Az emberiség történelmében soha senki nem kapott és nem is fog kapni olyan parancsot, hogy áldozzon fel egy másik embert. Ezért nem igazolható, hogy Ábrahám tapasztalatát összefüggésbe hozzuk a gyermekek feláldozásának ősi szokásával vagy a gyermekbántalmazás bármely – ősi vagy jelenlegi – formájával. Ennek a tapasztalatnak egy másik fontos vetülete az, ahogyan Izsák részt vett és reagált a történések során. Miközben Ábrahám lelki küzdelmére és szenvedésére figyelünk, rá kell mutatnunk, hogy ez a tapasztalat Izsák tűzpróbája is volt, amelyben a reakciója nagyszerűnek bizonyult. Sokféleképpen reagálhatott volna, például bolond öregembernek nevezhette volna az apját, vagy elfuthatott volna, azonban egyiket sem tette. Úgy nőtt fel, hogy hűséges legyen, bízzon Istenben és az apjában, és ez így együtt tökéletes példát ad a keresztények számára a tűzpróbákban. Ellen G. White szemléletesen leírja ezt a jelenetet.

„A hű Ábrahám jut eszembe, aki engedelmeskedve a parancsnak, amit Beérsebában éjjeli látomásban kapott, Izsákkal útnak indul. Maga előtt látta a hegyet, amelyet Isten kijelölt, hogy azon áldozzon. A fát leveszi szolgája válláról és Izsákra rakja át, arra, akit fel kell áldoznia. Szilárdsággal és gyötrelmes szigorral övezi fel lelkét, készen arra, amit Isten mondott neki. Sajgó szívvel és reszkető kézzel tartja a tüzet, amikor Izsák megkérdezi: Apám, itt a fa meg a tűz, de hol az áldozat? Ám Ábrahám most még nem bírja megmondani. Apa és fia megépíti az oltárt, majd elérkezik a szörnyű perc, amikor Ábrahámnak el kell mondania, ami az egész hosszú úton gyötrelmekkel töltötte be a lelkét, azt, hogy Izsák az áldozat. A fia már nem gyerek, hanem felnőtt ifjú. Megtagadhatta volna az engedelmességet, ha azt választja. Nem vádolja apját, hogy megbolondult, azt sem kísérli meg, hogy eltérítse szándékától, hanem engedelmeskedik. Tudja, hogy apja szereti őt, nem ajánlaná fel e borzalmas áldozatot, ha Isten nem szólította volna erre. Szánakozó apjának reszkető, szerető keze megkötözi Izsákot, mert Isten úgy parancsolta” (Sons and Daughters of God. 205. o.).

#### Gyakorlati alkalmazás

1.  Beszélgessünk három elvről Ábrahám és Izsák történetéből, amelyek mutatják, hogyan győzhetünk a tűzpróbákban!

2.  Hogyan reagált Jób és Hóseás, amikor szenvedniük kellett? Mit tanít a viszonyulásuk arról, hogy hogyan legyünk győztesek a próbában?

`Jegyzetek`