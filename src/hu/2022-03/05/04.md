---
title:  Túlélni Isten Dicsőítésével
date:  26/07/2022
---

`Olvassuk el Jób 1:6–2:10 szakaszát! Mi váltotta ki Jób szenvedését?`

Itt van valami megdöbbentő. Az angyalok Istenhez érkeznek és Sátán is velük tart. Isten megkérdezi tőle, hogy merre járt, ő pedig így felel: „Körülkerültem és át meg át jártam a földet” (Jób 1:7). Majd az Úr a következő kérdést teszi fel: „Észrevetted-é az én szolgámat, Jóbot” (Jób 1:8)? Magának a kérdésnek nincs nagy jelentősége, inkább annak van, hogy ki teszi fel. Nem az ördög mutat rá Jóbra, mint akit meg kellene vizsgálni, hanem Isten. Ő hívja fel Sátán figyelmét rá, mivel pontosan tudja, mi fog következni. Mindeközben lent a földön a férfinek fogalma sincs arról, hogy nemsokára milyen forró lesz a kemencéje. Egyértelmű, hogy nem az Úr, hanem az ördög okozta Jób szenvedését. Ugyanakkor nyilvánvalóan Isten adott engedélyt Sátánnak arra, hogy elvegye Jób vagyonát, a gyerekeit és a testi épségét is. Mennyiben számít, hogy Isten vagy Sátán okozta Jób szenvedését, ha az Úr adott erre engedélyt? Hogyan lehet igaz és szent, amikor kifejezetten engedélyt adott az ördögnek arra, hogy ilyen fájdalmat okozzon Jóbnak? Ez különleges eset lenne, vagy ugyanígy bánik velünk is ma?

`Hogyan reagál Jób a megpróbáltatásokra Jób 1:20-21 verseiben?`

Kétféle módon lehetséges az ilyen szenvedést fogadni. Megkeseredhetünk és haragra gerjedhetünk, vagy pedig még szorosabban kapaszkodhatunk Istenbe. Jób úgy kezeli ezt a katasztrófát, hogy az Úrral marad és Őt dicsőíti.

Jób 1:20-21 verseiben a dicsőítés oldalát pillanthatjuk meg, ami segíthet a gyötrelmek között. Először is Jób elfogadja tehetetlenségét és kijelenti, hogy semmire nem támaszthat jogot: „Mezítelen jöttem ki az én anyámnak méhéből, és mezítelen térek oda, vissza” (Jób 1:21). Másodszor elismeri, hogy még mindig Istené az irányítás: „Az Úr adta, az Úr vette el” (Jób 1:21). Harmadszor pedig Jób befejezésül megerősíti az Isten igazságosságába vetett hitét. „Áldott legyen az Úrnak neve” (Jób 1:21)!

`Megpróbáltatáson megyünk épp keresztül? Kövessük a Jóbnál látott lépéseket! Hogyan segíthetnek ezek nekünk?`

---

#### Ellen G. White idézetek

A világunkban a gonoszság uralkodik. Mégsem minden szenvedés a romlott viselkedés következménye. Jóbról világosan olvassuk, hogy az Úr engedte meg Sátánnak, hogy ártalmára legyen. Az ellenség megfosztotta őt mindenétől, családi kötelékeit széttépte, elvette tőle gyermekeit. Egy időre testét is undok fekélyek lepték el; súlyos szenvedés kínozta. Barátai eljöttek ugyan vigasztalni, de azt akarták beláttatni vele, hogy bűnös útjával maga felelős a szenvedéseiért. Jób védte magát, tagadta a vádat, megmondta nekik, hogy „nyomorult vigasztalók mindannyian”. Mivel Isten előtt vétkesnek és büntetést érdemlőnek akarták nyilvánítani, Jóbnak is súlyos próbát okoztak, és Istent is hamis meg­világításba helyezték. Jób mégsem tántorodott el hűségétől, és Isten megjutalmazta hű szolgáját. – A Te Igéd igazság, 3. köt., 1140. o.

A fájdalom ugyanazon poharát kell kiinnunk, amihez azonban a Krisztusban való öröm, nyugalom és béke vegyül. Ő az, aki mindent jóvá tesz. Mennyei Atyánk nem leli kedvét abban, hogy nekünk nehézséget okoz, és nem is örül, ha gyermekei szomorkodnak. […]

Ez a világ a megpróbáltatásaink, a nehézségeink és a fájdalmaink színtere. Azért vagyunk itt, hogy győzzünk az Isten által elénk állított próbákban. A kemencében a tűznek addig kell égnie, amíg a salak megsemmisül, mi pedig haladunk előre, mint a szenvedés kemencéjének tüzében megtisztult arany. A sokszor érthetetlennek tűnő szörnyű sötétségben felragyog a fény. „Az Úr adta, az Úr vette el. Áldott legyen az Úrnak neve!” (Jób 1:21) Ez legyen a szíved kifejezésmódja. A kegyelem felhője lebeg a fejed fölött még a legsötétebb órában is. Az Úr oly sok jót tesz értünk, mint az esőcseppek sokasága, amellyel megáztatja és felüdíti a kiszáradt földet. Isten kegyelme árad ki rád. […]

Ha megnyílhatnának a szemeid, láthatnád mennyei Atyádat, amint szeretettel föléd hajol, és hallhatnád együtt érző szavakkal szólni hozzád, miközben teljesen összeomlottál a szenvedés és a nehézség súlya alatt. Maradj meg szilárdan az Ő erejében, mert csak itt van nyugalom számodra! – In Heavenly Places, 272. o.

A balesetekben és a tengeri vagy szárazföldi szerencsétlenségekben, a nagy háborúkban, a heves viharokban, jégesőben, árvizekben és forgószelekben, a hatalmas hullámokban és földrengésekben, mindenütt és különféle módon Sátán gyakorolja hatalmát. Ő teszi tönkre a begyűjtött termést, amit aztán éhség és szenvedés követ. Mindezek egyre gyakoribbak és egyre pusztítóbbak lesznek.

Sátán és hatalmas seregeinek ereje és gonoszsága joggal kelthet bennünk félelmet, ha nem Megváltónk sokkal nagyobb hatalmában keressük a menedéket és a szabadulást. Krisztus követője mindig biztonságban lesz az Ő figyelmes gondoskodása alatt. Erős angyalok küldetnek a mennyből a védelmére. A gonoszok nem hatolhatnak át az Úr gyer­mekei védelmére küldött őrségén. – The Faith I Live By, 328. o.