---
title:  Ábrahám A Tűzpróbában
date:  24/07/2022
---

Olvassuk el Mózes első könyve 22. fejezetét! Isten váratlanul, minden magyarázat nélkül egyszer csak arra szólítja Ábrahámot, hogy égő áldozatként mutassa be a fiát. El tudjuk képzelni, hogyan érezhette magát Ábrahám? Elképzelhetetlen gondolat, hogy a szent Isten azt kérné tőlünk: áldozzuk fel a saját gyerekünket! Még ha Ábrahám elfogadhatónak tartotta volna is ezt a felvetést, mi lenne az örökséggel? Fiú nélkül oda az ígéret.

`Isten miért kérte ezt az áldozatot Ábrahámtól? Mi volt ennek az értelme, ha Ő mindent tud?`

Nem volt véletlenszerű sem Isten kérése, sem annak időzítése. Az volt a célja, hogy a lehető legmélyebb gyötrelmet váltsa ki belőle, mert „Isten akkorra tartogatta Ábrahám utolsó és legsúlyosabb próbáját, amikor az évek terhe már megviselte és aggodalom, küzdés nélküli nyugalomra vágyott” (Ellen G. White: Pátriárkák és próféták. Budapest, 1993, Advent Kiadó, 115. o.). Vajon egy tébolyult Isten próbája lett volna ez? Egyáltalán nem! Ábrahámnak azért „kellett elviselnie a lelki gyötrelmet e félelmes próba sötét napjaiban, hogy saját tapasztalata által felfogjon valamit abból a hatalmas áldozatból, amelyet a végtelen Isten hoz az ember megváltásáért” (i. m. 120. o.).

Ez csupán egy próba volt. Isten egyáltalán nem akarta, hogy Ábrahám megölje a fiát. A történet rávilágít valami nagyon fontos dologra azzal kapcsolatban, ahogyan az Úr időnként munkálkodik. Kérhet tőlünk olyat, amit nem akar, hogy megtegyünk. Kérheti: menjünk oda, ahová egyáltalán nem akarja, hogy megérkezzünk. A lényeg, hogy számára nem a cél a fontos, hanem az, amit tanulunk, miközben átformál bennünket az út.

Jézus talán Ábrahám esetére gondolhatott, amikor a következőt mondta a zsidóknak: „Ábrahám a ti atyátok örvendezett, hogy meglátja az én napomat; látta is, és örült” (Jn 8:56). Ábrahám kimaradhatott volna ennek a megismeréséből, Sátán szavának tulajdonítva elhessegethette volna a gondolatot. A megmaradásának és az egész folyamatból való tanulásának viszont az volt a kulcsa, hogy ismerte az Úr hangját.

`Honnan ismerjük Isten hangját? Honnan tudjuk, hogy Ő szól hozzánk? Milyen úton-módon közli velünk az akaratát?`

---

#### Ellen G. White idézetek

Mi a kísértés? Az az eszköz, mellyel az Úr azokat teszi próbára, akik Isten gyermekeinek vallják magukat. Azt olvassuk, hogy Isten meg­kísértette Ábrahámot, később meg Izráel fiait. Vagyis olyan körülményeket engedett meg, melyek próbára tették hitüket, s arra vezették őket, hogy tőle kérjenek segítséget. Isten megengedi, hogy kísértések érjék ma népét, és megértsék, hogy Ő a segítőjük. Ha közel húzódnak hozzá, amikor kísértés éri őket, megerősíti őket, hogy el tudják viselni a kísértést. De ha engednek az ellenségnek, ha nem húzódnak közel mindenható segítőjükhöz, a kísértő legyőzi őket. Ezáltal elkülönülnek Istentől. Nem nyújtanak bizonyítékot rá, hogy Isten útján járnak. – A Te Igéd igazság, 1. köt., 1094. o.

Ábrahám próbatétele a legsúlyosabb volt, ami embert érhet. Ha elbukott volna a vizsgán, nem jegyezték volna fel róla, hogy ő a hívők atyja. Ha nem tett volna eleget Isten parancsának, a világ elveszítette volna a fenntartás nélküli hit és engedelmesség ihlető példáját. Azért adta Isten e leckét, hogy végigragyogjon a korszakokon, s mi is megtanulhassuk, hogy semmi sem túl becses, hogy Istennek adjuk. Amikor minden ajándékra, mint az Úréra tekintünk, melyet az Ő szolgálatában kell hasznosítanunk, elnyerjük a mennyei áldást. Add vissza az Úrnak a rád bízott tulajdont, s Ő majd többet bíz rád. Tartsd meg magadnak tulajdonodat, akkor nem nyersz jutalmat ebben az életben, és az eljövendő élet jutalmát is elveszíted.

Izsák feláldozását Isten annak előrevetítésére tervezte, hogy fel kell áldoznia Fiát. Izsák előképe volt Isten Fiának, akit Isten áldozatul engedett bemutatni a világ bűneiért. Ábrahám emlékezetébe akarta vésni az emberek megváltásának örömüzenetét; hogy világossá tegye az igazságot, és hitét is kipróbálja, elvárta Ábrahámtól, hogy megölje szeretett fiát. Ábrahámnak a sötét és félelmetes próba alatt elviselt gyötrelme azért történt, hogy a bukott ember megváltásának terve mélységes mély benyomást tegyen rá. – A Te Igéd igazság, 1. köt., 1094. o.

Isten hírnökeinek ma is épp oly hitre és bizonyosságra van szüksége. Mégis sokan, akiket az Úr fel tudna használni, nem mennek előre, minden más fölött azt az egyetlen hangot hallva, egyetlen hangnak engedelmeskedve. A rokonokkal és barátokkal való kapcsolat, a régi szokások és társaság gyakran olyan mély hatással vannak Isten szolgáira, hogy az Úr csak kevéssé tudja oktatni őket, csak kevés ismeretet tud közölni szándéka felől; s gyakran idő múltán félreteszi őket, s másokat hív helyettük, akiket ugyanígy vizsgál meg. Az Úr sokkal többet tenne szolgáiért, ha teljesen neki szentelnék magukat, többre becsülve szolgálatát minden rokoni, földi kapcsolatnál. – Bizonyságtételek a gyülekezeteknek, 4. köt., 524. o.