---
title:  Önfejű Izrael
date:  25/07/2022
---

Hóseás története komoly tanulságokat rejt. Egészen elképesztő volt a próféta helyzete. Gómer, a felesége elment otthonról, majd gyerekei születtek más férfiaktól. Isten arra szólítja fel Hóseást, hogy bár Gómer hűtlen lett hozzá, vegye vissza a feleségét és teljes mértékben mutassa ki iránta a szeretetét. Ez a történet Isten és Izrael esetét példázta. Az izraeliták elhagyták az Urat, más istenekkel csalták meg. Isten viszont továbbra is szerette őket és ki akarta fejezni irántuk a szeretetét. Vessünk csak egy pillantást az Úr módszereire!

`Olvassuk el Hós 2:1-12 szakaszát! Mit mond Isten, mivel fogja visszavonzani magához a népet? Milyen lehet ezeket megtapasztalni?`

Hós 2:2-3        

Hós 2:5-7        

Hós 2:8-9        

Hós 2:10         

Ez a történet két fontos kérdést vet fel azt illetően, hogy mit tapasztalunk Istennel, amikor megtérésre vezet bennünket. Az első veszély, hogy nem vesszük észre a háttérben való fáradozását. Amikor Izrael nehéz és fájdalmas tapasztalatokon ment át, nem lehetett könnyű nekik felismerni, hogy az Úr a megváltásukon munkálkodik. Vajon Isten vezet bennünket, amikor szúrós tövisek zárják el az utunkat, vagy annyira be vagyunk kerítve, hogy nem is látjuk, merre tartunk (Hós 2:6)? Megeshet, hogy Atyánk van az események középpontjában, amikor minden eltűnik, ami létszükségletünk volna, vagy amikor megszégyenülünk (Hós 2:9-10)? Az igazság az, hogy bármit is érzünk, az Úr állandóan a megtérésünkön fáradozik, mert annyira szeret bennünket. Másodszor pedig megvan annak a kockázata is, hogy félreértjük Istent, amikor a munkáját végzi. Talán felismerjük, hogy tesz valamit, de az esetleg nem tetszik nekünk. Könnyű azzal vádolni, hogy kegyetlen, nem lép közbe és nem viseli a gondunkat, amikor fájdalmat érzünk és szégyelljük magunkat. Ám Isten mindig igyekszik megújítani bennünket szeretetének szövetségén keresztül.

`Olvassuk el Hós 2:14-23 részét! Mit fed fel ez a szakasz Istenről? Kérjük a Szentlelket, hogy mutassa meg nekünk, ha elfutottunk volna tőle az életünk valamelyik területén! Minek várnánk meg a tűzpróbát, ha már meggyőződtünk róla, hogy éppen azt tettük? Mi gátolja, hogy már most átadjunk mindent az Úrnak?`

---

#### Ellen G. White idézetek

Az Úr azonban nem mondott le addig Izráelről, amíg minden lehetőt meg nem tett, hogy újra hűségre bírja. A hosszú, sötét évek alatt, amikor egyik uralkodó a másik után vakmerően egyre mélyebb bálványimádásba sodorta Izráelt, Isten egyik üzenetet a másik után küldte bűneibe visszaeső népének. Prófétái által megadott minden lehetőséget arra, hogy feltartóztassák a hitehagyás áradatát, és visszatérjenek hozzá. A birodalom kettészakadását követő években élt és munkálkodott Illés és Elizeus. Az ország hallotta Hóseás, Ámos és Abdiás meleg szeretettel áthatott kérlelését is. Isten sohasem hagyta Izráelt bűntől megmentő hatalmát hirdető nemes szívű tanúbizonyságok nélkül. Néhányan még a legsötétebb órákban is hűségesek maradtak mennyei Urukhoz, és a szent Isten előtt feddhetetlenül éltek a bálványimádás közepette. Ezek a hűségesek a szent maradékhoz tartoztak, amely által Jahve örökkévaló terve megvalósul. – Próféták és királyok, 108. o.

Sokan siránkoznak, hogy az Úr Jézus valahol túlságosan távol van. De ki távolította el Őt? Nem a bűneitek szakítottak el titeket Jézustól? Ő nem hagyott el, hanem ti hagytátok el Őt, mert más dolgokat kedveltek inkább. Amikor elcsatangoltok tőle, amikor elcsábít benneteket a kísértés hangja, és a hiábavaló dolgok iránti érzelmekbe kapaszkodtok, akkor az a veszély fenyeget benneteket, hogy elveszítitek a békét, a bizalmat és a hitet Istenben. Ilyenkor Sátán azt sugallja, hogy Jézus elhagyott. De vajon nem ti hagytátok el Őt? […]

Sokan gondolják, hogy Jézus Krisztus és a megváltási terv valami ködös, érthetetlen és zavaros elmélet csupán. Ha mindig az Úr lett volna a figyelmük középpontjában, mint Dávidnak, akkor lábaik szilárdan állnának a sziklán. Tekintsetek az értetek felfeszített Jézusra! Szemléljétek, ahogy szenved a bűneitekért, és amikor imádkoztok, térjetek meg, és buzgó vágy égjen bennetek meglátni a Megváltót, aki megbocsátja a bűnöket, és kész áldását adni, ha hálával fordultok felé. Maradjatok minél szorosabban Jézus mellett! – Our High Calling, 30. o.

Teljes szívvel függjünk Isten Fiától, hogy üdvösséget, bölcsességet és lelki erőt nyerhessünk. Ha nem szeretjük buzgón Istent és az embereket, és ha nem függünk állandóan Krisztus megszentelő kegyelmétől, amely megújít, és isteni változást eredményez a jellemünkben, ha a szavaink, a magatartásunk és a tetteink nem ezt a változást tükrözik – akkor a munkánk nem lesz sikeres. […]

Még több hitre van szükségünk, és egyáltalán nem kell bíznunk önmagunkban vagy saját erőnkben. Még jobban kell bíznunk abban, amit az Úr szeretne mindannyiunkban elvégezni, ha mi előkészítjük előtte az utat. Érezzünk kimondhatatlan vágyat az Istennel való közösség iránt. Imádkozzunk még buzgóbban. Ha keresitek az Urat, megtaláljátok Őt, ha teljes szívvel és minden erőtökkel keresitek Őt. – The Upward Look, 333. o.