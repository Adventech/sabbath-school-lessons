---
title:  Tanítói melléklet
date: 08/07/2022
---

Alapige:  1Péter 4:12-13

Igeszakaszok: Jeremiás 9:7-16; Róma 1:21-32; 2Korinthus 12:7-12;  4:12-19; 1Péter 5:8-11

#### Áttekintés

Bevezetés: Péter életében az egyik próba a másikat követte. Hideg éjszakákon küzdött a tó tajtékzó hullámaival, hogy eltartsa a családját. Küzdött a keserű önvád hullámaival, miután elárulta Urát. Küzdött a bizonytalanság hullámaival, miután börtönbe került az evangélium hirdetéséért. Küzdött a feszültség hullámaival, miközben az induló keresztény egyház alapításán dolgozott. Tanuló lett a szenvedés iskolájában. Ám mivel próbáit ok-okozati összefüggésekből vezette le, nem tudott növekedni a tapasztalatai által. Azt viszont tanulgatta, mi a szenvedés szerepe egyrészt Isten megváltói művében, másrészt saját személyes reménységében. Arra irányultak a próbái, hogy azt tegye és azzá legyen, ami Isten akarata számára. Mivel Péter igencsak szakértő a szenvedések és próbák területén, a leginkább alkalmas arra, hogy ezen a héten tanítson minket. Heti tanulmányunk a tűzpróbák néhány típusára világít rá: próbák, amelyeket Sátán okoz; próbák, amelyeket mi okozunk magunknak a bűneinkkel; próbák, amelyeket Isten használ fel megtisztításunkra, jellemünk alakítására; valamint az érettség próbái. E tűzpróbák mindegyikének megvan a forrása (Sátán, mi magunk vagy Isten), és rendelkezésre állnak a megoldás feltételei, úgy mint a válaszok is.

A tanulmány témái: Az e heti tanulmány két fő témára helyezi a hangsúlyt.

1.  A szenvedés jelen van bűnössé lett világunkban, és nekünk, keresztényeknek is meg kell tanulnunk kezelni és tanulni belőle.

2.  Továbbá saját lelki életünk sáfáraiként is meg kell tanulnunk különbséget tenni a próbák és a szenvedés típusai között. Ez segítségünkre lesz abban, hogy kezeljük az életünkben adódó krízishelyzeteket és levonjuk a legbölcsebb tanulságokat.

#### Kommentár

Krisztussal együtt szenvedni

1Pt 4:12-13 versében Péter két fontos témával kelti fel a figyelmünket. Először is mit ért azon, hogy ne lepődjünk meg, ha életünk során tűzpróba ér? A gonoszság és a bűn betolakodtak Isten teremtésének rendjébe. Az eredeti terv szerint ezek nem természetes elemei a biológiai vagy erkölcsi életnek. Nem szabad megengednünk magunknak, hogy hozzászokjunk a bűnhöz, vagy a teremtett világa részének tekintsük azt. A gonoszság és a bűn nem tart örökké, eljön az idő, amikor Isten véget vet mindannak.

Péter itt azt közli, hogy az ember bűnbeesése után mindenütt jelen van a világban a bűn, a gonoszság, a szenvedés és a halál. Ahhoz, hogy túléljünk ebben a világban, el kell fogadnunk, hogy ez az új realitás – bár csak ideiglenesen, de – jelen van. Nem élhetünk állandó szorongásban, minden pillanatban rettegve, mikor történik valami szörnyűség velünk. Viszont tudnunk kell, hogy ha mégis bekövetkezik, az a bűn következménye.

Ebből a szempontból a készenlét a következőket jelenti: 1) tudatában vagyunk a nagy küzdelemnek; 2) folyamatosan közösséget ápolunk Istennel imában és azáltal, ahogyan Ő kinyilatkoztatja magát nekünk; 3) támaszkodunk lelki gondolkodású barátainkra, akik bölcsen, együttérzően, biblikus módon vigasztalhatnak és támogathatnak bennünket a szenvedés idején.

Továbbá mit ért Péter azon, hogy örvendezzünk, ha részünk van Krisztus szenvedéseiben? Első levelében hangsúlyozza Krisztus szenvedését. Az 1. fejezetben Krisztus első eljövetelének teljes eseményét – ahogy azt a Szentlélek megjövendöli – „Krisztus szenvedéseinek” nevezi (1Pt 1:11). A 2. fejezetben kifejti, hogy Jézus igazságtalanul szenvedett, mert Ő a szenvedő Szolga, akiről Ézsaiás 53. fejezete szól (1Pt 2:21-25). A 3. fejezetben elmondja, hogy „Krisztus is szenvedett egyszer a bűnökért, az igaz a nem igazakért, hogy minket Istenhez vezéreljen” (1Pt 3:18). A 4. fejezetben hozzáfűzi, hogy „Krisztus testben szenvedett” (1Pt 4:1), az 5. fejezetben pedig megerősíti, hogy ő maga is szemtanúja volt „Krisztus szenvedésének” (1Pt 5:1).

Péter minden szenvedésünket összefüggésbe hozza Krisztus szenvedésével. Az 1. fejezetben azt mondja a keresztényeknek, hogy örvendezzenek az általa biztosított üdvösségnek, „noha most, mivel így kell lennie, kissé szomorkodtok különféle kísértések között” (1Pt 1:6). Ez a szenvedés azonban „dicséretre, tisztességre és dicsőségre méltónak bizonyuljon Jézus Krisztus megjelenésekor” (1Pt 1:7).

A 2. fejezetben kifejti, hogy igazságtalanul szenvedni kedves dolog Isten előtt (1Pt 2:19-20), Jézus is igazságtalanul szenvedett (1Pt 2:21-25).

A 3. fejezetben folytatja az igazságtalan szenvedés témáját: „De ha szenvedtek is az igazságért, boldogok vagytok”, mert „jobb ha jót cselekedve szenvedtek, ha ez az Isten akarata, mint gonoszt cselekedve” (1Pt 3:14, 17). Ez azért van így, mert emberi szempontból semmi nem volt igazságos Jézussal szemben, aki igaz létére a nem igazakért halt meg. Viszont éppen ez a cselekedete eredményezi a bűnösök üdvösségét és a jó végkifejletet Isten és a világegyetem számára. Ugyanez igaz a mi szenvedésünkre is, amit keresztényként átélünk; nincs abban semmi igazságos, hogy azért szenvedünk, mert keresztények vagyunk, de az ilyen szenvedés mégis áldásunkra válhat, ugyanis jellemünk átalakulásához, sok más ember üdvösségéhez vezet és dicsőséget hoz Istennek (1Pt 1:6-7).

A 4. fejezetben Péter kifejti, hogy milyen jó hatása van a szenvedésnek bennünk, és miért áldás számunkra: segít megfegyelmezni a testünket és a vágyainkat (1Pt 4:1-2). Ám az ilyen lelki, erkölcsi fegyelmezés nem egyszerűen a különböző bűneink okozta szenvedés következménye (1Pt 4:15). Azért eredményes, mert „részünk van a Krisztus szenvedéseiben” (1Pt 4:13), „mint keresztények szenvedünk” Isten nevét viselve (1Pt 4:16) és „Isten akaratából” szenvedünk (1Pt 4:19).

Az 5. fejezetben Péter emlékeztet, hogy nem vagyunk egyedül, mert a világ minden táján élnek keresztény testvéreink, akik szintén szenvedéseket tapasztalnak (1Pt 5:9). Megvan a bizonyosságunk, hogy Isten kegyelmének és megváltásának szemszögéből ez a szenvedés csak rövid ideig tart (1Pt 5:10).

A felvilágosodás ördöge (1Pt 5:8-11)

Az ördög alakja a történelem folyamán végig valóságos volt a keresztények számára. A reformátorok is valóságosnak tartották a létezését. A felvilágosodás korában és azt követően a filozófusok és teológusok olyan világnézetet építettek, amely tagadta az általuk ismert világon kívül eső személyek vagy jelenségek létezését. Ez a világnézet alapozta meg a mai liberális kereszténységet, ami tagadja az ördög, mint valóságos személy létét. E csoport szerint Sátán csak a gonoszság princípiumának mitikus jelképe. Így a gonoszt ma a tudatlanság eredményének, vagy egy hosszú, erőszakos evolúciós folyamat termékének tartják, amiből az emberiség kiemelkedett. Sátán tehát a materiális, genetikai és szociális determinizmus eredménye. Egyes keresztények még ha elfogadják is az ördög létezését, azt már nehezükre esik elhinni, hogy valóban olyan gonosz és hatalmas, mint ahogyan a Biblia állítja.

A Bibliában hívő keresztényekként mi azonban valóságosnak tartjuk Sátán létezését. Jézus földi életében is valóságos volt, nem csak az elméje sötétjéből előbukkanó szimbólum (lásd pl. Mt 4:1-11). Pál világszemléletében szintén úgy látta a keresztényeket, mint akik harcolnak „a sötétség világának urai ellen” (Ef 6:12). Jelen tanulmányunkban Péter emlékeztet arra, hogy óvakodjunk a gonosz támadásaitól (1Pt 5:8). Azonban bármennyire is valóságos személyről van szó, egy keresztény nem az ördögre összpontosít. Igen, tudatában kell lennünk a létezésének, és vigyáznunk kell, hogy ne essünk bele a csapdáiba, de életünk fókusza, lényege és öröme Krisztus és az Ő üdvössége!

Ellen G. White: A szenvedés szerepe a bűnbeesés után

„A vesződséges és gondterhelt életet, amely ettől fogva az ember sorsa lett, Isten szeretetből, fegyelmezésül választotta neki. A bűn miatt volt szükség erre, hogy határt szabjon étvágyának, szenvedélyeinek és önuralomra tanítsa. Ez benne volt Isten csodálatos tervében. Így akarta az embert a bűn rontásától és pusztításától megmenteni” (Ellen G. White: Pátriárkák és próféták. Budapest, 1993, Advent Kiadó, 34. o.).

#### Gyakorlati alkalmazás

1.  Hogyan élhetünk Krisztusra összpontosítva, miközben tudjuk, hogy Sátán valóságos lény, aki aktívan munkálkodik a világban?

2.  Azon már nemigen lepődünk meg, hogy a világban sok a szenvedés, de az mindig megdöbbent, amikor személyesen kapjuk a próbákat. Létfontosságú felkészülni arra, hogy személyes életünkben is el tudjuk viselni a próbákat és keresztényi módon reagáljunk azokra! A keresztények tudatában vannak a különféle próbáknak és komolyan veszik azokat. Le akarják vonni belőlük a megfelelő tanulságokat. Sokszor próbálnak megbizonyosodni afelől, hogy nem ők a felelősek a személyes életük válságaiért. Betegség esetén például egy keresztény sokkal jobban érzi magát, ha tudja, hogy nem ő az oka a szenvedésének, igaz? Ez a bizonyosság okozza a hatalmas különbséget, hogy hogyan viseli el a keresztény a próbát. Ugyanakkor fel kell ismernünk, hogy egy saját magunk által okozott betegséget is jogosan lehet a bűn tűzpróbájának tekinteni és akként visleni (1Péter 4. fejezet). Milyen típusú próbákat éltünk át mostanában? Mit tanultunk azokból? Hogyan győztünk?

3.  Összpontosítsunk például az érettség próbájára! Milyen módon ismerhetünk rá erre a próbára a saját életünkben? Hogyan segíti elő a szenvedés az érettségünket?

`Jegyzetek`