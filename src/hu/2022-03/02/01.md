---
title:  A Jövő Tűzpróbái
date:  02/07/2022
---

### E heti tanulmányunk
Jeremiás 9:7-16; Róma 1:21-32; 2Korinthus 12:7-10; 1Péter 4:12-19; 5:8-11

> <p></p>
> „Szeretteim, ne rémüljetek meg attól a tűztől, amely próbáltatás végett támadt köztetek, mintha valami rémületes dolog történnék veletek; Sőt, amennyiben részetek van a Krisztus szenvedéseiben, örüljetek, hogy az ő dicsőségének megjelenésekor is vigadozva örvendezhessetek” (1Pt 4:12-13).

Vegyi laborokban gyakran előfordul, hogy a kis tartókba helyezett különféle anyagokat szélsőséges hőfokra hevítik. Amint a tartó egyre forróbb lesz, az anyagok vagy elolvadnak, sisteregnek, fortyogni kezdenek, vagy világosan izzanak, az alkotóelemeiktől függően. Ezeket az edényeket hívják olvasztótégelyeknek.

Az angol szótárban az olvasztótégely meghatározása az, hogy 1) különböző anyagok magas hőfokon történő megolvasztására használt eszköz, 2) kemény próba, illetve 3) olyan hely vagy helyzet, amiben különféle erők együttesen változást vagy fejlődést idéznek elő.

Ezek a meghatározások betekintést engednek abba is, hogy mi történik a lelki életünkben. Ezen a héten megvizsgálunk néhány okot, amiért hirtelen nyomás alatt találhatjuk magunkat és próbákat élhetünk át olyan helyzetekben, amelyeknek a hatására változunk, növekszünk és jellemünkben fejlődünk. Így felfigyelhetünk arra, mit tesz Isten az életünkben, hogy amikor bekerülünk az olvasztótégelybe, tudjuk, hogyan reagáljunk a helyzetre.

A hét dióhéjban: Mi minden okoz nehézségeket az életünkben?

---

#### Ellen G. White idézetek

Mi magunk nem mindig vesszük észre jellemünk helytelen vonásait, bár mások előtt nagyon nyilvánvalóak lehetnek. De az idő és körülmények próbára fognak tenni bennünket. Napvilágra hozzák a jellem aranyát, vagy a hitványabb fémet fedik fel. Egyikünket sem ismer és olvas minden ember, míg át nem esünk Isten tűzpróbáján. Minden alantas gondolat, minden helytelen cselekedet hibát tár fel a jellemünkben. E durva vonásoknak véső és kalapács alá kell kerülniük Isten műhelyében, s Isten kegyelmének kell gyalulni és csiszolni bennünket, mielőtt alkalmasak lennénk egy helyre a dicső templomban. – Bizonyságtételek a gyülekezeteknek, 4. köt., 540. o.

Napjainkban nagyon sokan gondolják, hogy amikor elkezdik a hitéletet, mentesülnek minden nehézségtől és szűkölködéstől. De aki felveszi Krisztus keresztjét és Őt követi, annak el kell jutnia Refidimbe. Az élet nem csak zöld legelőkből és hűs forrásokból áll. Csalódások érnek, szűkölködnünk is kell, és olyan helyzetek is adódnak, amelyek nehézséget okoznak. Előre haladva a keskeny úton, és megtéve minden tőlünk telhetőt, azt is meg kell tapasztalnunk, hogy súlyos nehézségekbe sodródunk… A lelkiismeretünk ilyenkor azt sugallja, hogy ha Istennel jártunk volna, talán sosem kellett volna ennyit szenvednünk. […]

Azonban hajdanán az Úr azért vezette népét Refidimbe, hogy most bennünket is elvezethessen oda, mert próbára akarja tenni a hitünket és a hűségünket. Irántunk tanúsított irgalmában nem vezet a legkönnyebb utakon, mert ha ezt tenné, akkor megelégednénk önmagunkkal, és elfelejtenénk, hogy szükség idején az Úr a mi támaszunk. A szélsőségesen nehéz helyzetekkel szeretné feltárni előttünk a rendelkezésünkre bocsátott kiapadhatatlan erőforrásait bármilyen helyzetben. A csalódást és a próbát azért engedi ránk, hogy felismerjük tehetetlenségünket, és tanuljuk meg segítségül hívni Őt, mint kisgyermek a földi atyját, amikor szomjas vagy éhes. – Signs of the Times, 1896. szeptember 10.

Minden utat tövisek szegélyeznek. Akik az Úr vezetésére hagyatkoznak, számíthatnak csalódásokra, szenvedésekre és veszteségekre. De az igazán hősies lelkület átsegíti őket mindenen. A látszólagos nehézségeket sokan felnagyítják, majd pedig zúgolódni kezdenek és engednek a csüggedésnek. Az ilyeneknek nagy változásra van szükségük. Meg kell fegyelmezniük magukat, és minden erejüket megfeszítve kell megszabadulniuk gyermekies érzelmeiktől. […]

Minden embernek legyen életcélja. Az elmét olyan gondolatokkal kell felvértezni, amelyek az elérendő célra összpontosítanak, mint ahogyan az iránytű is folyton észak irányába mutat… Értékes célokat kell mindig a figyelem középpontjában tartani, és minden gondolat ezek megvalósítására törekedjen. Mindig legyen kitűzött célunk. – The Faith I Live By, 316. o.