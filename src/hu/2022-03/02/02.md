---
title:  Meglepetések
date:  03/07/2022
---

`„Szeretteim, ne rémüljetek meg attól a tűztől, amely próbáltatás végett támadt köztetek, mintha valami rémületes dolog történnék veletek” (1Pt 4:12).`

A fájdalmas meglepetések különféleképpen jelentkezhetnek. Egy autó nagy sebességgel felénk száguld az úton. Váratlanul közlik velünk, hogy megszűnik az állásunk. Egy egészségügyi vizsgálat után olyan diagnózist kapunk, amire nem számítottunk. Éppen elég rossz a fájdalom, de a meglepetés eleme csak tovább ront a helyzeten. Ezen a héten megvizsgálunk bizonyos fájdalmas helyzeteket vagy tűzpróbákat, amelyeknek nem kellene meglepetésként érnie bennünket. Kezdésként térjünk vissza 1Pt 4:12 verséhez! A görög szó, amit úgy fordítunk, hogy „rémüljetek”, azt is jelenti, hogy „idegen”. Péter figyelmezteti az olvasóit: ne higgyék, hogy a keresztények nem mennek át tüzes próbákon, nehézségeken. Inkább vegyék természetesnek azokat – számíthatnak és számítaniuk is kell rájuk!

A „tűz”, „tüzes megpróbáltatás” kifejezésére használt szó egy másik görög szóból ered, ami azt jelenti, hogy „égés”, vagy máshol a fordításban „kemence”. A hitünkért való szenvedést tehát „olvasztási folyamatnak”, avagy a „tűzpróba folyamatának” tarthatjuk.

`Olvassuk el 1Pt 4:12-19 szakaszát! Mit üzen az apostol?`

Azért lepődnek meg sokan a szenvedésen, mert túlságosan leegyszerűsített a fogalmunk a keresztényi életről. Tudunk a két félről: Istenről, aki jó és Sátánról, aki rossz, és automatikusan Isten dobozába helyezünk mindent, amitől jó érzésünk van, ami pedig rosszul esik, azt Sátánéba. Az élet viszont nem ilyen egyszerű. Nem dönthetjük el pusztán az érzéseink alapján, hogy mi tartozik Isten és mi Sátán dobozába! Időnként nehéz megpróbáltatást jelenthet Istennel járni, miközben úgy tűnhet, hogy Sátán követése nagy jutalmat hoz. Jób igaz volt, mégis szenvedett, Istentől pedig ezt kérdezte: „Mi az oka, hogy a gonoszok élnek, vénséget érnek, sőt még meg is gyarapodnak” (Jób 21:7)?

`Péter azokra a megpróbáltatásokra utalt, amelyek a Krisztus melletti kiállásunk következményei. Ugyanakkor más okból is történnek próbák. Miért ne érjenek tehát meglepetésként a megpróbáltatások? Hogyan segíthet 1Pt 4:12-19 szakasza ezt tapintatosan elmagyarázni egy barátunknak?`

---

#### Ellen G. White idézetek

Keserű tanulság volt Péter számára, és nehezen fogta fel, hogy Krisztus földi útja szenvedéseken, megaláztatásokon keresztül vezet. A tanítvány vonakodott osztozni Urával a szenvedésben. A kemence tüzében azután mégiscsak meg kellett tanulnia annak áldását. Sokkal később, amikor aktivitása csökkent az évek és a munka terhei alatt, ezt írta: „Szeretteim, ne rémüljetek meg attól a tűztől, amely próbáltatás végett támadt köztetek, mintha valami rémületes dolog történnék veletek; sőt, amennyiben részetek van a Krisztus szenvedéseiben, örüljetek, hogy az ő dicsőségének megjelenésekor is vigadozva örvendezhessetek.” (1Pt 4:12–13)

Jézus… így szólt: „Ha valaki énutánam akar jőni, tagadja meg magát, és vegye fel az ő keresztjét minden nap, és kövessen engem.” (Mt 16:24) A kereszt fogalma Róma hatalmához kapcsolódott. A legkegyetlenebb, legmegalázóbb halálnem eszköze volt. A legaljasabb gonosztevőknek kellett maguknak vinniük a keresztet a kivégzés színhelyére, s amikor vállukra akarták helyezni, gyakran kétségbeesett erőfeszítéssel tiltakoztak, míg megtörték őket, s a kínzóeszközt rájuk kötözték. Jézus azt parancsolta követőinek, hogy vegyék fel keresztjüket, és hordozzák Őutána. A tanítványok számára szavai azt jelentették – noha csak homályosan értették meg azokat –, hogy alá kell vetniük magukat a legkeserűbb megaláztatásnak, akár mindhalálig Krisztus kedvéért. A Megváltó szavai nem érzékeltethettek volna tökéletesebb alárendeltséget. – Jézus élete, 416. o.

Krisztus követői túlságosan keveset tudnak a sátáni seregek ellenük kitervelt összeesküvéseiről. Mennyei Urunk azonban véghez fogja vinni tervét. Megengedi, hogy népe a kísértések nehéz próbájának legyen kitéve, de nem azért teszi, mert kedvét leli a szenvedésük láttán, hanem azért, mert ez a folyamat elengedhetetlen a végső győzelem szempontjától.

Isten igazságának erős kőfejtője által lettünk kiemelve a világ kő­bányájából, és be lettünk szállítva Isten műhelyébe, ahol előkészít bennünket, hogy elfoglaljuk helyünket az Ő templomában. Ebben a munkában a kalapács és a véső is el kell végezze feladatát, utána pedig a csiszolás következik. Ne lázadj fel a kegyelem eme folyamata ellen. Lehet, hogy te is egy éles kő vagy, amelyet előbb meg kell munkálni, hogy az Isten által kijelölt helyét elfoglalhassa. Ne lépődj meg, ha Isten próbájának kalapácsa és vésője eltávolítja a jellemhibáidat. Ezt csak Ő teheti meg. Biztos lehetsz abban, hogy egyetlen fölösleges ütést sem mér rád. – The Faith I Live By, 317. o.

Aki naponta Istennek szenteli magát, az hitünk boldog és derűs oldalát képviseli. Ne hozzunk szégyent Istenre súlyosnak tűnő megpróbáltatásaink panaszos felsorolásával. Minden nevelésként fogadott próbának öröm az eredménye. – Bizonyságtételek a gyülekezeteknek, 6. köt., 365. o.