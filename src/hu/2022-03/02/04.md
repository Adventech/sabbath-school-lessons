---
title:  A Bűn Olvasztótégelye
date:  05/07/2022
---

`„Mert nyilván van az Istennek haragja mennyből, az embereknek minden hitetlensége és hamissága ellen, kik az igazságot hamissággal feltartóztatják” (Róm 1:18).`

Mindennek van következménye. Ha a tűző napon állunk egy fagylattal, az egészen biztosan el fog olvadni. Az ok és az okozat mindig együtt jár. Ugyanez a helyzet a bűnnel is, mindegy mennyire elkeseredetten szeretnénk, ha a dolgok másként lennének. Mindig vannak következmények. Isten nem azon tűnődve ül a mennyben, hogy milyen rettenetes dolgokat tudna tenni azokkal, akik bűnt követnek el, hanem magának a bűnnek vannak önmagából fakadó következményei. Az a baj, hogy sokszor úgy gondoljuk, túljárhatunk Isten eszén, elkövethetünk bűnt anélkül, hogy a következményeket elszenvednénk, de ez sosem történik így. Pál teljesen egyértelművé teszi, hogy a bűnnek nem csupán az örökkévalóság szempontjából van következménye, mert a hatása már ma is fájdalmas és nyugtalanító ránk nézve.

`Róm 1:21-32 szakaszában Pál leírja a bűnbeesés folyamatát és a következményeit. Olvassuk át alaposan ezeket a verseket, imádkozzunk ezekkel kapcsolatban és foglaljuk össze az apostol mondanivalójának a lényegét! Összpontosítsunk kifejezetten a bűn szakaszaira és azok következményeire!`

Néhány verssel korábban Pál a következményeket nevezte „Isten haragjának” (Róm 1:18). Az Úr haragja ebben a szakaszban egyszerűen annyit jelent, hogy megengedi: az emberek learassák tetteik gyümölcseit. Isten még a keresztények életében sem lép közbe azonnal vagy veszi el a fájdalmat, ami a saját tetteik következményeként jelentkezik. Sokszor engedi, hogy tapasztaljuk tetteink hatását és így értsük meg, milyen mélyen megsebez, mennyire ártalmas a bűnünk. Eddig arról gondolkodtunk, hogy milyen következményekkel jár Isten erkölcsi törvényeinek áthágása. És mi a helyzet az egészségügyi rendelkezések megszegésével? A testünk Isten lakhelye. Amennyiben ártunk a testünknek, mert nem étkezünk egészségesen vagy nem végzünk testmozgást, illetve ha rendszeresen túldolgozzuk magunkat, az is Isten elleni vétek. Ezek pedig olyan következményekkel járnak, amelyek a tűzpróba körülményeit teremtik meg az életünkben.

`Hogyan arattuk már le az életünkben bűneink gyümölcsét? Milyen tanulságot szűrtünk le azokból a helyzetekből? Mit kell megváltoztatnunk ahhoz, hogy ne éljünk át hasonló dolgokat megint?`

---

#### Ellen G. White idézetek

Nem csekély dolog Isten ellen vétkezni s a visszás emberi akaratot szembehelyezni a Teremtő akaratával. Még ebben a világban is előnyére válik az embernek, ha Isten parancsainak engedelmeskedik. Bizonyára az embernek legfőbb érdeke, hogy Istennek engedelmeskedjen, és békességben éljen vele. A mező állatai a bennük lévő ösztön folytán engedelmeskednek Isten akaratának. Így szól a nagy, büszke tengernek: „Idáig jöjj és ne tovább!” – és a hullámok azonnal engedelmeskednek szavának. Az égitestek Isten rendelete alapján a legnagyobb rendben keringenek pályájukon. Az összes földi teremtmény közül egyedül az ember engedetlen, lázadó! Pedig egyedül az ember bír olyan képességekkel, értelemmel, hogy Istenhez való viszonyát és az isteni szent törvények követelményeit megérthesse; egyedül neki van lelkiismerete, hogy a törvényszegés bűnét átérezze, és ami békével, örömmel tölti el, ha engedelmes volt. Isten az embert szabad, erkölcsös lénynek teremtette, és választására bízza, hogy neki engedelmeskedjen vagy engedetlenkedjen. Az örökélet ígérete – a dicsőség örök élvezete – képezi azok jutalmát, akik Isten akaratát teljesítik, de Isten haragja fenyegeti azokat, akik parancsolatait megvetik. – Megszentelt élet, 76. o.

Előttetek áll az ég és az örök mennyei dicsőség, amit elnyerhettek, de akár el is veszíthettek. Mi lesz tehát a sorsotok? Életetek és jellemetek fogja bebizonyítani, hogy milyen döntést hoztatok. Felettébb aggódom, mert azt látom, hogy sokan közömbösen kezelik ezeket az örök fontosságú kérdéseket. Folyton ide-oda tekintgetnek a sokkal lényegtelenebb dolgokra, és ezt a magasztos témát teljesen kiűzik az elméjükből. Nem jut idejük az imádkozásra, sem a vigyázásra, és nincs idejük tanulmányozni a Szentírást. Túlságosan elfoglaltak ahhoz, hogy készülnének az eljövendő életre. Nem szakítanak időt keresztény jellemük bölcsességgel véghezvitt tökéletesítésére, hogy jogot nyerhessenek a mennyre. Ha örök életre vágytok, akkor legyetek lelkesek és tevékenyek. Magasztaljátok Istent az Ő útját választva és akaratát cselekedve. Ő a ti bölcs tanácsadótok és hű barátotok. – Our High Calling, 44. o.

Csak kevesen hiszik, hogy az emberiség nagyon mélyre süllyedt, hogy gonosz és Isten ellen lázadó. Ha az elme nem áll Isten Lelkének közvetlen befolyása alatt, akkor Sátán a kénye kedvére alakíthatja azt. A kísértő az általa uralom alatt tartott értelmi képességeket érzéki tulajdonságokká alakítja. Sátán az ízlését, a vágyait, a felfogásait, a terveit és a céljait közvetlenül Isten ellen fordítja, hiszen ő egyáltalán nem hajlik az Isten által jóváhagyott és értékelt dolgok iránt, hanem különleges kedvét leli mindabban, amit az Úr gyűlöl. […]

Ha Krisztus lakozik a szívben, akkor Ő lesz jelen minden gondolatunkban. Legmélységesebb érzelmeket fogunk táplálni szeretete és feddhetetlensége iránt. Ez tölti be elménk minden apró szegletét. Szeretetünk Jézusra fog összpontosítani. Minden reménységünk és vágyunk Istennel lesz kapcsolatos. A lélek legnagyobb örömét abban találja, hogy éljen az Isten Fiában való hitben, vágyakozva tekintsen a jövőre, és szeretettel várja az Úr eljövetelét. Ő lesz örömünk koronája. – In Heavenly Places, 163. o.