---
title: Történet
date: 08/07/2022
---

#### BÁNTALMAZÁS AZ ISKOLÁBAN

_Írta: Andrew McChesney_

Az édesanya aggódott Junior miatt. Az általában vidám 15 éves fiú feszült és ellenséges lett. Az anyja akarata ellenére beiratkozott capoeira afrikai-brazil harcművészetet tanulni. Amint később kiderült, az iskolában a társai bántalmazták, ezért kezdte el.

Egy nap, amikor az édesanya a fiáért ment az iskolába, kiöntötte lelkét Junior egyik osztálytársa, Clifferson édesanyjának: „Senki nem barátkozik a fiammal.” Néhány nappal később Clifferson meghívta Juniort videójátékozni az otthonukba. Miután egy ideig játszottak, kikapcsolták a gépeket és elkezdtek Jézusról énekelni. Azután kinyitották a Bibliát és arról beszéltek, hogy mit jelent nekik Jézus.

Junior megszerette új barátait és nem maradt el egyetlen összejövetelükről sem. Egy nap Clifferson édesanyja meghívta, hogy menjen el velük az adventista gyülekezetbe. Az édesanyjának nem mondta el, hogy adventista gyülekezetbe megy, csak annyit, hogy kiruccan egy kicsit. Amikor gyakran kiruccant szombatonként, az édesanyja rákérdezett. Ekkor elmondott neki mindent. YouTube videókat mutatott az édesanyjának a szombati istentiszteletekről, aki elkezdte nézni azokat.

Egy szombaton Junior beszámolt arról, hogy egy ember elfogadta Krisztust és megkeresztelkedett. Bejelentette, hogy ő is meg fog keresztelkedni. Egyszer az édesanyja is elkísérte a gyülekezetbe, ahol a lelkész ezt az igét olvasta: „De a gyáváknak és hitetleneknek…, a varázslóknak és bálványimádóknak… meglesz az osztályrésze a tűzzel és kénnel égő tóban” (Jel 21). Az édesanya elgondolkozott azon, hogy ez lesz a sorsa a férjének, ezért elkezdett imádkozni érte.