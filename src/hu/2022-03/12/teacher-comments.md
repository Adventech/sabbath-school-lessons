---
title:  Tanítói melléklet
date: 16/09/2022
---

Alapige:  János 12:24

Igeszakaszok: 1Sámuel 2:12–3:18; 13:1-14; Zakariás 4; Róma 12:1-2; Filippi 2:5-9

#### Áttekintés

A halállal minden vallásban sokat foglalkoznak. A bibliai kereszténységben kétféle jelentése van. Egyrészt a bűn következménye, büntetése. Másrészt így kezdődik Istennel való életünk – azzal, hogy meghalunk a bűnnek. Csak akkor élvezhetjük igazán az életet Isten országában, ha meghaltunk a bűnnek. Ez vezet oda, hogy legyőzzük a bűn következményeként betört halált. Mindkettő azonban csak azért lehetséges, mert Krisztus meghalt értünk.

A tanulmány témái: E heti tanulmányunk két fő témát világít meg:

1.  Ha meghalunk a bűnnek, az előkészíti a Szentlélek bennünk lakozását. A Lélek személyesen végzi jellemünk átalakítását Jézus Krisztus jellemének hasonlatosságára, Ő erősít meg arra, hogy áldozatkész szolgálatban és Isten iránti engedelmességben éljük az életünket.

2.  Ha nem halunk meg a bűnnek, énközpontú, önző életet fogunk élni, a bűn életét, amely a halálhoz vezet.

#### Kommentár

A jó és a gonosz tudásának fája (1Móz 2:9, 17)

Micsoda kifejező név! Isten még akkor nevezte el így a fát az Éden kertjében, amikor életük megőrzésére vonatkozó parancsot adott az első emberpárnak. „A kert minden fájáról bátran egyél. De a jó és a gonosz tudásának fájáról ne egyél, mert amely napon eszel róla, bizony meghalsz” (1Móz 2:16-17).

Jelen témánk szempontjából két kulcsfontosságú kérdést említünk meg. Először, a bibliai szakasz nem utal arra, hogy a tiltott fa gyümölcse valamiféle mérgező vagy tudatmódosító anyagot tartalmazott volna. Ellenkezőleg, Isten mindent jónak, sőt igen jónak teremtett. Nem alkotott semmi hiányosat, tökéletlent, rosszat vagy gonoszt (1Móz 1:21, 31; lásd még 2:1-3). A bűn és a rossz nem volt jelen a tökéletes teremtett világában – Ádám tette által lépett be (Róm 5:12). Ráadásul a kísértő kígyó erősen bizonygatta, hogy ha Éva eszik a tiltott fáról, a szeme megnyílik, olyan lesz, mint Isten, jónak és gonosznak tudója (1Móz 3:4-5). Éva „látta…, hogy jó volna enni arról a fáról, mert kedves a szemnek, és kívánatos, mert bölccsé tesz, szakított annak gyümölcséből, és evett. Adott a vele levő férjének is, és ő is evett” (1Móz 3:6). A tiltott gyümölcs elfogyasztásának következtében „megnyílt mindkettőjük szeme, és észrevették, hogy mezítelenek” (1Móz 3:7). A fának nem az volt a neve, hogy Isten tudásának, vagy általánosságban a tudásnak a fája, hanem a jó és a gonosz tudásának a fája, vagyis az erkölcsre utalt.

A fa neve és 1Mózes 2-3. fejezetének beszámolója arra enged következtetni, hogy Ádám és Éva szemszöge, látásmódja, viselkedése és Istenhez való kapcsolata változott meg. Úgy döntöttek, erkölcsi értelemben engedetlenek lesznek, lázadnak Isten ellen. A „jó és gonosz” tudása a Bibliában erkölcsi érettségre utal, amikor egy ember felnőtt, autonóm, erkölcsi ítélőképességgel rendelkező személy lesz. A jó és gonosz tudása fájával kapcsolatosan az volt a lényeg, hogy ki a bíró, ki az erkölcsi mérce forrása. Azzal, hogy megtiltotta a fa gyümölcsének fogyasztását, Isten önmagát jelölte ki az erkölcsiség forrásának a földön, mint ahogy az volt a világegyetemben is. Amikor Ádám és Éva úgy döntött, hogy esznek a fáról, magukat tekintették az erkölcs forrásának. Az egy dolog, ha valaki gyakorolja az erkölcsi elveket, és Isten kinyilatkoztatásának prizmáján keresztül megkülönbözteti egymástól a jót és a rosszat (5Móz 1:39; 2Sám 14:17; 1Kir 3:9; Ézs 7:16; Zsid 5:14). Az azonban már más, ha az ember önmagát teszi az erkölcs forrásává és mércéjévé Isten kinyilatkoztatása és parancsa ellenében. Ilyet tenni egyenértékű azzal, hogy az ember önmagát Istennek kiáltja ki, lázad Isten ellen, meg akarja dönteni a trónját.

A kígyó pontosan ezt javasolta (1Móz 3:4-5), és éppen ezt tette Sátán a mennyben, majd a földön is (Ézs 14:13-14; Ez 28:2, 12-17). Ezért mondta Évának a kígyó, hogy amely napon esznek a tiltott gyümölcsből, „megnyílik a szemetek, és olyanok lesztek, mint az Isten: jónak és gonosznak tudói” (1Móz 3:5). Istenhez hasonlóvá lenni nem azt jelenti, hogy isteni természetünk lesz, hanem hogy az ember önmagát teszi meg saját erkölcsisége forrásának, ő akarja meghatározni, mi a jó és mi a rossz. Ez az Istentől való függetlenedés és önrendelkezés, a lázadás cselekedete, amely azt jelenti, hogy Istent saját magunkkal, valaki vagy valami mással kíséreljük meg helyettesíteni, illetve pótolni.

Másodszor és következésképpen, a gyümölcs elfogyasztása Isten elleni lázadás, kísérlet arra, hogy az ember elfoglalja Isten trónját, és ez halálhoz vezet. Ezért figyelmeztette Isten rögtön Ádámot és Évát arra, hogy ennek halál a következménye (1Móz 2:17). Isten az élet egyetlen forrása (1Móz 2:7; 5Móz 30:20; Jn 1:1-4; 4:13-14; 6:32-35; 11:25-27; 15:1-5; Róm 6:23; Kol 1:16-17). Ha egy teremtmény Isten trónjára ül, az egyenlő azzal, hogy elszakítja magát az élet egyetlen forrásától, tehát gyakorlatilag halálra ítéli magát.

Az ilyen halál azonban nem természetes halál, hanem Istentől való tudatos elszakadás, döntés, hogy nem élünk Isten vezetése szerint (1Jn 3:4; Ézs 14:9-10, 16; Ez 28:2, 9, 16, 17). Ez az elkülönülés a bűn és a halál tulajdonképpeni lényege. Nem tudjuk, hogy Ádám és Éva mit gondoltak, amikor a „halál” szót hallották, de biztosan valami fenyegető szörnyűségre gondolhattak. Mi, akik 6 000 évvel később élünk, túlságosan is jól tudjuk, hogy a halál tragédia.

A halál a megoldás… a halálra

Van megoldás a halálra? Igen! Ezt az evangélium rövid összefoglalásából tudjuk: „Mert a bűn zsoldja halál, Isten kegyelmi ajándéka pedig az örök élet Krisztus Jézusban, a mi Urunkban” (Róm 6:23). Hogyan kapjuk hát meg az örök életnek ezt az ajándékát? Ellentmondásosnak tűnik, de az örök élet ajándéka halál által lehet a miénk! Kétféle halálra gondolunk itt. Először, Jézus Krisztus meghalt helyettünk és értünk; magára vállalta a mi halálunkat, és nekünk adta az örök élet reménységét (Jn 3:16; Róm 3:25; 5:8; 2Kor 5:21; 1Pt 1:18-20). Másodszor, saját halálunkra is történik itt utalás. Ez a halál azonban nem a bűneink büntetése, mert azt Jézus vállalta értünk. Itt a bűnnek való meghalásról van szó. Erre a halálra szükség van, ha az örök életet akarjuk élvezni Isten országában. A bűn az az uralkodó hatalom, ami távol tart bennünket Istentől (Róm 7:18-20, 23, 24). Ahhoz, hogy megszabaduljunk a hatalmától, meg kell halnunk a bűnnek és élnünk Jézusnak és a Szentléleknek (Róm 7:4-6). Ezt a keresztség jelképezi (Róm 6:1-4). Pál ábrázolja a legszebben ezt a folyamatot: „Ha pedig eggyé lettünk vele az ő halálában annak hasonlósága szerint, akkor még inkább eggyé leszünk vele feltámadásában is. Mert tudjuk, hogy a mi ó emberünk ővele megfeszíttetett, hogy megerőtlenedjék a bűnnek teste, hogy többé ne szolgáljunk a bűnnek. Mert aki meghalt, az megszabadult a bűntől. Ha pedig meghaltunk Krisztussal, hisszük, hogy élni is fogunk ővele. Mert tudjuk, hogy Krisztus, aki feltámadt a halottak közül, többé nem hal meg, a halál többé nem uralkodik rajta. Mert, hogy meghalt, a bűnnek halt meg egyszer s mindenkorra, hogy pedig él, az Istennek él. Így tekintsétek ti is magatokat, hogy meghaltatok a bűnnek, de éltek Istennek a mi Urunk Jézus Krisztusban” (Róm 6:5-11).

A „meghalni a bűnnek” kifejezésen a Biblia pontosan azt érti, amit ki is fejez. Nem azt jelenti, hogy az által nyerhetjük el az örök életet, ha valóságosan meghalunk. Nem, nem fizethetünk bűneinkért a saját halálunkkal. A halálban nincs megváltó érdem. Az üdvösség szempontjából az egyetlen valóságos halál, ami számít, Jézus Krisztus kereszthalála. A Biblia a „meghalni a bűnnek” kifejezéssel arra sem utal, hogy közönyösek legyünk a világgal szemben, mint ami a buddhista tanokban megjelenik. Isten a világot tökéletesnek teremtette, hogy élvezzük és gondoskodjunk róla (1Móz 1:26-28; 2:15). Meghalni a bűnnek tehát azt jelenti, hogy elfogadjuk Isten uralmát és a Szentlélek munkáját az életünkben, és elutasítjuk a bűn hatalmát (Róm 8:1-11). Örömmel engedelmeskedünk Istennek és szolgáljuk Őt. Átalakulunk Krisztus képmására és gondolkodására, aki nem ragaszkodott a hatalmához, hanem megalázta magát, lejött a földre, felvette a mi állapotunkat, elfoglalta helyét közöttünk, hogy megmentsen bennünket (Fil 2:2-8).

#### Gyakorlati alkalmazás

1.  Igaz, hogy vannak úgynevezett alapvető jogaink. Ám nagyon bonyolult, bűnös világban élünk, ahol túl gyakran veszik semmibe, vagy tiporják el őket. Olvassuk el Fil 2:1-9 verseit újra! A Fiú testté válása volt a próbák próbája. Hogyan segít Jézus példája átélni a próbákat, amelyeket a bűn teremt a világban, még ha ez azt is jelenti, hogy elveszítjük a jogainkat? Mi az alapvető elem számunkra ebben a szakaszban, ami megváltoztatja a nézőpontunkat életünk próbáival és az azokban való győzelemmel kapcsolatosan?

2.  Sámuel története többet foglal magába, mint hogy egyszerűen meghalljuk valakinek a hangját, aki hozzánk szól. A lényeg, hogy engedelmeskedünk annak, amit hallunk. A próféta neve önmagában is azt jelenti: „Isten meghallgatott” (1Sám 1:20). Az Úr meghallgatta Annát és kegyelmes volt hozzá (1Sám 1:17, 19, 20, 27). Sámuel is meghallotta Isten szavát és engedelmeskedett neki. Mivel először nem ismerte fel Isten hangját, Éli megtanította fiatal tanítványának, hogyan viszonyuljon Istenhez: „Szólj Uram, mert hallja a te szolgád” (1Sám 3:9). Sámuel könyvének további része – valójában pedig az egész Biblia – arról szól, hogy az emberek meghallják Istent és engedelmeskednek, vagy nem. Egy bizonyos ponton már nem hallgattak Istenre, ezért Isten sem hallgatta meg őket. Az egyik nagy probléma az életben, hogy meghallgatjuk egymást, meghallgatjuk Istent (a kinyilatkoztatás által), de azt már elmulasztjuk, hogy szívünkbe zárjuk szavait és engedelmeskedjünk azoknak. Hogyan tudunk jobban odafigyelni családtagjainkra és valóban meghallani, amit mondani akarnak? Hogyan tudunk jobban odafigyelni Istenre és engedelmeskedni neki? Találjunk ki három módszert arra, hogyan tudunk értelemmel figyelni egymásra és Istenre, másként viszonyulni hozzájuk és az Úrhoz!

`Jegyzetek`

---

#### Ellen G. White idézetek

Bizonyságtételek a prédikátoroknak, „Az Úrnak pere van népével” c. fejezet; Pátriárkák és próféták, „Saul vakmerősége” c. fejezet.