---
title:  Élő Áldozat
date:  12/09/2022
---

Sok keresztény őszintén keresi, hogy mi Isten akarata az életére nézve. „Ha megtudhatnám, mi az Úr akarata velem kapcsolatban, mindent feláldoznék érte!” Ám még azután sem feltétlenül látjuk tisztán azt, hogyha ezt megígértük neki. Róm 12:1-2 verseiben találjuk meg a zavar okát. Pál leírja, hogyan ismerhetjük meg Isten akaratát. Kijelent egy igen fontos dolgot: először áldozatot kell hoznunk ahhoz, hogy megérthessük, mi az Úr akarata.

Olvassuk el Róm 12:1-2 verseit! Az apostol leírja, akkor tudjuk megvizsgálni, hogy „mi az Istennek… akarata” (Róm 12:2), amikor:

1) igazán megértjük Isten irgalmasságát irántunk (Róm 12:1);

2) élő áldozatként ajánljuk fel magunkat Istennek (Róm 12:1);

3) az elménk megújul (Róm 12:2).

Csak a megújult elme képes igazán megérteni Isten akaratát. A megújulás azonban attól függ, hogy előbb meghaljunk az énünknek. Nem volt elég az, hogy Krisztus csak szenvedett értünk, meg is kellett halnia.

`Kérjük a Szentlelket, hogy mutassa meg, az életünk mely területein nem „haltunk” még meg teljesen! Minek a feladására vezet a Szentlélek, hogy élő áldozattá válhass az Úr számára?`

Amikor az életünk egyes területein nem haltunk meg egészen az énünknek, Isten megengedi, hogy a tűzpróba azokra a részekre terelje a figyelmünket. Ugyanakkor a szenvedés nemcsak abban segít, hogy szembeszálljunk a bűnökkel, hanem betekintést is nyerünk abba, ahogyan Jézus odaadta magát értünk. Elisabeth Elliot így ír: „Talán akkor érthetjük meg a legjobban a keresztet, ha átadjuk Istennek azt, ami után a szívünk legmélyebben vágyódik… A saját keresztünk, ami ugyan összehasonlíthatatlanul kisebb a Megváltóénál, mégis lehetőséget ad arra, hogy a szenvedései közepette ismerjük meg Őt. Minden szenvedésünkben erre a közösségre hív bennünket” (Elisabeth Elliot: Quest for Love. GrandRapids, MI, 1996, Fleming H. Revell, 182. o.).

`Olvassuk el Róm 12:1-2 verseit és imádkozzunk! Gondoljunk azokra a dolgokra, amelyekről le kell mondanunk ahhoz, hogy élő áldozatok lehessünk! Hogyan segít ez megérteni Jézus értünk vállalt szenvedését a kereszten? Hogyan lehetünk közösségben Krisztussal és a szenvedéseivel ennek az ismeretnek birtokában?`

---

#### Ellen G. White idézetek

Akik Krisztus életszentségére törekszenek, azok a nagy üdvösség tárgykörével foglalkoznak. A Biblia az a tárház, amely az ember lelkivilágát jó táplálékkal ellátja. Elmélkednek Krisztus testté lételén, elmélkednek az érettük hozott nagy áldozat felett, hogy a kárhozattól megmeneküljenek, hogy bűnbocsánat, béke és örök megigazulás, szentség részeseivé lehessenek. A Lélek fellángol, ha e magasztos és felemelő tárgykörrel foglalkozik. Szentség és igazság, kegyelem és életszentség foglalkoztatják a gondolatokat. Az önző én elhal, ám Krisztus él szolgáiban. Ha az Igén elmélkednek, szívük lángra lobban ugyanúgy, mint a két tanítvány szíve, mialatt Emmausba mentek, s Krisztus csatlakozott hozzájuk, és megvilágosította előttük az Írásokban a Őrá vonatkozó szövegeket. – Bizonyságtételek a prédikátoroknak, 87. o.

A menny nagyon olcsó, ha szenvedések árán elérhetjük. Legyünk önmegtagadók mindvégig, haljunk meg naponként az énnek; állandóan Jézusra tekintsünk s az Ő dicsőségét tartsuk állandóan szem előtt. Láttam, hogy azoknak, akik nemrég fogadták el az igazságot, tapasztalniuk kell, mit jelent Krisztusért szenvedni. Rögös pályán kell haladniuk, hogy végül megtisztulhassanak, és a szenvedések teszik majd őket alkalmasakká arra, hogy az élő Isten pecsétjét elnyerhessék. […]

Amint láttam, mivé kell lennünk, hogy a dicsőséget örökölhessük, és láttam, Jézus mennyit szenvedett, hogy ily gazdag örökséget szerezzen meg számunkra, imában könyörögtem, hogy alámerítkezhessünk Krisztus szenvedéseiben, hogy a küzdelmektől ne riadjunk vissza, hanem türelemmel és örömmel viseljük el őket, tudván azt, hogy mit szenvedett érettünk Jézus, hogy szegénysége és szenvedése által gazdagokká tegyen. Az angyal így szólt: „Tagadjátok meg önmagatokat; gyorsan előre kell haladnotok!” Közülünk többeknek volt elég ideje az igazság elfogadására, s arra, hogy lépésről lépésre haladhassanak folyton előre. Minden lépés erőt adott a további lépés megtételére. De az idő már-már lejár, és amit mi azelőtt éveken át tanulhattunk, arra nekik csak néhány hónapjuk lesz. Nekik nagyon sokat kell elfeledni, és sok új dolgot megtanulni. – Tapasztalatok és látomások, 67. o.

Krisztus a példaképünk. Értünk lett szegény, hogy szegénysége gazdaggá tegyen minket. Azt tanította, hogy szeretetben és egységben kell összejönnünk. Fáradoznunk, amint Ő fáradozott, áldozatokat hoznunk, ahogy Ő hozott áldozatokat. Szeretnünk, mint Isten szereti gyermekeit.

Testvéreim, hogy Krisztusban az önmegtagadást gyakorolhassátok, álljatok készen a megtérésre. Öltözzetek egyszerűen, de ízlésesen. Ne költsetek magatokra többet, mint ami elkerülhetetlen. Legyen otthonotokban önmegtagadó persely, melybe beleteszitek a lemondás apró tetteivel megtakarított pénzt. Napról napra világosabban értsétek meg Isten szavát, s használjatok ki minden lehetőséget, hogy terjesszétek a tudást. Ne fáradjatok bele a jótettekbe, mert hisz Isten szüntelenül rátok árasztja áldását a világnak adott mérhetetlen ajándékával. Dolgozzatok össze az Úr Jézussal, s Ő megtanít szeretetének megfizethetetlen leckéire. – Bizonyságtételek a gyülekezeteknek, 9. köt., 131. o.