---
title:  Készséges Hallgatás
date:  13/09/2022
---

`„Az Úr pedig eljött, megállt, és szólította, mint azelőtt: Sámuel, Sámuel! Sámuel pedig így felelt: Szólj, mert hallja a te szolgád” (1Sám 3:10, RÚF).`

Előfordult már, hogy hallottuk a Szentlélek halk és szelíd hangját, mégis figyelmen kívül hagytuk? Ezek után, amikor minden félresiklott, azt gondoltuk magunkban: Jaj nekem, miért is nem hallgattam rá?

Sámuel első könyve leír egy történetet, amikor egy idős ember és a két fia nem hallgatott az Úrra, egy kisfiú azonban igen. Több határozott figyelmeztetést kaptak Istentől, mégsem változtattak az életükön, pedig meg kellett volna tenniük.

`Olvassuk el a történetüket 1Sám 2:12–3:18 szakaszából! Milyen különbség válik nyilvánvalóvá azok között, akik nem hallgattak Istenre, illetve aki hallgatott?`

Éli fiainak máson járt az eszük, nem az Úr dolgain. Miután Éli meghallotta az Úr üzenetét, nem tett mást azon kívül, hogy beszélt a fiaival. A fiúk pedig nyilván nem voltak hajlandók arra, hogy átadják az életük minden egyes részét Istennek, meghajoljanak az Ő akarata előtt. Mennyire másként éltek, mint a fiatal Sámuel!

Charles Stanley, a prédikátor, azt taglalja, hogy fontos nyitottá tenni magunkat Isten hangjának hallására. Ezt úgy nevezi, hogy „üresbe tenni a váltót.” Így ír: „A Szentlélek… nem azért szól, hogy információt adjon át nekünk. Azért szólít meg, hogy válaszoljunk neki. Azt pedig jól tudja: a saját terveink annyira lekötik a figyelmünket, hogy időpazarlás lenne bármi azzal ellenkező dolgot javasolnia. Ilyen esetben gyakran hallgat. Arra vár, hogy üresbe tegyük magunkat és idővel engedelmeskedjünk neki” (Charles Stanley: The Wonderful Spirit-Filled Life. Nashville, TN, 1992, Thomas Nelson Publishers, 179-180. o.).

`Vajon mit érthetett Stanley azon, hogy „üresbe tegyük magunkat”? Az Isten iránti nyitottság tekintetében mi minden akadályozza gyakran, hogy „üresbe tegyük magunkat és aztán engedelmeskedjünk neki”? Mi kell ahhoz, hogy fogékonyak legyünk az Úr hangjára és eltökélten engedelmeskedjünk útmutatásának?`

---

#### Ellen G. White idézetek

Éli jó, tiszta erkölcsű ember volt, de nagyon elnéző, nagyon engedékeny. Isten nemtetszését váltotta ki, mert nem erősítette meg jellemének gyönge pontjait. Senkit sem akart megbántani, nem volt benne erkölcsi bátorság, hogy megrója és megintse a bűnt. Két fia alávaló ember volt, de mégsem távolította el őket tisztségükből. Fiai megszentségtelenítették Isten házát. Éli tudott róla, bánkódott is nagyon miatta, mert a tisztaságot és szent életet szerette; de nem volt benne erkölcsi erő elnyomni a gonoszságot. Szerette a békét, az egyetértést, így egyre érzéktelenebb lett a tisztátalansággal és bűnnel szemben. – Bizonyságtételek a gyülekezeteknek, 4. köt., 516. o.

Sámuel prófétát életének első három évében az édesanyja megtanította különbséget tenni a jó és rossz között. Minden ismerős tárgy segítségével, ami körülvette, igyekezett gondolatait a Teremtőre irányítani. Fogadalmáért – hogy fiát az Úrnak adja – nagy önmegtagadás árán, gyermekét Éli főpap gondozásába helyezte, hogy az Isten házának szolgálatára nevelje… Sámuelt korai neveltetése indította arra, hogy megőrizze istenfélő becsületességét. Mekkora volt Anna jutalma! ­Milyen hűségre buzdít az ő példája! – Gyermeknevelés, 197. o.



Isten azért adott szemet az embernek, hogy lássa törvényének csodálatos voltát. Azért adott halló fület, hogy meghallja üzenetét, melyet prédikátorai szólnak. Beszélőképességet pedig azért adott az embernek, hogy hirdesse Krisztust, mint a bűnbocsátó Megváltót. Az ember szívével hiszi el az igazságot és szájával tesz vallomást az üdvösségről.

Mindnyájan őrizzük érzékszerveinket, nehogy Sátán győzelmet nyerjen felettük, mert azok a lélekhez vezető utak.

Hűségesen kell őrizned szemedet, füledet és minden érzékszervedet, ha uralni akarod értelmedet, és meg akarod akadályozni, hogy hiábavaló és romlott gondolatok beszennyezzék lelkedet. A kegyelem ereje tudja egyedül e kívánatos munkát elvégezni.

Sátán és angyalai arra törekszenek, hogy bénulttá tegyék érzékszerveinket, hogy az intéseket, a figyelmeztetéseket és a dorgálásokat ne halljuk meg, vagy ha meg is halljuk, ne hassanak szívünkre, és ne újítsák meg életünket. – Boldog otthon, 401. o.

Isten elvárja, hogy mindannyian legyünk önfeláldozó munkások. Az igazság minden része gyakorlatilag alkalmazható mindennapi életünkre. Boldog, aki meghallja, de meg is tartja az Úr szavát. Nem elég hallanunk, cselekednünk kell, meg is kell tennünk. A parancsolatok cselekvésében nagy jutalom rejlik. – Bizonyságtételek a gyülekezeteknek, 4. köt., 59. o.