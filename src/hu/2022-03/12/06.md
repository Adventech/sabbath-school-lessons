---
title:  Pótlékok
date:  15/09/2022
---

Ahogy tegnap láttuk, nem sikerül alávetnünk magunkat Isten akaratának, ha a saját erőnkre hagyatkozunk. Viszont az is lehetséges, hogy más dolgokkal próbáljuk meg helyettesíteni Őt. Vannak, akik elmennek vásárolni, amikor rosszkedvűek, remélve, hogy az felvidítja őket. Mások kevésnek érzik magukat, ezért hírnévre törekednek. Némelyek a házassági problémáik miatt valaki más felé fordulnak, másutt keresnek meghittséget és izgalmat. Több ilyen dolog csökkentheti a ránk nehezedő nyomást, ugyanakkor nem oldják meg a problémát, és arra sem tanítanak meg, hogy legközelebb hogyan kezeljük jobban a helyzetet. Erre egyedül csak az Úrtól származó természetfeletti erő képes. A baj az, hogy sokszor nem Istenre, hanem pótlékokra hagyatkozunk.

Íme néhány pótlék, amelyekre Isten helyett támaszkodnak az emberek:

1)  Emberi logika vagy múltbeli tapasztalat, amikor pedig új isteni kijelentésre lenne szükség.

2)  Egyes problémákat igyekeznek elhessegetni, holott isteni megoldás kellene.

3)  Menekülés a valóság elől és az Úr kerülése, amikor inkább vele kellene beszélni és isteni erőt kérni.

Zakariás próféta könyve segít arra összpontosítani, ami igazán számít, amikor kísértést érzünk, hogy pótlékokhoz folyamodjunk. Sok évnyi távollét után a foglyok végre visszatértek Babilonból és egyből elkezdték újjáépíteni a templomot. Csakhogy ádáz ellenállásba ütköztek (ennek hátterét Ezsdrás 4-6. fejezeteiben találjuk). Zakariás tehát bátorító üzenettel ment Zorobábelhez, az építési munkálatok vezetőjéhez.

`Olvassuk el az üzenetet Zakariás 4. fejezetében! Mit ért Isten azon, amit Zak 4:6 versében találunk? Hogyan befolyásolhatja az építkezési munkák befejezését a Szentlélek? Ezek szerint milyen kapcsolat van a Szentlélek és a gyakorlati teendőink között?`

Isten nem akadályozta meg a templomépítéssel szembeni ellenállást, Zorobábelt sem kímélte meg annak feszültségétől, és minket sem fog mindig megvédeni a küzdelmektől. Amikor akadályokba ütközünk, az Úr felhasználhatja a tűzpróbákat arra, hogy megtanítson bennünket csak rá hagyatkozni.

`Mi az első reakciónk stresszhelyzetben? Evés? Filmezés? Ima? Meghajtjuk magunkat Isten előtt? Mit árul el a válaszunk rólunk, illetve arról, hogy mit kell megtanulnunk vagy min kell változtatnunk?`

---

#### Ellen G. White idézetek

Aki szem elől téveszti, hogy az élete Istentől függ, az biztosan elbukik. Olyan hatalmakkal küzdünk, amelyek erősebbek nálunk. Sátán és seregei állandóan figyelnek, hogyan kísérthetnek bennünket. Saját erőnkkel és bölcsességünkkel lehetetlen ellenállnunk, ezért biztosan vereséget szenvedünk, ha szívünket elidegenítjük Istentől, s helyet adunk az önfelmagasztalásnak és a képzelt függetlenségnek. – Az evangélium szolgái, 322. o.

Legyen Isten az egyedüli támaszod! Ha nem így teszel, akkor itt az ideje, hogy állj meg ott, ahol vagy, és változtass a dolgok menetén… Őszinte és éhező lélekkel kiálts az Úrhoz! Harcolj a mennyei hatalmakkal, mígnem győzelmet aratsz! Egész lényedet – lelkedet, testedet és szívedet – helyezd az Úr kezébe, és határozd el, hogy az Ő szeretetteljes eszköze leszel, akit az isteni akarat lelkesít, és akinek elméjét betöltötte a Szentlélek! […] Akkor majd tisztán fogod látni a mennyei dolgokat.

Ha megengedjük elménknek, hogy még több időt töltsön Krisztussal és a mennyei dolgokkal, akkor erős késztetést és támogatást kapunk azon küzdelmekre, amelyeket az Úr nevében kell megvívnunk. A világ szeretete és a büszkeség erejét veszti, amint szemléljük a jobb ország dicsőségét, amely nemsokára az otthonunk lesz. Krisztus szépsége mellett a világ összes vonzalma hiábavalóságnak fog tűnni számunkra. – Sons and Daughters of God, 105. o.

Zorobábel Jeruzsálembe ment, hogy az Úr házát építse, azonban nehézségek vették körül. Ellenfele „igyekezék megkötni Júda népének kezét és elrémíteni az építkezéstől”, „és megakadályozák őket erővel és hatalommal”. Az Úr azonban közbelépett értük, és az Úr háza elkészült.

Aki hű az Úrhoz és művéhez, ugyanazokkal a cselszövésekkel fogja szembetalálni magát, mint amelyeket az ellenfél régen támasztott, hogy akadályozza Isten munkájának helyreállítását és felépítését – a nehézségek nagy hegyét, mely Zorobábel útján emelkedett. Sok emberi kitalálást használnak, hogy olyan emberek gondolkodásának és akaratának megfelelő terveket valósítsanak meg, amikkel az Úr nem fáradozik együtt. Ámde nem kérkedő szavak, szertartások sokasága bizonyítja, hogy az Úr együttmunkálkodik népével. Az emberi eszköz tettetett, hamis ereje nem dönti el a kérdést. Az Úr munkájával szembehelyezkedők ideig-óráig hátráltathatnak, mégis az a Lélek, aki az Úr munkáját vezette végig az úton, Ő fog ma is irányítani. „Nem erővel, sem hatalommal, hanem az én lelkemmel, mondja a seregek Ura.”

Az Úr azt akarja, hogy az Ő erejével legyen erős minden lélek. Azt akarja, hogy Őrá tekintsünk, tőle kapjuk utasításainkat. – A Te Igéd igazság, 4. köt., 1179. o.

Jelenleg a kegyelem idejét éljük, a Szentlélek kitöltésének idejét. Kérjük áldásait. Ideje, hogy sokkal odaadóbbak legyünk. Ránk bízta Isten a fáradságos, de boldog, dicső művet, nevezetesen, hogy Krisztust kinyilatkoztassuk a sötétségben szenvedőknek. Hivatásunk, hogy a különleges, korszerű igazságokat hirdessük. Mindehhez a Lélek kiárasztására szorulunk. Imádkozzunk érte. Az Úr elvárja, hogy kérjük Tőle. Ez idáig még nem tettük teljes szívvel. – Bizonyságtételek a prédikátoroknak, 511. o.