---
title:  Tanítói melléklet
date: 01/07/2022
---

Alapige:  Zsoltárok 23:3

Igeszakaszok: Zsoltárok 23; Róma 12:18-21

#### Áttekintés

Ebben a negyedévben egy hosszú, de nagyon fontos utazást kezdünk el. Azt próbáljuk megfejteni, mi értelme a szenvedésnek, a gonoszságnak és a halálnak. Igen, a szenvedést lehet úgy tanulmányozni, mint az emberi lét egy különálló jelenségét; lehet kutatni tudományos vagy pszichológiai szempontból az érzékelés, az érzelmek, a következmények alapján. A Biblia értelmezése azonban mélyebb. Megismerjük belőle a szenvedés eredetét, amely felmenti Istent a felelősség alól, hogy Ő hozta volna be azt a világunkba, és a Biblia azt is bemutatja, hogyan használja fel a fejlődésünk, győzelmünk és örök életünk érdekében. Ha az életet egy utazásnak tekintjük, a 23. zsoltár a legjobb starthely, mert egy ösvényt mutat be. Végigkísér életünk hegyein és völgyein. Ami pedig még fontosabb: valaki vezet ezen az úton. Ez a valaki pedig több mint kísérő: Ő a gondoskodó, szeretetteljes Pásztor. Az utazásunkkal, hegyeinkkel, völgyeinkkel kapcsolatos legfontosabb kérdések a következők: Ismerjük-e a Pásztort? Bízunk-e benne, történjék is bármi és vezessen bárhová?

A tanulmány témái: Az e heti tanulmány három fő témára helyez hangsúlyt.

1.  Fontos érteni, hogy életünk egy utazás, ami különféle kanyarokat vesz.

2.  Azt is lényeges szem előtt tartani, hogy ez az ösvény nem össze-vissza kanyarog. Isten a Vezetőnk és Pásztorunk, aki időnként engedi, hogy cikkcakkban haladjunk, vagy éppen erős karral vezet át a szenvedés és halál völgyein. Azt azonban bizonyosan nem várja el, hogy vakon menjünk az úton. Ígéretekkel biztosít, bátorít, miszerint üdvösségre vezet minket.

3.  Életünk olvasztótégelyeit nem éljük túl, ha nem bízunk Pásztorunkban, aki átvezet azokon.

#### Kommentár

A két ösvény

Életünk egy bibliai kép szerint olyan, mint egy sokféle tájon át kanyargó út. Pályája születésünktől halálunkig tart. Nem egy, hanem két ösvény van. Az első a jó út, az igazság útja (Péld 8:20), ami a jóléthez és az élethez vezet (Zsolt 1:2-3), mert maga Isten teszi simává (Péld 2:8; Ézs 26:7). Akik az igazság ösvényén járnak, azokat Isten Igéje vezérli, amely lámpásként világít lábuk előtt, amikor az élet sötét (Zsolt 119:105). Itt egyre világosabb lesz, egészen a teljes délig (Péld 4:18). Akik ezen járnak, életük minden területén Uruknak ismerik el Istent (Péld 3:5-6). Habár az életre vezet ez az út, de keskeny és kevesen járnak rajta (Mt 7:14). A második ösvény a rossz, bűnös út. Ez a széles út, ami gonoszsághoz, felületes élethez, végül halálhoz vezet (Zsolt 1:4-5; Péld 14:12; Mt 7:13).

Életünk útjai mind ott vannak Isten előtt, Ő vizsgálja meg azokat (Péld 5:21). Így figyelmeztet: „Ne lépj a hitetlenek útjára, a gonoszok ösvényén ne járj” (Péld 4:14; lásd még Zsolt 1:1)! Ha valaki ezen jár, Isten hívja, hogy térjen a jó útra: „Élek én – ezt mondja az én Uram, az ÚR –, hogy nem gyönyörködöm a gonosz halálában, hanem abban, hogy a gonosz megtérjen az útjáról, és éljen. Térjetek meg, térjetek meg gonosz útjaitokról! Miért halnátok meg, ó, Izráel háza” (Ez 33:11)?

E rövid bibliatanulmányból az alábbi következtetéseket vonhatjuk le:

1. Igen, mindkét út vége meghatározott: az igazság útja élethez vezet, a gonoszság útja pedig halálhoz. Azonban az, hogy melyiken járunk, a mi döntésünkön múlik. 2. Ha úgy döntünk, az előbbin, Isten ígéri, hogy élni fogunk. Keskeny, sötét hegyeken vagy völgyeken vezethet keresztül, és több fényre, táplálékra, kitartásra, türelemre és erőre van szükségünk, de vége a világosság, boldogság és élet. Ézsaiás prófétán keresztül Isten azt ígéri a benne bízóknak, hogy kiépített ösvény lesz számukra, amelyen könnyű járni: „Kiépített út lesz ott, egy út, amelyet szent útnak hívnak. Nem jár rajta tisztátalan, hiszen csak azoké ez, akik ezen az úton járnak. Az együgyűek sem tévednek el rajta” (Ézs 35:8).

A vallás mint út

Keleti világnézetekhez hasonlóan a Biblia is útként, utazásként ábrázolja a „vallást”. „Énók háromszáz esztendeig az Istennel járt” (1Móz 5:22). Mikeás próféta megjövendöli, hogy lesz idő, amikor sokan eljönnek a világ minden sarkából, és ezt mondják: „Gyertek, menjünk föl az ÚR hegyére…, hogy tanítson minket útjaira, és az ő ösvényein járhassunk!… Mert ha minden nép a maga istenének nevében jár is, mi az ÚRnak, Istenünknek nevében járunk örökkön-örökké” (Mik 4:2, 5). Isten arra kéri gyermekeit, hogy járjanak hűségesen őelőtte (1Kir 3:14; 9:4; Péld 10:9; Zak 3:7). Amikor pedig letérnek az ösvényről, visszahívja őket: „Így szól az ÚR: Álljatok ki az utakra, és nézzetek szét, kérdezősködjetek a régi ösvények felől, melyik a jó út, és azon járjatok, hogy nyugalmat találjatok lelketeknek” (Jer 6:16)!

Az éppen megszülető kereszténységet először így nevezték: „az Út” (ApCsel 9:2; 19:9, 23; 22:4; 24:14, 22), vagy „az üdvösség útja” (ApCsel 16:17). Apollós „oktatásban részesült az Úr útjáról”, és még alaposabb tanítást kapott, miközben azon járt (ApCsel 18:25-26). Pál apostol szintén „az úton való járással” kapcsolja össze a vallást, és hangsúlyozza, hogy a keresztények többé ne járjanak úgy, „ahogy a pogányok járnak elméjük hiábavalóságában” (Ef 4:17). János apostol int, hogy járjunk Isten parancsolataiban és az Ő szeretetében (2Jn 1:6).

Jézus kijelentette önmagáról: „Én vagyok az út, az igazság és az élet, senki sem mehet az Atyához, csakis énáltalam” (Jn 14:6). Az „út”, az „igazság” és az „élet” együtt alkotják a keresztény hit főbb oszlopait. Feltehetjük a kérdést: Fontos-e még ma is a keresztény hit? Jelenleg is időszerű? Igaz, hogy a kereszténység történelme tele van hitehagyással, túlkapásokkal, csalásokkal és korrupcióval, sokszor letért Krisztus útjáról. Ez azonban nem jelenti azt, hogy ne létezne az igazság útja, amit követhetünk. Jézus ott marad az ösvényen, és Ő ígéri nekünk, hogy útja az igazság útja, amely az életre, örök életre vezet. Nem csupán Ő maga az út, hanem – ahogy magáról mondja – Ő a jó Pásztor is (Jn 10:11). Mit jelent ez? Így magyarázza: „Én vagyok a jó pásztor, én ismerem az enyéimet, és engem is ismernek az enyéim” (Jn 10:14) – beleértve a más aklokban lévőket is (lásd Jn 10:16). Ám még ennél is többet tett. Jézus, mint „jó pásztor… életét adja a juhokért” (Jn 10:11; lásd még 10:15), örök életet ad nekik, nem vesznek el soha és senki sem ragadja ki őket a kezéből (Jn 10:28). Keskeny az út és vannak olvasztótégelyek is, de ez az élethez vezető egyetlen és legjobb út (ApCsel 4:12), Pásztorunk pedig végigvezet rajta.

A vallás angol meghatározása és fogalma („religion”) a latin re (újra) és ligare (kapcsolódni, kötődni) szavakból származik. (Jelentése: újra összekapcsolódni.) Bár ez a nyugati keresztény környezetben alakult így, a kifejezésnek bibliai szempontból is értelme van. Össze lehet fűzni a vallással kapcsolatos biblikus képpel, az „úttal” és az „utazással”. Amikor az emberiség a romlás útjára lépett, elvesztettük az Istennel való kapcsolatunkat. A vallás az a folyamat, amelynek segítségével az ember helyreállíthatja a közösségét Istennel. Ám hogyan valósul ez meg? Amennyiben a vallás valóban „út” vagy „utazás”, akkor az nem valami időtlen, történelmen kívüli jelenség, mint a pogány mitológiai vagy filozófiai hitrendszerekben. A bibliai nézet szerint a vallás (vagy az embernek az Istennel való ismételt összekapcsolódása) időben és térben történő folyamat. Személyes, történelmi utazás úgy Isten, mint az ember számára. Isten ott találkozik velünk, ahol vagyunk: a történelmünkben. Egy másik különbség a pogány és bibliai vallások között az, hogy az előbbiben az embereknek maguknak kell megtisztítaniuk az utat önmaguk számára. Így találhatnak oda az istenek világába, nyerhetik el kegyeiket, kapcsolódhatnak hozzájuk, hogy aztán ellophassák titkaikat, talán éppen az örök élet titkát. A Biblia vallásában azonban éppen az ellenkezője igaz: maga Isten tisztítja meg az utat előttünk. Elénk jön, keres, hogy megmentsen, visszavezessen az élet útjára, visszahozzon önmagához. Ő maga az Út, a Vezető és a Pásztor. Velünk jár a völgyben, vezet az ösvényen, hogy újra megtaláljuk a közösséget vele. Ez Isten vallása, a kegyelem vallása!

#### Gyakorlati alkalmazás

1.  Vizsgáljuk meg életünk útját! Melyik ösvényen vagyunk? Mit tehetünk azért, hogy biztosan az igazság ösvényén járjunk, ami az örök életre vezet?

2.  Találkoztunk olyanokkal, akik éppen az ellenkező irányba vezető úton mennek? Mit tehetünk azért, hogy másoknak is segíthessünk Jézus útját választani?

3.  Bízhatunk abban, hogy Pásztorunk átvezet az élet tűzpróbáin, mert mielőtt megengedi, hogy átmenjünk azokon, Ő már áthaladt rajtuk. Azonban van egy nagyon fontos különbség az Ő tűzpróbája és a miénk között. Sok próbát mi magunk okozunk, vagy mások, esetleg a bűn általános következményei miatt kerülünk beléjük. A Pásztornak viszont mi okoztuk a tűzpróbát, és Ő áldozatként vállalta azt helyettünk, mint Megváltónk. Ennek megértése hogyan segít át bennünket a szenvedéseken?

`Jegyzetek`