---
title:  Biztos Ígéret Az Útra
date:  30/06/2022
---

`„Bizonyára jóságod és kegyelmed követnek engem életem minden napján, s az Úr házában lakozom hosszú ideig” (Zsolt 23:6).`

Időnként beleesünk abba a csapdába, hogy azt hisszük, egyedül vagyunk, amikor a völgyben járunk vagy ha ellenség vesz körül. Nem érezzük mindig, hogy Isten sokat tesz értünk. Úgy gondoljuk, ha segített volna, nem is kerültünk volna ilyen helyzetbe. Dávid viszont egyértelműen nem így látja a kérdést.

`Mi az a két dolog, amiben Zsolt 23:6 verse szerint Dávid teljesen biztos volt a megpróbáltatásai ellenére is (lásd még Ef 1:4; Zsid 11:13-15; 2Pt 1:10)?`

Egyes fordítások szerint jóság és rendületlen szeretet (Isten szövetségi ígérete) „követ” minket egész életünk során. Viszont az eredeti ige sokkal határozottabb: jóság és szeretet „üldöz” egész életünk során. (Sőt, ugyanezt a héber igét találjuk például 1Móz 14:14, Józs 10:19 és 1Sám 25:29 verseiben, ahol igazán egyértelművé válik az „üldözés” gondolata.)

`Milyen kép villan fel a fejünkben, amikor elképzeljük, hogy jóság és kiapadhatatlan szeretet „üldöz” bennünket? Vajon mit akarhatott Dávid üzenni, amikor így jellemezte Isten irántunk való szeretetét?`

Megkérdőjelezhetetlen Isten életünk végéig tartó jósága és rendíthetetlen szeretete, illetve vezetésének biztossága, legyen bármilyen mély a völgy, vagy akármennyire kitartóak is az ellenségeink. Ezek a gondolatok erőt adtak Jézusnak a Golgotán, így bennünket is bátoríthatnak. Időnként azonban a szeretteink tele vannak kérdésekkel. Ilyenkor Dávidhoz hasonlóan nekünk sem az a legokosabb, ha teológiai magyarázatot próbálnánk adni Isten végtelen hatalmáról. A zsoltáros inkább azt mutatja meg a 6. versben, hogy a legjobb, ha a személyes meggyőződésünk kinyilvánításával, megerősítésével teszünk bizonyságot az igazságról Istennel kapcsolatban.

`Istennel szerzett saját tapasztalataink alapján mivel tudnánk alátámasztani, hogy az Ő jósága és szeretete bizonyosan „üldöz” bennünket? Mivel tudnánk ezt megerősíteni a Bibliából? Hogyan beszélhetünk erről azoknak, akik számára kérdéses Isten gondviselése? Miért a kereszt a legnagyszerűbb példája ennek az „üldözésnek”?`

---

#### Ellen G. White idézetek

Hogyan bizonyosodjunk meg Isten jóságáról és szeretetéről? A zsoltáríró felszólít minket, hogy ne csak halljuk és tudjuk, ne csak olvassuk és tudjuk, ne csak higgyük és tudjuk, hanem „ízleljük meg, érezzük és lássuk, mily jóságos az Úr” (Zsolt 34:9). Ahelyett, hogy egymás szavára támaszkodnánk, ízleljük, érzékeljük, tapasztaljuk meg a magunk számára.

A tapasztalat olyan ismeret, amely valaminek a kipróbálásából származik. Tapasztalatból nyert vallásosságra van most szükségünk: „Ízleljétek, érzékeljétek, és lássátok meg, hogy jó az Úr!” Igen sokan, akik ismerik ugyan a vallásos igazság elméletét, soha nem tapasztalták Isten kegyelmének megújító hatalmát a szívükön. – Bizonyságtételek a gyülekezeteknek, 5. köt., 221. o.

Isten gondoskodott balzsamról minden seb esetében. Van orvos és balzsamolaj Gileádban. Tanulmányozzátok úgy a Szentírást, mint soha azelőtt! Kérjetek az Úrtól bölcsességet minden veszélyben! Minden próbában kérleljétek Jézust, hogy mutasson kiutat gondjaitokból, és akkor szemetek megnyílik a gyógyszerre, és alkalmazni tudjátok a Szentírásban lejegyzett gyógyító ígéreteket. Ily módon az ellenség nem hajthat titeket szomorúságba vagy hitetlenségbe, mert hitetek, reménységetek és bátorságotok lesz az Úrban. A Szentlélek világos látást ad nektek arra, hogy felismerjetek és alkalmazzatok minden áldást, mely szomorúságotok ellenszereként és gyógyító ágként hat az ajkatokhoz helyezett keserűség ellen. A keserűség feloldódik Jézus szeretetében, és a keserűségről való panaszkodás helyett felismeritek, hogy Jézus szeretete és kegyelme annyira áthatja a szenvedést, hogy az alázatos, szent és megszentelt örömre fordul. – Szemelvények Ellen G. White írásaiból, 2. köt., 273. o.

Amikor tekintetük e világ dolgaitól a mennyei dolgok felé fordul, akkor Isten gyermekei egy különleges népet fognak alkotni, hogy megláthassák azt a kegyelmet, jóságot és irgalmat, amelyet Isten tanúsít az emberek fiai iránt. Szeretetére válaszként az életükkel azt mutatják be a körülöttük élőknek, hogy Isten Lelke vezérli őket, és nem a földi, hanem a mennyei dolgokat kedvelik. […]

Ha belegondolunk, hogyan jött el Krisztus a földünkre meghalni az elbukott emberért, máris megértünk egy keveset abból, hogy mekkora árat fizetett a megváltásunkért, és felismerjük, hogy Isten nélkül nem létezik sem jóság, sem igazi fenség. […]

Már majdnem hazaértünk; nemsokára hallani fogjuk Üdvözítőnk legszebb zenénél is kellemesebb hangját, amint bejelenti: „Küzdelmetek véget ért. Menjetek be Uratok örömébe.” Csodálatos és dicsőséges áldás! Én szeretném e szavakat hallani az Örökkévaló ajkáról. Szeretném dicsőíteni és magasztalni a trónon ülőt! Szeretném, hogy a hangom újból és újból felcsendüljön a mennyei udvarokban! Te is ott leszel? Segítsen meg az Úr. Töltsön be az Ő teljességével és erejével, hogy megízlelhessük az eljövendő világ örömeit. – In Heavenly Places, 368. o.