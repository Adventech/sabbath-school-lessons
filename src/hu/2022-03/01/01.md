---
title:  A Pásztor Tűzpróbája
date:  25/06/2022
---

### E heti tanulmányunk
Zsoltárok 23; Róma 12:18-21 „Lelkemet felüdíti, igaz ösvényen vezet az Ő nevéért” (Zsolt 23:3, RÚF).

> <p></p>
> Sophie nekidőlt a hálószoba ajtajának és leült a padlóra. Gyorsan eleredtek a könnyei, egy pillanat se telt el, máris zokogott. „Hogy tehette? Hogy tehette!” Olyan hírt kapott, amitől megszakadt a szíve. Valaki, akit a barátjának hitt, tisztelt és akiben megbízott, szörnyű pletykát terjesztett róla, hogy aláássa az ő és a munkája jó hírét. Sophie felvette az ágyon heverő Bibliáját és azon kapta magát, hogy a jól ismert szavakat olvassa: „Lelkemet megvidámítja, az igazság ösvényein vezet engem az ő nevéért. Még ha a halál árnyékának völgyében járok is, nem félek a gonosztól, mert te velem vagy; a te vessződ és botod, azok vigasztalnak engem” (Zsolt 23:3-4).

„Ez nem lehet igaz!” – fakadt ki belőle. A gondolatmenet viszont cáfolhatatlannak tűnt. A zsoltárbeli Pásztor az igazság ösvényein vezette a bárányait, csakhogy az út a halál árnyékának völgye felé kanyargott. Létezik, hogy Isten fel tudja használni még a sötét völgyet, egy barát fájdalmas árulását is az igazságra való tanítására?

A hét dióhéjban: Mikor növekedtünk jobban lelkileg: könnyű, vagy nehéz időkben?

---

#### Ellen G. White idézetek

A természet hatalmas könyvének leckéit bemutatva a nagy Tanító felnyitotta hallgatóinak szemét, hogy felfedezhessék azt a figyelmet, amit annak arányában tanúsít az Úr, amilyen helyet foglal el az alkotás a teremtés skáláján. Ha a Teremtő figyelme kiterjed még a mezei fűszálra is, amely ma még szépen virul és elkápráztatja az emberi érzelmeket, de holnap levágják és elégetik, annál inkább figyelmet fordít az emberre, akit saját képmására teremtett. Sosem fogjuk túlbecsülni az emberi lélek értékét és azt a figyelmet, amit a menny tanúsít az ember iránt. Isten így bátorít: „Ne félj, te kicsiny nyáj, mert tetszett a ti Atyátoknak, hogy néktek adja az országot.” (Lk 12:32)

Jézus a jó Pásztor, követői pedig az Ő nyáját képzik. A pásztor mindig együtt van a nyájjal, hogy megvédje a vadállatoktól, hogy megkeresse az elveszett juhokat, és visszavigye az akolba, utána pedig zöld legelőkhöz és élő vizekhez terelgesse őket. – Lift Him Up, 215. o.

Ne feledjük, hogy mikor a völgyben vagyunk, ha bizakodva járunk, Krisztus ugyanúgy velünk van, mint amikor a csúcsokon lépdelünk. A hang így szól hozzánk: „Vessétek terheteket a terhek hordozójára, az Úr Jézus Krisztusra. Éljetek a kereszt napos oldalán, így szólva: Tudom, kinek hittem, s meggyőződésem, hogy meg tudja tartani, amit rábíztam, ama napra.” „Hálát adok annak, aki engem megerősített, a Krisztus Jézusnak, a mi Urunknak, hogy engem hívnek ítélt, rendelvén a szolgálatra.” „Akit, noha nem láttok, szerettek; akiben, noha most nem látjátok, de hisztek benne, kibeszélhetetlen és dicsőült örömmel örvendeztek. Elérvén hitetek célját, a lélek üdvösségét.” (1Tim 1:12; 1Pt 1:8–9) […]

Bíznom kell benne minden körülmények között, tekintet nélkül érzelmeim hullámzására. Annak dicsőségét kell hirdetnem, aki „a sötétségből az ő csodálatos világosságára” hívott ki (1Pt 2:9). Szívemnek állhatatosan Krisztusban, Üdvözítőmben kell lennie, szemlélve szeretetét és kegyelmes jóságát. Nem olykor-olykor, hanem mindenkor bíznom kell benne, hogy láttatni tudjam a benne lakozás eredményeit, melyet drága vérével vásárolt meg számomra. Tanuljunk bízni ígéreteiben, hogy rendíthetetlen hitünk legyen, hogy mint Isten ígéreteit fogadhassuk el azokat. – Értelem, jellem, egyéniség, 2. köt., 811. o.

Sátán el akar pusztítani, az Úr Jézus pedig helyre akar állítani bennünket. Folyamatosan kell gyakorolnunk a hitet, és az érzelmeinktől függetlenül bíznunk kell Istenben… Mondd el a zsoltárossal együtt: „Még ha a halál árnyékának völgyében járok is, nem félek a gonosztól, mert te velem vagy; a te vessződ és botod, azok vigasztalnak engem. Asztalt terítesz nékem az én ellenségeim előtt; elárasztod fejem olajjal; csordultig van a poharam. Bizonyára jóságod és kegyelmed követnek engem életem minden napján, s az Úr házában lakozom hosszú ideig.” (Zsolt 23:4–6) – Lift Him Up, 332. o.