---
title:  Tanítói melléklet
date: 23/09/2022
---

Alapige: Máté 27:46

Igeszakaszok: Máté 2:1-18; 27:51-52; Lukács 2:7, 22-24; 22:41-44;

János 8:58-59; Róma 6:23; Titusz 1:2

#### Áttekintés

A Biblia legfontosabb tétele, hogy a bűnt és a szenvedést mi hoztuk létre, de Istenünk viselte el. A világ vallásaiban nincs más istenség, aki leereszkedne, hogy egy ilyen áldozatot meghozzon. Ezért nevezik a bibliai kereszténységet a szeretet és a kegyelem vallásának a teremtéstől a megváltásig. Isten kegyelméből teremtett meg bennünket (a hozzájárulásunk nélkül), mert szeretett; kegyelme által vált meg (szintén a hozzájárulásunk nélkül), mert szeretett bennünket.

Azonban mindkét esetben (teremtés és megváltás) van választási lehetőségünk, hogy elfogadjuk vagy elutasítjuk a kegyelmét. Ádám és Éva meghozták a döntést, hogy elutasítják Isten teremtői tettét. A lázadás útját választották, ami a megsemmisüléshez és a halálhoz vezet. Miután Krisztus kereszthalála által, kegyelemből megváltott bennünket, mindnyájunknak van választási lehetőségünk, hogy elfogadva Isten helyettes áldozatát, visszatérünk a fény, a kegyelem és a szeretet országába, vagy elutasítjuk a megváltást és eltűnünk az örök semmiben. Döntsünk ma! Válasszuk a szeretetet, a kegyelmet, az életet! Válasszuk Isten szeretetét, az Ő kegyelmét és életét. Ettől leszünk boldogok mi és a szeretteink, ez okoz örömöt Istennek is.

A tanulmány témái: E heti tanulmányunk két fő témát világít meg:

1.  Jézus Krisztus szenvedése nem csupán egy másik személy szenvedését jelenti. Az Ő szenvedése Isten szeretetének és megváltásának lényege. Értünk és helyettünk szenvedett, hogy örökre megmentsen bennünket a bűn, a szenvedés és a halál uralma alól.

2.  Jézus szenvedése a Gecsemáné-kertjében, továbbá ennek jelentősége számunkra.

#### Kommentár

Jézus szolgálatának korai napjai

Igen, Jézus életének első óráitól kezdve tapasztalta az emberi tragédiát és szenvedést: tagadást, elutasítást, szegénységet, megaláztatást (egy jászolban született meg), fizikai szenvedést (körülmetélést), tömegmészárlást, üldözést, menekülést. Már gyermekkorában átélte, mit jelent az emberi szenvedés. Szolgálatának kezdetén, keresztségekor pedig belépett a tűzpróbába, amiért tulajdonképpen a földre jött. Miért keresztelkedett meg, ha nem volt benne bűn?

Természetesen azért, hogy példát adjon nekünk. Ellen G. White megjegyzi: „Jézus keresztsége nem saját bűneinek megvallása volt. Azonosította magát a bűnösökkel, ugyanazt az utat járta, amelyet nekünk kell megtennünk, ugyanazt a munkát végezte, amely a mi feladatunk. Szenvedésekkel teli élete, türelmes állhatatossága keresztsége után szintén példaként áll előttünk” (Jézus élete. Budapest, 2010, Advent Kiadó, 83. o.). Ám azon túl, hogy példát adott számunkra, Jézus Krisztus keresztsége többet is jelent.

Pál apostol a halál és a feltámadás fogalomkörében fejti ki a keresztség jelentőségét: „Vagy nem tudjátok, hogy mi, akik megkeresztelkedtünk a Krisztus Jézusba, az ő halálába keresztelkedtünk meg? Eltemettettünk tehát vele együtt a keresztség által a halálba, hogy amiképpen feltámadt Krisztus a halálból az Atya dicsősége által, úgy mi is új életben járjunk” (Róm 6:3-4). Máshol kijelenti, hogy Isten „azt, aki bűnt nem ismert, bűnné tette értünk, hogy mi Isten igazsága legyünk őbenne” (2Kor 5:21). Jézus azért jött a földre, hogy magára vegye bűneinket és meghaljon helyettünk, és cserébe miénk lehessen az Ő igazsága. Ellen G. White írja: „Amint kijött a vízből, Jézus imában borult le a folyóparton. Új, fontos korszak nyílt meg életében. Most nagyobb színtéren folytatódtak életének küzdelmei. Bár a Béke Fejedelme volt, mégis kivont karddal kellett érkeznie… Senki a világon nem értette meg. Szolgálata során egyedül járt. Anyja és fivérei nem fogták fel küldetését. Még tanítványai sem értették meg. Örök világosságban lakozott; egy volt Istennel, de földi élete magányban telt… Azonosult velünk, hordoznia kellett bűneink, bajaink terhét. A Bűntelennek éreznie kellett a bűn szégyenét… Egyedül járta az utat, egyedül hordozta a terhet. Tőle függött a világ megváltása. Letette saját dicsőségét és magára vette az emberiség gyengeségeit” (Jézus élete. Budapest, 2010, Advent Kiadó, 83-84. o.).

Ez a csere látható jelképesen a keresztségben. Amikor Jézus megkeresztelkedett, nem saját megváltásáért keresztelkedett meg, hanem szemléltette, hogy eljött magára venni a bűneinket és meghalni helyettünk. Amikor mi megkeresztelkedünk, akkor Jézussal együtt meghalunk saját bűneinknek, elfogadjuk az Ő igazságát. Lelki értelemben új életre támadunk fel a vízből.

Jézus a Gecsemánéban

A Krisztus keresztje c. művében John R. W. Stott (1921-2011), híres anglikán teológus és evangelizátor megkísérli úgy értelmezni Jézus Gecsemáné-kerti küzdelmét, hogy összehasonlítja Szókratész halál előtti vívódásával. Szókratész (Kr. e. 470-399) a nyugati filozófia és világnézet egyik alapítóatyja, körülbelül 70 éves volt, amikor az athéni bíróság halálra ítélte az ifjúság megrontásáért és istentelenségért (mert elutasította a város bálványait). Egy bizonyos mérgező bürökfajtából készült kivonatot kellett meginnia. Bár dönthetett volna úgy, hogy megszökik a kihallgatás és az ítélethirdetés elől, úgy határozott, hogy a városban marad és szembenéz a halállal. A kivégzés helyszínén tanítványai vették körül, akik sírtak tanítójukért. Amikor odaadták neki a méreggel teli poharat, derűsen vette át, majd bátran, egy hajtásra, fenékig kiitta (Platón beszámolója szerint, lásd Platón Phaidón c. dialógusában: Euthyphro, Apology, Crito, Phaedo, Phaedrus. Loeb Classical Library. London, 2005, Harvard University Press, 393-403. o.).

Jézus Krisztus a Gecsemáné-kertben töltötte utolsó óráit. Amikor kérte tanítványait, hogy „maradjatok és virrasszatok”, mert lelke „szomorú… mindhalálig” (Mk 14:34), ők elaludtak. Sőt egyik tanítványa pénzért elárulta, a többiek pedig elfutottak a kertből, miután a csőcselék megérkezett, hogy elfogja (Mk 14:10, 11, 50). Jézus – Szókratésszel ellentétben – gyötrődött a pohár felett, amit ki kellett innia. Nem vidáman és bátran vette át a poharat. Lukács evangélista rámutat, hogy „halálos gyötrődésében még buzgóbban imádkozott, verejtéke, mint megannyi vércsepp hullott a földre” (Lk 22:44), és közben könyörgött: „Atyám, ha akarod, vedd el tőlem ezt a poharat, mindazáltal ne az én akaratom legyen meg, hanem a tied” (Lk 22:42)! Vajon Jézus, a testté lett Isten tényleg lehet a világ Megváltója, ha ennyire visszarettent attól a pohártól és a haláltól? Miért tűnik gyengébbnek, mint Szókratész? Vajon tényleg gyengébb? Stott ugyanilyen kérdéseket tesz fel, majd választ is fogalmaz: „Mi ez a pohár? A fizikai szenvedéstől fél Jézus? Az ostor, a kereszt kínzásától, a barátai árulása, tagadása, elfutása, ellenségei gúnyolódása, ütései okozta mentális kíntól? Engem semmi nem tudna meggyőzni arról, hogy a pohár, amitől Jézus félt, bármelyik is ezek közül, vagy akár mindegyik együtt, akármilyen fájdalmasak voltak is. Jézus testi, lelki és erkölcsi bátorsága nyilvános szolgálata során végig rendíthetetlen volt. Részemről nevetséges lenne feltételezni, hogy most ijedt meg a fájdalomtól, a kínzástól, a haláltól. Szókratész – Platón beszámolója szerint – az athéni börtöncellában »biztos kézzel vette kezébe a méregpoharat, s arca színe sem változott meg.« Aztán »ajkához emelte a poharat, majd nagyon derűsen, némán kiitta.« Amikor barátai sírni kezdtek, megfeddte őket »abszurd« viselkedésükért, és biztatta őket, hogy »csendesedjenek el és legyenek bátrak«. Félelem, szomorúság és tiltakozás nélkül halt meg. Tehát Szókratész bátrabb volt Jézusnál? Vagy inkább az a pohár másféle méreggel volt tele” (John R. W. Stott: The Cross of Christ. 74. o.)?

Stott arra következtet, hogy „a pohár, amitől Jézus visszariadt, teljesen másféle pohár volt. Nem a korbácsolás vagy a keresztre feszítés kínját jelképezte, sem pedig a megvetés és elárultatás okozta mentális szenvedést, hanem azt a lelki terhet, hogy magára veszi a világ bűneit, más szóval elviseli az isteni ítéletet, amit ezek a bűnök érdemelnek” (i. m. 76. o.). Szókratész ugyanazt a halált szenvedte el, amit bármely más, bűnös ember. Ahogy Stott rámutat, a keresztény mártíroknak is látszólag hősiesebb haláluk volt a máglyán, mint Jézusnak a kereszten. Jézus halála különleges volt, akár a keresztsége. Miközben mindenkire igaz, hogy bűnös emberként hal meg, Jézus, az Isten bűntelen Fia olyan halált halt, ami Istennek a bűn feletti ítéletét mutatja. Ezért mondhatjuk ki azt is, hogy feltámadása a világegyetem történelmének egyedülálló, kivételes eseménye. Egyetlen ember – beleértve Szókratészt is – sem halhatott volna olyan halált, mint Ő és támadhatott volna fel. Egyetlen ember sem halhatott volna olyan halált, nem lehetett volna a világ Megváltója.

Ellen G. White is ír a pohár tartalmáról: „Eddig valahányszor alkalom adódott rá, Jézus komolyan elbeszélgetett tanítványaival és oktatta őket. Most azonban, mikor a Gecsemáné-kerthez közeledtek, furcsa módon hallgatag lett. Jézus gyakran felkereste ezt a kertet, hogy ott elmélkedjék és imádkozzék. Szíve azonban még sohasem volt annyira tele szomorúsággal, mint kínszenvedésének ezen az éjszakáján. Egész földi életén át Isten jelenlétének a világosságában járt. Mikor olyan emberekkel került összeütközésbe, akik Sátán befolyása alatt voltak, Jézus azt tudta mondani: »Aki küldött engem, énvelem van. Nem hagyott engem az Atya egyedül, mert én mindenkor azokat cselekszem, amelyek neki kedvesek« (Jn 8:29). Most azonban úgy látszott, mintha Jézus kirekesztődött volna Isten jelenlétének világosságából. Most olyan volt, mint aki a bűnösök közé tartozik. Az elveszett emberiség bűnét neki kellett elhordoznia. Az Úrnak mindnyájunk vétkét Reá kellett vetnie, Reá, aki pedig bűnt nem ismert (vö. Ézs 53). Olyan rettenetes, szörnyű volt számára a bűn, olyan nagy volt a súlya a véteknek, amelyet neki kellett elhordoznia, hogy az Atya szeretetéből való örök kizárás félelme tört lelkére. Miután megérezte, hogy Isten haragja milyen rettenetes azokkal szemben, akik áthágták parancsolatait, így kiáltott fel: »Felette igen szomorú az én lelkem mind halálig«” (Jézus élete. Budapest, 2010, Advent Kiadó, 590. o.)!

#### Gyakorlati alkalmazás

1.  Emlékezzünk vissza a saját keresztségünkre! Hogyan értékeljük Jézus keresztségének fényében? Miként gazdagítja ez az új látásmód azt a tapasztalatunkat, hogy meghalunk a bűnnek és feltámadunk Krisztus országa számára? Hogyan mélyíti el ez az összefüggés Istennel való szövetségünket és Isten ügye iránti elkötelezettségünket minden körülmények között?

2.  Az e heti tanulmány szombati része csodálatos gondolatsort tartalmaz arról, miért teremtette meg Isten a világegyetemet, az értelmes lényeket, ha tudta, hogy gonosz támad a teremtettségből. Számára megérte, és számunkra is megéri. Különben soha nem is léteztünk volna. Sőt Isten megengedheti magának, hogy úgy gondolja: megérte, hiszen nemcsak ahhoz volt hatalma, hogy teremtsen, hanem – bűnbeesés esetén – ahhoz is, hogy megoldást adjon (magára vegye bűneinket), ami a megváltás és a feltámadás hatalma. Ez a gondolat hogyan változtatja meg az Istenről, a teremtett világról és a megváltásról alkotott képünket?

`Jegyzetek`