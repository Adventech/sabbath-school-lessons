---
title:  „Útált És Az Emberektől Elhagyott”
date:  19/09/2022
---

`Olvassuk el következő szakaszokat, miközben észben tartjuk, hogy Jézus a menny és a föld isteni Teremtője, aki eljött áldozatként felajánlani önmagát az egész világ bűneiért! Mt 12:22-24; Lk 4:21-30; Jn 8:58-59 Hogyan segítenek ezek a versek megértenünk, hogy milyen szenvedésekkel nézett Jézus szembe a földön?`

Folyamatosan félreértették Jézus életét, tetteit és tanításait mind a vezetők, mind az átlagemberek. Elutasították és gyűlölték azok, akiket meg akart menteni. Egy bizonyos értelemben olyan lehetett, mint amikor egy szülő látja, hogy önfejű gyerekének segítségre van szüksége, és bár mindent kész megadni neki, a gyerek elutasítja közeledését, megveti azt, aki egyedül megmenthetné a teljes romlástól. Ilyen helyzetben volt Jézus a földön. Milyen fájdalmas lehetett a számára!

`Olvassuk el Mt 23:37 versét! Ezek szerint Krisztus hogyan vette az elutasítást? Olvasás közben tegyük fel magunknak a következő kérdést: „Vajon önmagát sajnálta (ahogy azt mi tesszük gyakran, amikor elutasítanak bennünket), vagy más oka volt rá?” Ha az utóbbi a helyzet, akkor mi lehetett az?`

Mindannyian éreztük már az elutasítás fájdalmát, és talán a fájdalmunk hasonlított is Krisztuséra abban, hogy önzetlen volt. Nem az elutasítás fájt nekünk, hanem arra gondoltunk, hogy mit jelent ez annak, aki minket utasított el (talán a szeretteink közül valaki nem hajlandó elfogadni a Krisztus által felkínált megváltást). Képzeljük el, milyen érzés lehetett Jézusnak, aki teljes mértékben tisztában volt vele, hogy mivel kell szembenéznie a megmentésük érdekében, illetve tökéletesen tudta, milyen következménnyel jár az áldozatának elutasítása! Krisztust az „ártatlansága miatt nagyon megviselték Sátán támadásai” (Szemelvények Ellen G. White írásaiból. 3. köt. Budapest, 2010, Advent Kiadó, 114. o.).

`Mit tanulhatunk meg Krisztustól, ami segíthet feldolgozni az elutasítás fájdalmát? Mit mutat meg nekünk a példája? Hogyan alkalmazhatjuk azt a saját életünkre nézve?`

---

#### Ellen G. White idézetek

Krisztus emberi testtel és emberi elmével rendelkezett. Csontjai és húsa hasonló volt a mi csontjainkhoz és húsunkhoz. Világunkba jövetelétől kezdve ki volt téve a szegénység nehézségeinek. Keserűség és csalódás érte saját otthonában a saját testvérei között. Nem tiszta és kedves jellemekkel volt körülvéve, mint a mennyei udvarokban. Nehézségekkel küzdött. Azért jött világunkba, hogy tiszta és bűntelen jellemét megőrizve megcáfolja Sátán hazugságát, miszerint Isten törvényének betöltése az emberek számára lehetetlen. Krisztus eljött, hogy az emberi természetet magára öltve betölthesse a törvényt éppúgy, mint ahogyan mindazok betölthetik azt emberi természetükben, akik Krisztus szerint járnak. Szent elődeink közül Jézus némelyeket írásra indított az emberiség épülése érdekében. „Fogja meg erősségemet, kössön békét velem, békét kössön velem.” (Ésa 27:5) – Szemelvények Ellen G. White írásaiból, 3. köt., 129. o.

Az írástudók és a farizeusok… felettébb irigyek voltak arra, hogy az emberek nagy figyelemmel hallgatták az új tanító szavait. Elhatározták, hogy megtörik a tömegekre gyakorolt befolyását. Azzal kezdték, hogy támadást indítottak Jézus jelleme ellen, azt állítva, hogy bűnben született, és Belzebubbal, az ördögök fejedelmével űzi ki az ördögöket. Ekképpen teljesedett az írás: „Ok nélkül gyűlöltek engem.” (Jn 15:25; vö. Zsolt 69:4) A zsidó elöljárók gyalázták és üldözték Őt, aki kitetszik tízezer közül is, és akinek oly vonzó a lénye.

Ha elszakadunk a világtól és annak szokásaitól, a világi emberek gyűlöletével szembesülünk. Az emberek gyűlölték Őt, az erény megtestesítőjét, mivel jobb volt náluk. De a szolga nem nagyobb az ő uránál. Ha Isten előtt kedvesek az útjaitok, akkor a világ gyűlölni fog titeket is. Ha a mennyei Fenség eljött erre a földre, és megaláztatással valamint szégyenteljes halállal kellett szembesülnie, vajon nekünk meg kellene hátrálnunk csak azért, mert az engedelmesség a kereszt hordozását feltételezi? Ha Őt üldözték, akkor mi várhatunk-e jobb bánásmódra? Tekintsetek Isten Bárányára, Aki elveszi a világ bűneit! Ő fogja támogatni és vigasztalni mindazokat, akik hozzá fordulnak segítségért. – The Upward Look, 325. o.

Jézus könnyei nem szenvedéseit előlegezték meg. Közvetlenül előtte volt Gecsemáné, ahol hamarosan rettenetes sötétség árnyékolja be… Mégsem ezek miatt a kegyetlen halálára emlékeztető képek miatt sírt és sóhajtozott lelkéből fájdalmasan az Üdvözítő. Ez nem önző bánat volt. Saját haláltusájának gondolata nem félemlítette meg nemes, önfeláldozó lelkét. Jeruzsálem látványa hasított Jézus szívébe – Jeruzsálemé, mely visszautasította Isten Fiát, megvetette szeretetét, nem hagyta magát meggyőzni hatalmas csodái által, most pedig életére tör. Látta, milyen bűnt követett el Üdvözítőjének elvetésével, s mivé lehetett volna, ha elfogadja Őt, aki egyedül gyógyíthatta volna meg sebét. Ő eljött, hogy megmentse, hogyan mondhatna le róla? – Jézus élete, 576. o.