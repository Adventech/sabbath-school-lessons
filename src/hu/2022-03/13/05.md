---
title:  A Keresztre Feszített Isten
date:  21/09/2022
---

A keresztre feszítés volt az egyik legkegyetlenebb büntetés, amit a rómaiak kiszabtak. A legrosszabb halálnemnek tartották. Szörnyű bárkit így kivégezni, főként Isten Fiát! Mindig emlékeznünk kell arra, hogy Jézusnak emberi teste volt, mint nekünk. Elviselhetetlen lehetett a testi fájdalom: a verések, az ostorozás, kezének, lábának átszegzése és az, hogy testének a súlya tépte a sebeit. Ez a durva kín a legrosszabb bűnözőknek is sok volt, hát akkor milyen igazságtalan, hogy Jézusra is ilyen sors várt, rá, aki minden tekintetben ártatlan volt!

Mégis amint tudjuk, Krisztus fizikai szenvedése enyhe volt ahhoz képest, ami a háttérben zajlott. Több mindenről van itt szó, mint egy ártatlan ember megöléséről.

**Mi mutatott rá a Jézus halálával kapcsolatos eseményekben, hogy több történt ott, mint amit akkor általában megértettek? Milyen jelentősége van azoknak az eseteknek, amelyek rávilágítanak, hogy mi is történt ott igazából?**

`Mt 27:45`

`Mt 27:51-52`

`Mk 15:38`

Egyértelmű, hogy sokkal többről volt szó akkor egy ártatlan ember igaz­ságtalan halálánál. A Szentírás szerint Jézusra zúdult Isten haragja a bűn – a mi bűnünk – miatt. Krisztus a kereszten az egész világ bűne következtében szenvedte el az Úr jogos haragját. Tehát sokkal mélyebb, sötétebb és fájdalmasabb volt a szenvedése, mint amit bármelyik embernek valaha át kell élnie.

`Milyen reménységet és vigaszt találunk a saját küzdelmeink között abban, amit Krisztus értünk szenvedett el a kereszten?`

---

#### Ellen G. White idézetek

Krisztust – mialatt odaadta drága életét – nem lelkesítette diadalmas öröm. Valami nyomasztó homály telepedett rá. Nem a halálfélelem nehezedett rá. Nem a kereszt fájdalma és szégyene okozta kifejezhetetlen kínjait. Krisztus a szenvedők fejedelme volt. Fájdalmai a bűn gonoszságának a tudatából eredtek, abból az ismeretből, hogy a gonosszal való érintkezés folytán az emberek vakok lettek a bűn borzalmaival szemben. Jézus látta, hogy milyen mélyen belegyökerezett a bűn az emberek szívébe, hogy milyen kevesen vannak azok, akik készek kitörni a bűn hatalmából. Krisztus tudta, hogy Isten segítsége nélkül az emberiségnek el kell pusztulnia; látta, hogy az emberek sokasága miként pusztul el akkor, mikor a bőséges segítség már elérhető közelségben van hozzájuk. – Jézus élete, 752. o.

Amikor Jézus a kereszten csüggött és felkiáltott: „Elvégeztetett”, a templom kárpitja kettészakadt annak jeléül, hogy Isten többé nem fogadja el a templomi papi szolgálatot, az áldozatokat és rendeléseket, és hogy a zsidókat és pogányokat elkülönítő válaszfalak ledöntettek. Jézus a zsidókért és pogányokért egyaránt hozta áldozatát. Áldozata teljesen elégséges engesztelő áldozat volt minden ember bűnéért, bármely fajhoz tartozzon is az; Ő a világ Üdvözítője, s benne kell hinni annak, aki üdvözülni akar.

Amikor a római katona Jézus oldalát átszúrta, miközben Ő a kereszten függött, két különböző folyam – egy vízár és egy vérár – folyt ki belőle. A vérnek árja mossa le azoknak bűneit, akik Krisztus nevében hisznek, a víznek árja pedig az élő vizet jelképezi, amely Jézustól nyerhető, és életet ad a hívőnek. – Tapasztalatok és látomások, 209. o.

Nagy tömeg közepén láttam Őt állni. Igyekezett az emberek elméjébe vésni tanításait, ám elvetették és lenézték Őt. Gyalázatot és szégyent zúdítottak rá. A jelenet láttán nagyon gyötrődtem. […]

Majd Krisztus szenvedését láttam a Gecsemáné kertben, mikor megreszketett kezében a titokzatos kehely. „Atyám! Ha lehetséges, múljék el tőlem e pohár” – esedezett –, „mindazáltal ne úgy legyen, amint én akarom, hanem amint te.” Könyörgés közben nagy vércseppek hullottak arcáról a földre. A sötétség elemei gyülekeztek a Megváltó körül, hogy elcsüggesszék lelkét. […]

Milyen kevesen mondják: értem történt, hogy megfelelő jellemet alakíthassak a jövendőbeli halhatatlan életre.

Mikor e jeleneteket olyan élénken láttam, arra gondoltam, hogy soha nem tudom úgy leírni azokat, amint megtörténtek. Csak halvány képét tudom nyújtani annak, amit láttam. Amint a Krisztus kezében reszkető kehelyre gondoltam, és megértettem, hogy visszautasíthatta volna, s hagyhatta volna bűnében pusztulni a világot, megfogadtam, hogy életem minden erejét arra szentelem, hogy lelkeket nyerjek meg Krisztusnak. – Bizonyságtételek a gyülekezeteknek, 9. köt., 101–102. o.