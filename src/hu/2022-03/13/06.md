---
title:  A Szenvedő Isten
date:  22/09/2022
---

Akár hozzá is szokhatunk a gondolathoz: szenvedni fogunk, amíg ezen a földön élünk, bukott teremtményekként ez a sorsunk. A Biblia sem ígér mást. Éppen ellenkezőleg…

`Mit árulnak el a következő versek az adott témáról: ApCsel 14:22; Fil 1:29; 2Tim 3:12?`

A szenvedéseink közepette két dolgot kell észben tartanunk.

Először is Krisztus, az Urunk jobban szenvedett, mint bármelyikünk valaha is. A „betegségeinket ő viselte, és fájdalmainkat hordozá” (Ézs 53:4) a kereszten. Mi csak a saját szenvedésünket ismerjük, Ő mindannyiunk helyett egyszerre szenvedett. Isten „bűnné tette értünk” (2Kor 5:21) Őt, aki bűntelen volt, és úgy szenvedett, ahogy azt mi bűnös teremtményként nem tudjuk felfogni.

Másodszor pedig emlékeznünk kell Krisztus szenvedésének következményeire, azaz arra, amit az Úr megígért nekünk az Ő tette révén.

`Olvassuk el Jn 10:28, Róm 6:23, Tit 1:2 és 1Jn 2:25 verseit! Milyen ígéretet kaptunk?`

Bármit is szenvedünk itt el, a miénk az örök élet ígérete Jézusnak köszönhetően, aki elhordozta bűneink büntetését. Az evangélium ajándéka, hogy most hit által tökéletesen állhatunk meg Jézusban. Azt az ígéretet kaptuk, hogy Krisztus tette, tökéletes élete és áldozatának teljessége miatt az itteni fájdalommal, csalódással és veszteséggel teli életünk nem több, mint egy pillanat, egy villanás, ami eltűnik, szemben az örökkévalósággal, ami ránk vár a bűn, szenvedés és halál nélküli új égen és földön. Isten mindezt megígérte és biztossá tette nekünk, egyedül Krisztus és az általa átvészelt tűzpróba által, hogy egy gyorsan közeledő napon „Lelki gyötrelmeitől megszabadulva, elégedetten” (Ézs 53:11, RÚF) láthasson majd minket.

---

#### Ellen G. White idézetek

Krisztus egész élete az Atya kegyelmének és megbocsátó szeretetének a jó hírét közölte az elesett világgal. Üdvösség a bűnösök számára, ez volt a feladata és állandó célja működésének. Most azonban, mivel a bűn szörnyű terhét hordozta, nem láthatta meg az Atya megbékülést sugárzó arcát. Annak az érzete, hogy az Atya megvonta tőle jelenlétét legnagyobb nyomorúságának ebben az órájában, olyan szomorúsággal és fájdalommal szúrta át a Megváltó szívét, amit senki emberfia nem érthet meg teljesen. […]

Krisztus attól félt, hogy a bűn olyan súlyos Isten szemében, hogy örökre elszakítja Őt az Atyától. Jézus azt a lelki kínt érezte, amit a bűnösök éreznek majd, amikor az irgalom nem könyörög többé a bűnös emberi nemzetségért. A bűnnek ez az érzete volt az, amely az Atya haragját Krisztusra, az emberek helyettesére öntötte ki, ami oly keserűvé tette azt a poharat, amit kiivott, és összetörte Isten Fiának a szívét. – Jézus élete, 753. o.

Milyen a mennybe vezető ösvény? Talán tele van hívogató kényelemmel? Nem. Szűk és kényelmetlen ösvény az; a harc, a próba, a nehézség és a szenvedés ösvénye. Vezetőnk, Jézus Krisztus semmit nem rejtett el előlünk megvívandó csatáinkat illetően. Elénk teszi a térképet, és megmutatja az utat. Így szól: „Igyekezzetek bemenni a szoros kapun: mert sokan, mondom nektek, igyekeznek bemenni és nem mehetnek.” (Lk 13:24) „Mert tágas az a kapu és széles az az út, amely a veszedelemre visz, és sokan vannak, akik azon járnak.” (Mt 7:13) „E világon nyomorúságtok lészen.” (Jn 16:33) Az apostol visszhangozza Krisztus szavait: „Sok háborúságon által kell nékünk az Isten országába bemennünk.” (Csel 14:22) Mindazért nem ezeket a csüggesztő szempontokat kell szüntelen magunk előtt tartanunk.

Jézus a minden kegyelem, minden ígéret, minden rendelés és minden áldás élete. Jézus a lényeg, a dicsőség és jó illat, az élet maga. „Aki engem követ, nem járhat a sötétségben, hanem övé lesz az életnek világossága.” (Jn 8:12) Akkor pedig nem csüggesztő a megváltottak számára készített királyi ösvény. Zarándoklatunk igazán magányos és fájdalmas lenne, ha nem Jézusért haladnánk előre. „Nem hagylak titeket árvákul” – mondja Ő (Jn 14:18). Gyűjtsünk össze minden lejegyzett ígéretet! Ismételgessük azokat nappal, elmélkedjünk róluk éjszaka, és legyünk boldogok! […]

Hát nem valóban királyi ösvény az, mely az Úr megváltottai számára készíttetett? Létezhetne-e ennél jobb ösvény vagy biztonságosabb? Nem, nem! Akkor hát gyakoroljuk a nekünk adott utasítást. Tekintsünk Megváltónkra úgy, mint menedékünkre, mint jobb kezünknél lévő pajzsunkra, aki megment bennünket Sátán nyilaitól! – Szemelvények Ellen G. White írásaiból, 2. köt., 243–244. o.