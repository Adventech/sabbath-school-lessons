---
title:  Szelíden A Tűzpróbában
date:  27/08/2022
---

### E heti tanulmányunk
2Mózes 32:1-14; Zsoltárok 62:1-9; Ezékiel 24:15-27; Máté 5:43-48; 1Péter 2:18-25

> <p></p>
> „Boldogok a szelídek: mert ők örökségül bírják a földet” (Mt 5:5).

Nem halljuk túl sokszor a szelíd kifejezést, talán csak akkor, amikor Mózesről olvasunk vagy a boldogmondásokat tanulmányozzuk. Nem is nehéz rájönni, hogy miért. A szelídség meghatározása az, hogy „sérelem elviselése türelemmel, sértődés nélkül.” Nem csoda, hogy nem hallunk sokat erről, hiszen aligha olyan jellemvonás, amit a mai kultúra nagyra tartana. Ezt a szót a Bibliában néha „alázatnak” fordítják. Elmondható, hogy a legtöbb társadalom nem értékeli ezt a tulajdonságot.

Csakhogy Jézusnak és a követőinek egyik legfontosabb jellemzője éppen a szelídség: a sérelem türelemmel való, sértődés nélküli elviselése, ami ugyanakkor nem öncélú. A szelíd lélek hatalmas fegyvere lehet azoknak, akik fájdalmat és szenvedést élnek át. A tűzpróba hathatós helyzetet teremthet arra, hogy szelídséget tanuljunk, mert az átélt nehézségek között a viselkedésünkkel bizonyságot tehetünk Istenről.

A hét dióhéjban: Milyen kapcsolat van a szenvedés és a szelídség között? Hogyan tehetünk bizonyságot a nehézségek között a szelídséggel? Miként válhat ez a jellemző gyengeség helyett éppen a keresztények erősségévé?

---

#### Ellen G. White idézetek

Jézus Krisztus hegyi beszéde hirdeti, hogy kik is áldottak igazán: „Boldogok a lelki szegények; akik nem magukat dicsőítik, hanem tettetés nélkül valók, szerények, nem túl kevélyek, hogy tanítani lehetne őket, nem hiúk s nem vágynak a világ tapsára – övék a mennyek országa. Boldogok a szomorkodók, a bűnüket bánók, az engedékenyek, akik szomorkodnak elégtelenségükön és hibáikon, mert megszomorították a Szentlelket – megvigasztalják őket. Boldogok a szelídek; a gyöngéd, az elnéző, aki mikor szidalmazzák, a szidalmat nem viszonozza, aki tanítható és nem tartja magát nagyra – övék lesz a föld.” Az itt felsorolt vonásokkal rendelkezőket Isten nemcsak ezen életben áldja meg, hanem dicsőséggel, tisztességgel és halhatatlansággal koronázza meg őket országában. – Bizonyságtételek a gyülekezeteknek, 2. köt., 631. o.

A hegyen mondott prédikációban a Krisztus ajkáról elhangzó első szavak célja az volt, hogy eltiporja az… emberi becsvágyat. „Boldogok a lelki szegények: mert övék a mennyeknek országa. Boldogok, akik sírnak: mert ők megvigasztaltatnak. Boldogok a szelídek: mert ők örökségül bírják a földet… Boldogok, akiknek szívük tiszta: mert ők az Istent meglátják. Boldogok a békességre igyekezők: mert ők az Isten fiainak mondatnak. Boldogok, akik háborúságot szenvednek az igazságért: mert övék a mennyeknek országa.”

Az egész prédikáció a törvény bemutatása volt. Krisztus az emberek elé tárta Isten törvényének mindent átfogó elvárásait. A tiszta érzelmek felmagasztalásával és azon jellemtulajdonságok megáldásával, amelyek ellentétben álltak az emberek által értékelt tulajdonságokkal, megpróbálta helyreállítani az emberek önmagukról alkotott véleményét. Egy olyan országot tárt eléjük, ahová nem nyerhet bebocsátást az emberi becsvágy és szenvedély. – Lift Him Up, 135. o.

A szelídség és az alázatosság a legértékesebb keresztény tulajdonságnak számít. Krisztus szelídsége és alázatossága csak az Ő igáját hordozva sajátítható el… Ez az iga azonban teljes engedelmességet feltételez. A menny látja, ha a szívben nincs szelídség és alázat. Az önfel­magasztalás azt az érzést kelti az emberben, hogy nincs szüksége Megváltóra, nincs szüksége a krisztusi igára. De a meghívás minden lélekhez szól: „Vegyétek föl magatokra az én igámat, és tanuljátok meg tőlem, hogy én szelíd és alázatos szívű vagyok: és nyugalmat találtok a ti lelkeiteknek.” (Mt 11:29) […]

A Krisztus által elvárt engedelmesség a Szentlélek munkájának az eredménye. Az ember egész lényének, szívének, lelkének és jellemének át kell változnia… Az önző és kapzsi ember csak az áldozati oltárnál és csak Isten kezéből fogadhatja el azt a mennyei fényt, amely rávilágít a hiányosságaira, és arra készteti, hogy fejét meghajtva fogadja el Krisztus igáját, és tanulja meg tőle, hogy mit jelent a szív szelídsége és alázatossága. – In Heavenly Places, 236. o.