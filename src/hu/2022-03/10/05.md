---
title:  Csukott Száj
date:  31/08/2022
---

Jézusban láthatjuk a megpróbáltatás során tanúsított szelídség legnagyszerűbb példáját. Talán fel sem tudjuk fogni, hogy mennyi mindent értett azon, amikor így szólt: „tanuljátok meg tőlem, hogy én szelíd és alázatos szívű vagyok” (Mt 11:29).

`Olvassuk el 1Pt 2:18-25 részét! Az apostol megdöbbentő tanácsot ad a rabszolgáknak. Elmondja, hogyan reagált Jézus, amikor igazságtalanul bántak vele és fájdalmat okoztak neki. Ezzel követendő példát adott: „az ő nyomdokait kövessétek” (1Pt 2:21). Mit tanulhatunk meg a példájából a tűzpróbában tanúsított szelídségéről és alázatról, amire Péter utal?`

Rémes dolog látni, ha igazságtalanul bánnak valakivel, illetve kifejezetten fájdalmas, amikor minket ér ilyesmi. Mivel általában erős az igazságérzetünk, ösztönösen „helyre akarjuk tenni a dolgokat”, és ezt igaz és jogos felháborodásnak tartjuk.

Nem könnyű így élni. Talán lehetetlen is, amíg el nem fogadunk egy alapvető igazságot: az igazságtalan helyzetekben el kell hinnünk, hogy mennyei Atyánk kézben tartja a dolgokat, és amikor az akaratával megegyezik, fel fog lépni az érdekünkben. Így legyünk nyitottak arra is, hogy Jézushoz hasonlóan mi sem mindig menekülünk meg az igazságtalanságtól. Viszont állandóan emlékeznünk kell arra, hogy mennyei Atyánk szüntelen velünk van, a kezében tart!

Meglepő Péter tanácsa, amit Jézus élete alapján ad. Úgy tűnik ugyanis, hogy nagyobb bizonyság, sőt Istent dicsőíti, ha az ember csendben szenvedi el az igazságtalanságot, mint amikor „jól helyreteszi a másikat.” Jézus sok mindent mondhatott volna Kajafás és Pilátus előtt, hogy tisztázza a helyzetet és igazolja önmagát, mégsem tette. Hallgatása a szelídségének bizonyítéka volt.

`Hogyan reagálunk olyan helyzetekben, amikor igazságtalanul bánnak velünk? Hogyan alkalmazhatnánk még jobban a ma tanult elveket az életünkben?`

---

#### Ellen G. White idézetek

Ne legyünk sértődékenyek! […] Gondoljanak rólunk vagy tegyenek velünk bármit, de ez ne zavarja meg a Krisztussal való egységünket és a Lélekkel való közösségünket! „Micsoda dicsőség az, ha vétkezve és arcul veretve tűrtök? De ha jót cselekedve és mégis szenvedve tűrtök, ez kedves dolog Istennél.” (1Pt 2:20) […]

Türelmetlen szavakra sohase válaszolj türelmetlenül! Gondolj arra, hogy „az engedelmes felelet elfordítja a haragot” (Péld 15:1). A hallgatásban csodálatos erő van. A mérges embert a kapott válasz néha csak felbőszíti. De ha a harag a tapintatos, türelmes ember hallgatásába ütközik, hamar elcsitul.

Amikor éles, gáncsoskodó szavak záporoznak rád, tartsd magad Isten Igéjéhez! Raktározd el agyadba és szívedbe Isten ígéreteit! Durva bánásmódra, igazságtalan vádakra való dühös válasz helyett mondd el magadnak e drága ígéreteket. – A nagy Orvos lábnyomán, 485–486. o.

Nem az igazságtalanságra adott kemény válasz mutatja a jellemszilárdságot, hanem az önuralom és az erőszakos érzelmek határozott megfékezése bizonyítja a krisztusi lelkületet és az erős jellemet. A győztesnek az Isten kertjében található élet fájának gyümölcse adatik. Ez a jutalma a győzelemnek, a fáradozásnak és az önfeláldozásnak, ha a keresztény munkás megharcolja a hit nemes harcát. Becsületes lelkülettel kell küzdenünk a győzelemért. Isten kegyelme adatik mind­azoknak, akik a törvényt tiszteletben tartva harcolnak. […]

A lehető legkevésbé figyeljetek arra, hogy mit mond a világ. Hagyjátok, hogy beszéljenek az emberek, amit csak akarnak, de se a szavaitok, se a tetteitek ne az éneteket magasztalja. Az Úr úgy fog vezérelni, hogy az emberek bizalomra méltónak találjanak benneteket… Ha bizonyítjátok, hogy eltökélten bíztok az Úrban, elnyeritek az emberek tiszteletét, bizalmát, és jó befolyást gyakoroltok másokra. Világosságotok ragyogni fog, és hasznosnak bizonyul. Minden igyekezetetekkel Jézust képviselitek. Tudnotok kell, hogy bár a Megváltó is megvetéssel szembesült, mégsem ugyanolyan módon válaszolt az embereknek. Megvetették és elhagyták Őt, talán várhatnak-e többre követői ezen a világon? Adjon az irgalmas mennyei Atya mindannyiunknak több kegyelmet, hogy örülhessünk szeretetében. – Letter 99., 1886. június 18.

A keresztény szelíd, csendes, nyugodt, és tekintettel van másokra. Boldogság tölti be szívét, nem teszi ingerlékennyé a betegség, nem zavarják meg a körülmények. Isten gyermekei sosem felejtik el, hogy jót cselekedjenek – önként teszik ezt, mert Isten átalakította a jellemüket. – Az én életem ma, 193. o.