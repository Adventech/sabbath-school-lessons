---
title:  Közbenjárás Kegyelemért
date:  29/08/2022
---

`Olvassuk el 2Móz 32:1-14 részét! Milyen szerepet tölt itt be Mózes?`

Miután a nép elkezdte imádni az aranyborjút, Isten kijelentette, hogy mivel túl messzire mentek, elpusztítja őket, Mózest pedig nagy néppé teszi. Ám ahelyett, hogy Mózes elfogadta volna az Úr ajánlatát, kegyelemért esedezett, Isten pedig engedett neki.

2Móz 32:1-14 igeszakasza két fontos kérdést vet fel. Először is Mózes számára próba volt az Úr szava, ami szerint elpusztítja a lázadó népet, őt pedig megáldja. Isten azt akarta, hogy Mózes bemutassa könyörületét az ádáz, engedetlen nép iránt. Mózes pedig átment a vizsgán. Jézushoz hasonlóan bocsánatért esedezett a bűnösök számára. Ez egy kifejezetten érdekes jelenségre mutat rá: alkalmanként Isten engedi, hogy ellenállásba ütközzünk. Megengedi, hogy a kemencébe kerüljünk, mert így válik nyilvánvalóvá előtte, önmagunk, illetve a figyelő világegyetem előtt is, mennyire tudunk könyörülni azokon, akik tévútra tértek.

`Milyen indokra hivatkozva kérte Mózes az Urat, hogy ne pusztítsa el Izraelt?`

Másodszor ez a szakasz bemutatja azt is, hogy az ellenállás és az engedetlenség felhívás a kegyelem gyakorlására. Akkor van szükség irgalomra, amikor az emberek a legkevésbé érdemlik azt meg, és akkor vagyunk a legkevésbé hajlandóak kegyelmezni, amikor a másik a legkevésbé méltó rá. Amikor Miriám bírálta Mózest, ő azért könyörgött, hogy az Úr gyógyítsa ki a nővérét a leprából (4Mózes 12. fejezet). Amikor haragjában Isten megfenyegette Kórét és a követőit, hogy mindegyiküket elpusztítja, Mózes a földre borult és esedezett értük. Másnap, amikor Izrael a lázadók halála miatt zúgolódott Mózes ellen, az Úr megint mindannyiuk elpusztításával fenyegetett, Mózes ismét a földre vetette magát és sürgette Áront, hogy gyorsan végezzen engesztelést értük (4Mózes 16. fejezet). Szelíden, a megpróbáltatás során tanúsított önzetlenséggel kegyelmet kért azok számára, akik távolról sem érdemelték azt meg.

`Gondoljunk azokra, akik szerintünk a legkevésbé sem érdemelnek kegyelmet! Hogyan mutathatjuk ki irántuk Isten kegyelmét szerénységgel és önzetlen alázattal?`

---

#### Ellen G. White idézetek

Mózes alázatos, szerény ember volt. Isten a legszelídebb embernek nevezte… Eredményesen tudta inteni embertársait, mivel élete élő példa volt, hogy mivé válhat és mit érhet el az ember, ha Isten a segítője. Élő példa arra, amire másokat tanított; amivé szerette volna, hogy váljanak; s arra is, hogy mit vár el tőlük Isten. Mózes szíve mélyéből szólt, ezért szíveket ért el. Noha ismeretekben gazdag, mély szeretetének kifejezése gyermekein őszinte volt. Jelentős képességekkel meg­áldottan azonnal meg tudta ítélni a körülötte élőket, s azt is, hogy ki van rossz állapotban, és őket sem hanyagolta el. […]

Isten szemtől szemben beszélt vele, ahogy az ember barátjával beszél. – A Te Igéd igazság, 1. köt., 1113. o.

Mózes felfogta, hogy milyen borzalmas sorsa lenne a bűnösnek. Ha azonban az Úr mégis elvetné Izrael népét, akkor Mózes azt kívánta, hogy Isten a nevét is törölje ki az élet könyvéből Izrael gyermekeinek nevével együtt. Mózes nem tudta volna végignézni azt, hogy Isten ítélete azokra sújt le, akiket ugyanaz az Isten olyan kegyelmesen megszabadított. Mózes közbenjárása Izrael érdekében jelképezi Krisztus közbenjárását a bűnös emberért. Az Úr azonban nem engedte meg Mózesnek, hogy elhordozza a vétkes bűnét, amiképpen Krisztus tette. „Aki vétkezett ellenem, azt törlöm ki az én könyvemből” – mondta Isten (2Móz 32:33). – Pátriárkák és próféták, 326. o.

Isten gyermekei ne legyenek érzelmek, indulatok rabjai. Ha ingadoznak remény és félelem között, megszomorítják Krisztus szívét, hiszen szeretetének félreérthetetlen bizonyítékát adta. Jézus azt akarja, hogy megalapozódjanak, megerősödjenek s meggyökerezzenek legszentebb hitükben. Akarja, hogy ezt a munkát végezzék, amellyel megbízta őket, akkor szívük az Ő kezében szent hárfákként rezdülnek, mert minden hang, minden húr dicséretet és hálát zeng neki, akit Isten küldött, hogy elvegye e világ bűneit.

Krisztus szeretete gyermekei iránt olyan gyengéd, amilyen erős… Ebben nála nincs változás, vagy változásnak árnyéka – Jézus Krisztus tegnap és ma és mindörökké ugyanaz. […]

Isten szereti a bűntelen, ártatlan angyalokat, akik szolgálatára állnak, és teljesítik minden parancsolatát, de kegyelmet nem ad nekik, mert sosem szorultak rá, és sosem vétkeztek. A kegyelem az érdemtelen emberi lényekkel szemben gyakorolt tulajdonsága. Nem mi kerestük a kegyelmet, hanem éppen a kegyelmet küldte el Isten, hogy megkeressen bennünket. Mennyei Atyánk örvend, ha kegyelmet áraszthat mindazokra, akik éhezik és szomjúhozzák, nem azért, mert érdemesek rá, hanem azért, mert érdemtelenek. Éppen szükségünk a jogcímünk és a biztosítékunk, hogy ebben az ajándékban részesülünk. – Bizonyság­tételek a prédikátoroknak, 518–519. o.