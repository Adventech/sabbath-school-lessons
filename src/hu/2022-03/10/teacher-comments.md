---
title:  Tanítói melléklet
date: 02/09/2022
---

Alapige: Máté 5:5

Igeszakaszok: 2Mózes 32:1-14; Zsoltárok 62:1-8; Ezékiel 24:15-27;

Máté 5:43-48; 1Péter 2:18-25

#### Áttekintés

A Biblia vallását a szelídség jellemzi. Mózest úgy ismerték, mint a világ legszelídebb emberét (4Móz 12:3). Dávid azt mondta, hogy „a szelídek öröklik a földet” (Zsolt 37:11). A próféták kijelentették, hogy Isten megáldja a szelídeket (Ézs 11:4; 29:19; 66:2; Sof 2:3; 3:11-12). Istent magát is szelídként jellemzi a Biblia, akinek szemében kedves a szelídség (Zsolt 25:9; 45:5; 147:6). Jézus is szelíd volt (Mt 11:29; 21:5; 2Kor 10:1), és a szelídséget a kereszténység alapjává tette (Mt 5:5). Az apostolok szintén szelídek voltak (2Kor 10:1), a keresztényeket is ugyanerre bátorították (Gal 5:23; Ef 4:2; Kol 3:12; 1Tim 6:11; 2Tim 2:25; Tit 3:2; Jak 1:21; 3:13; 4:6; 1Pt 3:14; 5:5). Miközben a világ birodalmai és országai olyan értékekre alapoznak, mint a bátorság, a hatalom és a katonai hódítások, Isten vallása szelídséggel, szeretettel, kegyelemmel építkezik és hódít. Isten szelídsége azonban nem jelenti azt, hogy gyenge lenne. Éppen ellenkezőleg: a szelídség Isten jellemének nélkülözhetetlen vonása, így viszonyul az univerzumhoz és hozzánk, bűnösökhöz is.

A tanulmány témái: E heti tanulmányunk két fő témát világít meg:

1.  A szelídség elengedhetetlen a kereszténységben. Ám fontos helyesen érteni, mit is takar, és hogyan éljük meg azt a mindennapokban. A bibliai alázat nem politikai számításból fakad. Abban áll, hogy őszintén nézünk a világra Isten legfontosabb jellemzőjének prizmáján, a szereteten át.

2.  A keresztények nem szelídek önmagukban és önmaguktól. Szelídségük forrása a szeretetteljes, kegyelmes Isten: az Atya, a Fiú és Megváltó, Jézus Krisztus, valamint a Szentlélek.

#### Kommentár

Vajon a szelídség szolgai lelkületet takar?

A kereszténységgel és az alázat, szelídség fogalmával szembeni egyik legsúlyosabb támadás a modern korban a német egzisztencialista filozófus, Friedrich Nietzsche (1844-1900) részéről érkezett. Nietzsche maga is sokat szenvedett, és filozófiájának ez volt az egyik kedvelt területe. Fiatalon elvesztette édesapját és családjának sok más tagját. Több komoly egészségügyi problémával küzdött, és élete utolsó 11 évét mentális betegség miatt az emberektől elzárva töltötte. Miközben a klasszikus nyelveket és filozófiát kutatta, különösen érdekelni kezdte az ókori görög kultúra és filozófia. Ezen a szemüvegen keresztül nézve azt a következtetést vonta le, hogy Európa elvesztette ősi lendületét, élénkségét. A vádlott? Nem más, mint a kereszténység! Nietzsche úgy gondolta, a kereszténység fosztotta meg Európát a hősiesség, az erő és nemesség ősi, görög és római kultúrájától. Szerinte a nyugatnak, avagy valójában az egész emberiségnek vissza kell térnie a klasszikus világszemlélethez, ha életben akar maradni, méghozzá fejlődve.

Nietzsche szerint kétféle morál van: az urak, előkelők, vasakaratú emberek morálja, illetve a rabszolgák vagy a gyengék morálja. Az előkelők morálja megalkotja a saját értékeit, eldönti cselekedetei irányát, a következmények prizmáján keresztül értékeli azokat, hogy hasznosak (jók), vagy károsak (rosszak). Ennek alapján a függetlenség, az erő, a gazdagság, a nemesség, az optimizmus, a bőség és a bátorság a jó, míg a gyengeség és a szelídség rossz. A rabszolga-morál nem termel értékeket vagy kezdeményez cselekedeteket, csak reagál, vagy szembe megy az előkelők által felállított értékekkel, tettekkel. Miközben ez utóbbi a tettekre összpontosít, a rabszolga-morál jellemzője az ellenkezés, vagy ahogy Nietzsche fogalmazott: a titkos harag, neheztelés. Miközben a hatalmasok morálja elnyomó, a szolga-morál romboló, manipulatív; az előbbi inkább individualista, az utóbbi inkább közösségi (kommunista) színezetű.

Mivel a gyengék puszta erővel nem képesek legyőzni a hatalmon lévőket, átértékelik és lebecsülik az előkelők értékrendszerét. Ahelyett, hogy élveznék az erősek morálját, alávetett helyzetüket az abszolút igazság fogalomkörébe vetítik ki, így téve egyetemessé értékeiket.

Nietzsche szerint a kereszténység a gyengék, a rabszolga-morállal rendelkezők vallása. Saját szavaival: „A kereszténység pártját fogta mindannak, ami gyenge, alantas és félresikerült, eszményt faragott az erős élet önfenntartó ösztöneivel szembeni ellentétből; még a legerősebb szelleműek eszét is tönkretette azáltal, hogy azt tanította: a szellemiség legfőbb értékeit bűnösnek, félrevezetőnek, kísértéseknek kell érezni. A legszánalmasabb példa Pascal tönkremenetele, aki azt hitte, hogy eszét az eredendő bűn rontotta meg, holott csak kereszténysége tette ezt vele” (Friedrich Nietzsche: Az Antikrisztus. 2020, Helikon Kiadó Kft. 5. o.).

Nietzsche számára a kereszténység csak a szegények és gyengék egy újabb reakciója, amivel legyőzni és manipulálva irányítani akarják a hatalmon lévőket. A keresztények bebetonozzák magukat a szolgai sorba és nem is akarnak urai lenni saját sorsuknak. Ezért képmutató módon bűnösnek bélyegzik azt, amivel a hatalmasok rendelkeznek és erényként magasztalják mindazt, amivel a keresztények nem rendelkezhetnek, ráerőltetve az új erkölcsüket minden emberre.

Mivel a keresztények nem győzhetik le a gazdagokat és a hatalmasokat egyéb eszközökkel, kialakítottak egy másik módszert, hogy erkölcsükkel ellenőrizzék az erőseket. Ebben a keresztények gyengeségüket és másoknak való alávetettségüket az engedelmesség erényébe csomagolják. Mivel képtelenek bosszút állni, ezért kitalálták a megbocsátás erényét. Ehhez hasonlóan tervezték meg még az olyan erényeket is, mint a kegyesség, a szeretet, a kölcsönösség és az egyenlőség. Mindegy, milyen nemesnek is tűnnek ezek az erények sokak számára, Nietzsche úgy gondolta, a keresztény erkölcs elfogadhatatlan, irracionális, visszataszító, mert a keresztények arra használták fel, hogy visszafordítsák a világ hatalmasainak és előkelőinek a morálját, és rabságba, sőt, elnyomásba taszítsák őket. Nietzsche szerint a keresztény morál ellenőrzés alatt tartja és sötét tudatlanságba taszítja az embereket, közönségesek és szürkék lesznek tőle.

Nietzschének a keresztény morállal kapcsolatosan megfogalmazott kritikája és a szelídségre vonatkozó alapvetése a kereszténység elképesztően rossz értelmezése. Az alázat keresztényi erénye nem az erőtlenségből fakad, hanem Isten hatalmából, igazságából és szeretetéből. Amikor Jézust bíróság elé vitték és egy templomszolga arcul ütötte, Ő indoklást várt erre az igazságtalan cselekedetre (Jn 18:23). Az evangéliumok világossá teszik, hogy nem azért halt meg a kereszten, mert nem volt módja a szabadulásra (Mt 26:53), hanem mert önként és szeretetből adta életét megváltásunkért (Jn 10:17-18; 18:4-11; 19:11; Fil 2:6-9). A keresztény alázat nem a félelem, hanem a szeretet eredménye.

Pál azt tanítja a keresztényeknek, hogy éljenek „teljes alázatossággal és szelídséggel, türelemmel, viseljétek el egymást szeretetben” (Ef 4:2). Kifejti, hogy örvendezzünk a szenvedésben, tudva, hogy „Isten szeretete kitöltetett szívünkbe” (Róm 5:3-5). A továbbiakban tisztázza, hogy Isten már akkor megmutatta szeretetét irántunk, amikor még gyengék és lázadók voltunk (Róm 5:6-8). János hangsúlyozza, hogy ez a Biblia igazsága: „Mi azért szeretjük őt, mert ő előbb szeretett minket” (1Jn 4:17-21).

Azzal, hogy az embert erőtlennek nevezi, Pál nem írja le az emberiséget, hanem csak megállapítja az ember valóságos állapotát (lásd még Róm 3:26; 7. fejezet). A Biblia nem úgy utal az ember erőtlenségére, mint osztályharcra; minden embert erőtlenként jellemez a bűnnel és a halállal szemben. A bibliai kereszténység nem becsmérli az emberiséget, hogy majd ezzel a csalival rávegye őket az Istenhez fordulásra kegyelemért. Nem, a Biblia reálisan jellemzi az emberek bűnös állapotát, és úgy mutatja be Istent, mint aki önként és szeretettel megalázza magát, hogy megmentse az arrogáns, lázadó emberiséget (Jn 1:11-12; 3:16).

Valaki azt mondta, hogy igazán erősnek kell lenni az alázathoz. Igen, isteni erő szükséges ahhoz, hogy valaki szeresse a bűnös, öntelt, lázadó embereket. Jézus szelídségének egyik legemlékezetesebb példája az volt, amikor a keresztfán imádkozott azokért, akik megfeszítették és gúnyolták: „Atyám, bocsásd meg nekik, mert nem tudják, mit cselekszenek” (Lk 23:34; lásd még Mt 12:15-20; ApCsel 8:32; 1Pt 2:21-23)! A szelídség a Lélek gyümölcsének egy gerezdje, Isten ereje számunkra, amit azért ad, hogy győzzünk a próbákban.

Mózes szelídsége és Isten haragja

Hogyan lehetséges, hogy a Biblia Mózest, Isten szolgáját nevezi a legszelídebb embernek, aki valaha élt a földön, ugyanakkor Istent úgy mutatja be, mint aki haragos? Meg kell értenünk, hogy Isten haragja nem ellentétes a szelídséggel. Tulajdonképpen az a bűnre adott válasza, iszony, amit a bűnnel szemben érez. Isten azonban szereti a bűnöst. Ha arrogáns lett volna, nem várt volna 1 600 évet, hogy az özönvíz előtti emberek visszatérjenek hozzá. 400 évet sem várt volna, hogy a kánaániták betöltsék gonoszságuk mértékét. Nem várt volna 1 500 évet, hogy az izraeliták végre hűségesek legyenek hozzá. Sőt nem várt volna 2 000 évet sem arra, hogy a keresztények betöltsék küldetésüket. Amennyiben Isten arrogáns lett volna, rögtön kiiktatta volna őket. Ő azonban mindenkihez szeretettel és reménységgel közelít, hív, hogy térjünk vissza a vele való közösségbe.

#### Gyakorlati alkalmazás

1.  Isten kommunikációja tökéletes. Nyíltan és érthetően elmondja, mi tetszik neki és mi nem. Nem hagy kétséget afelől, hogyan viszonyul a bűnhöz: elutasítja. Ugyanakkor nem alázza meg a bűnöst, hogy betörje. Inkább a bűn által létrehozott helyzetről beszél és megoldásokat kínál. Igen, a bűnre adott válasza egyértelmű, de hívja a bűnösöket, hogy béküljünk meg vele. Gondoljuk át, hogyan lehetnénk az életünkben, a családunk körében, a közösségünkben szelídek, mégis könyörtelenek a bűnnel szemben!

2.  Gondoljuk át azt az elképzelést, hogy életünk egy színház, amelyet más világok lakói szemlélnek és tanulnak belőle. Mondjuk el a szombatiskolai csoportban, mit érzünk és gondolunk ezzel kapcsolatban! Mennyiben változik az életünk, ha figyelembe vesszük ezt a szélesebb képet?

`Jegyzetek`

---

#### Ellen G. White idézetek

Evangelizálás, „Jézus Krisztus munkatársainak képesítése” c. fejezet.