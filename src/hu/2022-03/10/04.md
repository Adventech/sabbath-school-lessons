---
title:  Szeretni Azokat, Akik Bántanak
date:  30/08/2022
---

Valaki egyszer azt mondta: „Az ellenségeink szeretete tehát nem azt jelenti, hogy szeretjük a port, amibe a gyöngyöt vetették, inkább a gyöngyöt szeretjük, ami sárban hever… Isten nem azért szeret bennünket, mert a természetünkből fakadóan szerethetőek vagyunk, hanem azért válunk szerethetővé, mert Ő szeret bennünket!”

`Mit látunk általában az „ellenségeinkben”? A gyöngyöt, vagy inkább a sarat?`

`Olvassuk el Mt 5:43-48 szakaszát! Jézus arra szólít, hogy szeressük az ellenségeinket és imádkozzunk értük. Miért kell szeretnünk őket? Milyen természeti példával segít ezt megérteni? Mire akar megtanítani bennünket?`

Mt 5:45 versében Jézus a mennyei Atya példájával mutatja be, hogyan kell bánnunk azokkal, akik megbántanak, vagy akik miatt talán a legrosszabb tűzpróbákba kerülünk. Elmondja, hogy az Atya megadja az eső áldását mind az igazaknak, mind a gonoszoknak. Hogyan bánjunk tehát velük, ha Isten még a gonoszoknak is ad esőt? Jézus nem azt akarja, hogy mindig bizsergető, jó érzés fogjon el bennünket azok iránt, akik bajt okoznak nekünk, bár ez sem kizárt. Az ellenségeink szeretete alapvetően nem egy ilyen érzés velük kapcsolatban, inkább konkrét tetteket jelent, amelyek gondoskodásról és figyelmességről árulkodnak. Jézus ezt a szakaszt azzal a verssel zárja, aminek gyakran vitatják az értelmét: „Legyetek azért ti tökéletesek, miként a ti mennyei Atyátok tökéletes” (Mt 5:48). Amúgy a szövegkörnyezetből a vers értelme teljesen nyilvánvaló: akik tökéletessé akarnak lenni, mint Isten, azoknak úgy kell szeretniük az ellenségeiket, ahogyan az Úr szereti őket. Isten szemében akkor vagyunk tökéletesek, ha szeretjük azokat, akik ellenünk fordulnak. Ehhez pedig olyan szelídségre van szükségünk, amit csak az Úrtól kaphatunk.

`Soroljuk fel, miben kell megváltoznunk ahhoz, hogy az Úr olyan szelídséget adjon nekünk, ami segít megfelelően viszonyulni az „ellenségeinkhez”! Gondoljunk közben a szelídség meghatározására (a sérelem elviselése türelemmel, sértődés nélkül)!`

---

#### Ellen G. White idézetek

Ne engedd, hogy továbbra is keserű gondolatok töltsenek el téged meg őt is. Menj el testvéredhez, s beszélj vele alázatosan és őszintén.

Az egész menny szívén viseli a megbántott és a tévelygő közti párbeszédet… A szeretet olaja feloldja, elmulasztja a vétkek okozta fájdalmat… Isten Lelke szívet a szívhez köt, s a mennyben örömének zendül a létrejött egység fölött. […]

Nem földi rang, születés, nemzetiség vagy vallásos előjog bizonyítja, hogy Isten családjának tagjai vagyunk, hanem az egész emberiséget magában foglaló szeretet. Még a bűnösök is, akik nem zárkóznak el teljesen Isten Lelke elől, fogékonyak a szeretetre… Egyedül Isten Lelke viszonozza szeretettel a gyűlöletet. Viseltessünk szeretettel a hálátlanok iránt, tegyünk jót azokkal, akiktől semmi viszonzást sem várunk. Ez a mennyei uralkodó pecsétje. A Magasságos gyermekei ezzel a biztos jellel igazolják küldetésüket. – Értelem, jellem, egyéniség, 2. köt., 529–530. o.

Isten magasabb eszményképet tűzött gyermekei elé, mint amit a legmagasabb röptű emberi gondolat is elérhetne. „Legyetek azért ti tökéletesek, miként a ti mennyei Atyátok tökéletes.” (Mt 5:48) Ez a parancs egyben ígéret is. A megváltási terv Sátán hatalmából történő teljes szabadulásunkat tűzi ki. Krisztus mindig különbséget tesz a megtört lélek és a bűn között. Azért jött, hogy lerombolja a gonosz munkáit, s a Szentlélek kiáradhasson minden bűnbánó lélekre, megőrizhesse őket a bűntől. […]

A keresztény jellemideál a Krisztushoz való hasonlatosság… Jézus minden tekintetben hasonlatos volt felebarátaihoz. Testté lett, amilyenek mi vagyunk. Éhezett, megszomjazott, elfáradt. Az étel megerősítette, az alvás felfrissítette. Osztozott az emberi sorsban, mégis Isten szeplőtlen Fia volt, testében Isten. Jelleme legyen a miénk is! Az Úr így szól a benne hívőkről: „Lakozom bennük és közöttük járok; és leszek nékik Istenük, és ők én népem lesznek.” (2Kor 6:16) – Jézus élete, 311. o.

Amit az embernek szükséges tudnia, vagy amit meg tud érteni Isten felől, mindazt Fiának életében és jellemében jelentette ki. […]

Gyöngéd, szánakozó, szeretetteljes és mindig figyelmes volt mások iránt. Hűen képviselte Isten jellemét, és szüntelenül lekötötte Isten és az emberek szolgálata. […]

„Szeressétek ellenségeiteket – mondta nekik –, áldjátok azokat, akik titeket átkoznak, tegyetek jót azokkal, akik titeket gyűlölnek, és imádkozzatok azokért, akik háborgatnak és kergetnek titeket, hogy legyetek a ti mennyei Atyátoknak fiai”, „mert Ő jótevő a háládatlanokkal és gonoszokkal”, „aki felhozza az Ő napját mind a gonoszokra, mind a jókra, és esőt ad mind az igazaknak, mind a hamisaknak.” „Legyetek azért irgalmasok, amint a ti Atyátok is irgalmas.” (Mt 5:44–45; Lk 6:35–36) – Bizonyságtételek a gyülekezeteknek, 8. köt., 286–287. o.