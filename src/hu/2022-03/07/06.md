---
title:  Atyai Fenyítés
date:  11/08/2022
---

`Olvassuk el Zsid 12:5-13 szakaszát! Mi ennek az üzenete a számunkra, és hogyan illeszkedik ez ahhoz, amit ebben a negyedévben eddig tanultunk?`

A fenti igeszakaszban Pál a fenyítés összefüggésében beszél a próbákról. A magyar fordításban a „fenyítés” szó többször fordul elő különféle módon. A görög világban ez a kifejezés alapvetően azt jelentette, hogy „oktatás”. Tehát meg kell értenünk, hogyan tanít bennünket a hit iskolájában Isten, mielőtt megértenénk, mit ért Pál a „fenyítés” gondolata alatt A zsidókhoz írt levél 11. fejezetében.

A 11. fejezetben az apostol a hívő férfiak és nők képeit vázolja fel. A hitük tartotta őket mozgásban a különféle megpróbáltatások között. Az apostol pedig hozzánk, az olvasókhoz fordulva elmondja a 12. fejezetben, hogy mivel már olyan sokan kitartottak előttünk az elképesztő gondok ellenére, mi is képesek lehetünk végigfutni a hitéletünk pályáját. A lényeg, hogy Jézuson kell tartanunk a szemünket (Zsid 12:2), így Ő lehet a példaképünk a nehézségek között (Zsid 12:3). A 12. fejezet olyan, mintha olvasószemüveget kapnánk. Enélkül homályos a látásunk, a nehézségekről alkotott felfogásunk. Ám ha a szemüvegen keresztül nézünk, kitisztul bennünk a magyarázat a szenvedésről, amit a kultúránk összezavart és ránk erőltet. Így majd világosan értjük a próbákat és értelmesen tudunk azokra reagálni.

`Olvassunk Zsid 12:1-13 részének „szemüvegével”! Most pedig összpontosítsunk az 5-13. versekre! Válaszoljunk az alábbi kérdésekre!`

Honnan ered a fenyítés?

Hogyan felelünk a fenyítésre?

Mi a fenyítés célja?

`Olvassuk el megint Zsid 12:1-13 szakaszát! Soroljuk fel mindazokat az okokat, amelyek alapot adnak a reménységre! Hogyan tapasztaltuk már a reményt a saját lelki „oktatásunk” során?`

---

#### Ellen G. White idézetek

Az apostolnak ez a tapasztalata tanulságot nyújt számunkra, mivel feltárja előttünk Isten munkamódszerét. Az Úr győzelemmé változtathatja azt, amit eredménytelenségnek és vereségnek látunk. Bennünket az a veszély fenyeget, hogy Istenről megfeledkezünk, és csak a láthatókra nézünk ahelyett, hogy a hit szemeivel a láthatatlanra tekintenénk. Ha azután szerencsétlenség és nyomorúság szakad ránk, azonnal készek vagyunk Istent vádolni, hogy elhanyagol és kegyetlen hozzánk. Ha jónak látja, hogy hasznavehetőségünket valamilyen irányba korlátozza, bánkódunk fölötte, mert nem gondoljuk meg, hogy Isten így is csak javunkat akarja. Bárcsak megtanulnánk, hogy a csapások Isten magasztos tervének egy részét képezik; hogy a keresztény a nyomorúság ostora alatt néha többet tehet Mesteréért, mintha nyilvánosan szolgálatában munkálkodna. – Az apostolok története, 481. o.

Azok között, akik Krisztus nevét vallják, és közeli eljövetelét várják, sokan vannak, akik még mindig nem tudják, hogy mit jelent Jézusért szenvedni. Szívüket még nem vetették alá a kegyelem hatásának, és nem haltak meg az „én”-nek, amely minduntalan követelőzik. Egyidejűleg megpróbáltatásaikról beszélnek, pedig megpróbáltatásaik legfőbb oka makacs és dacos szívük, ami annyira érzékeny, hogy könnyen sértődik. Ha ezek az emberek megértenék, mit jelent Krisztust igazán követni, hogy mit jelent igaz és őszinte kereszténynek lenni, komolyan munkához látnának. Mindenekelőtt meghalnának az „én”-nek, kitartóan imádkoznának és megfékeznék szívük szenvedélyeit. Adjátok fel önbizalmatokat, önteltségeteket, kövessétek szelíd példaképeteket, tekintsetek Jézusra, hitetek megkezdőjére és bevégzőjére, aki megvetve az örömöt és dicsőséget, elszenvedte érettünk a kereszthalált és nem törődött a gyalázattal. Ő volt egykor a bűneink következtében a csendes, megölt Bárány, aki miattunk megsebesíttetett, megkínoztatott, és aki büntetésünk terhét viselte.

Óh, szenvedjünk hát Krisztusért mi is szívesen valamit! Feszítsük keresztre az „én”-t naponként, legyünk itt részeseivé Krisztus szenvedéseinek, hogy vele együtt mi is részesüljünk dicsőségében, s elnyerjük majd a dicsőség, a halhatatlanság és az örök élet koronáját. – Tapasztalatok és látomások, 113–114. o.

Ha reménykedünk abban, hogy egykor viselni fogjuk a koronát, akkor számítanunk kell a kereszt hordozására is. A leghevesebb támadások azok részéről fognak érni, akik magukat kegyes embereknek tartják. Így volt ez a világ Megváltójával is, és így lesz a követőivel is… Aki komolyan szeretné elnyerni az örökélet koronáját, nem kell meglepődnie vagy elcsüggednie amiatt, hogy a mennyei Kánaán felé tartó úton folyton akadályokba és próbákba ütközik. […]

Megváltónk tudja, hogy mi a legjobb számunkra. A hit a kételyekkel, a nehézségekkel és a próbákkal vívott küzdelemben növekszik, és az erény a kísértéseknek való ellenállásban erősödik meg… János szent látásban szemlélte azokat a hűségeseket, akik a nagy nyomorúságból jöttek, és ott állnak Isten trónja körül fehér ruhákban és hervadhatatlan dicsőségben… Isten és az Ige iránti hűségük megmutatkozott, és most elnyerték a menny legnagyobb tiszteletét, mivel győztek. – Our High Calling, 361. o.