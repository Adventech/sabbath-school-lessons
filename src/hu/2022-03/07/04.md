---
title:  Atyánk Jelenléte
date:  09/08/2022
---

`„Mivel én vagyok Urad, Istened, aki jobbkezedet fogom, és aki ezt mondom néked: Ne félj, én megsegítelek” (Ézs 41:13)!`

Valaki egyszer felvetette: „Ki távolodott el, amikor úgy tűnik, Isten nincs a közelben?” Amikor beköszöntenek a problémák, azt feltételezzük, hogy az Úr elhagyott bennünket, pedig igazából nem ment sehová.

A fogságban levő zsidóknak igen távolinak tűnt Isten. Ézsaiás bátorításain keresztül viszont a jövőbeli szabadulásról biztosította őket az Úr. Azt szerette volna, ha a népe tudja, nem távolodott el tőlük és van okuk a reménységre annak ellenére, hogy még sok évnek kellett eltelnie a Jeruzsálembe való visszatérésig.

`Olvassuk el Ézs 41:8-14 részét! Milyen oka volt a reménységre a szabadulásra váró népnek? Hogyan segít nekünk ez az ígéret, miközben mi is várunk arra, hogy véget érjen a földi száműzetésünk?`

Ézs 41:13 versében található az egyik leghatásosabb kép. A világegyetem mindenható Istene elmondja, hogy népének nem kell félnie, mert Ő az, aki jobbkezüket fogja. Az egy dolog, ha elképzeljük, amint innen több fényévnyi távolságra hatalmas trónjáról irányítja a földi eseményeket. Az viszont már teljesen más, ha felismerjük, hogy közel van hozzánk, fogja szeretett népe kezét.

Az elfoglaltságok sűrűjében talán nem könnyű arra gondolni, hogy Isten közel van hozzánk. Az viszont rengeteget számít, amikor felidézzük, hogy Ő Immánuel, „Velünk az Isten”. Amikor körülvesz minket a jelenléte, velünk vannak a céljai, az ígéretei, mint ahogy az átformáló ereje is.

`Próbáljunk ki valamit a következő néhány napban! Amikor csak lehet, emlékeztessük magunkat: a világegyetem Istene elég közel van hozzánk ahhoz, hogy megfogja a kezünket és személyesen nyújtson nekünk segítséget! Beszéljük meg a tapasztalatainkat szombaton az osztályban!`

---

#### Ellen G. White idézetek

Sokan rendelkeznek téves felfogással a hittel kapcsolatosan, ezért nem a kapott előjogok szintje szerint élnek. Az érzelmeket összetévesztik a hittel, így folyton boldogtalanok és zavartak, mivel Sátán az előnyére használja fel azt, hogy nincs ismeretük és nem szereztek tapasztalatokat. El kell hinnünk, hogy Isten választottai vagyunk, akiket kiválasztott, hogy hitünk gyakorlása, Krisztus kegyelme és a Szentlélek munkálkodása által üdvösséget nyerjünk. Dicsőítenünk és magasztalnunk kell az Urat ily nagy előjogért, amit érdemtelenségünk ellenére tanúsított irántunk. Isten szeretete folytán a lélek Krisztushoz vonzódik, hogy kegyelem által járulhasson az Atya elé. […]

Atyánk szeretetét árasztja a világban élő választott népére. Hűséges gyermekeit Krisztus váltotta meg a vére által, hogy válaszolhassanak hívására, és közeledhessenek hozzá. A Mindenható kegyelme által választattak ki, hogy engedelmes gyermekekként megváltásban részesüljenek. Kiárad rájuk Isten ingyen kegyelme és szeretete. Aki megalázza magát, mint egy kisgyermek, elfogadja Isten Igéjét, és gyermeki őszinteséggel engedelmeskedik, ott lesz Isten választottai között. – Our High Calling, 77. o.

Testvéreim, a szeretett Jánossal intelek: „nézzétek, mekkora szeretetet tanúsított irántunk az Atya: Isten fiainak hívnak” (1Jn 3:1). Mekkora szeretet, milyen páratlan szeretet ez, hogy mi, bűnösök és elidegenedettek, mégis visszatérhetünk Istenhez, Ő pedig befogad családjába! Atyánknak hívhatjuk, ami először is a mi szeretetünk jele, de Isten gondoskodásának is ígérete, biztosítéka, és annak is, hogy Őhozzá tartozóknak ismer el bennünket. […]

Mindaz a szülői szeretet, amely az emberek szívében nemzedékről nemzedékre él, a gyöngédség forrásai, melyek az ember lelkében megnyíltak – jelentéktelen csermelyek csupán Isten végtelen, kimeríthetetlen szeretetének határt nem ismerő óceánjához képest. Nyelv el nem mondhatja, toll nem képes leírni. Elmélyedhetsz abban életed minden napján. Szorgalmasan kutathatod a Szentírást, hogy megértsd. Segítségül hívhatod Isten adta összes erődet és képességedet abbeli igyekezetedben, hogy felfoghasd a mennyei Atya szeretetét és irgalmasságát, de azután még mindig megmarad a végtelenség. Mégsem értheted meg Isten szeretetének mélységét, amely abban nyilvánul meg, hogy halálra adta Fiát a világért. Ezt még az örökkévalóság sem lesz képes teljesen kijelenteni nekünk. – Bizonyságtételek a gyülekezeteknek, 5. köt., 739–740. o.