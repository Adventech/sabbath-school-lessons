---
title:  Elpusztíthatatlan Reménység
date:  06/08/2022
---

### E heti tanulmányunk
Jób 38–41; Ézsaiás 41:8-14; Jeremiás 29:1-10; Habakuk 1:1-4; Zsidók 12:1-13

> <p></p>
> „A reménység pedig nem szégyenít meg, mert szívünkbe áradt az Isten szeretete a nekünk adott Szentlélek által” (Róm 5:5, RÚF).

Milyen könnyű a reménységről beszélni és énekelni, amikor a gyülekezetben mosolygó emberek vesznek körül! Ám amikor az olvasztótégelyben találjuk magunkat, ez már nem jön olyan könnyen. Nyomasztó körülmények között elkezdünk mindent megkérdőjelezni, főként Isten bölcsességét.

C. S. Lewis az egyik könyvében egy képzeletbeli oroszlánról ír. Valaki találkozni akar az oroszlánnal és megkérdezi, hogy nem veszélyes-e. Erre azt a választ kapja, hogy nem ártalmatlan, „de jó”.

Bár nem mindig értjük Istent és néha a tettei kiszámíthatatlannak tűnnek, ez mégsem azt jelenti, hogy ellenünk lenne. Csak arról van szó, hogy még nem látjuk a teljes képet. Mi azzal a gondolattal küzdünk, hogy Istennek érthetőnek és kiszámíthatónak kell lennie ahhoz, hogy békességünk, bizalmunk és reménységünk lehessen. „Ártalmatlannak” kell lennie, a saját elgondolásaink szerint. Ezzel pedig csalódásra készítjük fel magunkat.

A hét dióhéjban: Hogyan segít Isten jellemének ismerete reménységgel kitartani a kohóban?

---

#### Ellen G. White idézetek

A próbák között gondolj arra, hogy minden megpróbáltatás a javadat szolgálja. Ha bajok vesznek körül, tudatosítsd a céljukat: a dicsőség Urától új erőt és mélyebb alázatosságot nyersz általuk, hogy megáldhasson, támogathasson és megtarthasson téged. Ragadd meg Isten ígéreteit hittel és azzal a reménységgel, „amely meg nem szégyenít” (Róm 5:5). […]

Az Úr azt kívánja, hogy népe boldog legyen, ezért a vigasztalás forrásait nyitja meg számunkra, így bármi történjen is, öröm és béke töltheti be szívünket. Nem kell addig várnunk a vigaszra, örömre és fényre, amíg a mennybe jutunk. Már ebben az életben részünk lehet mindebben. Sokat hibázunk, mert nem ragadjuk meg, és nem fogadjuk be az áldásokat, amelyek a tulajdonaink lehetnének szenvedéseink idején is. Minden szomorúságunk és kísértésünk, minden bánatunk és gondunk, minden üldöztetésünk és viszontagságunk a javunkra szolgál. Minden tapasztalat és körülmény Isten eszköze, amely Őhozzá von közelebb bennünket. Tekintsünk a felhők mögött ragyogó világosságra! – Az én életem ma, 185. o.

Mivel már nem tudsz tevékeny munkát végezni, és a gyengeségek eluralkodnak rajtad, de az Úr mindössze annyit kíván tőled, hogy bízzál benne. Bízd lelked megtartását Őreá, mint hűséges Teremtődre! Az Ő irgalma biztos, szövetsége pedig örökkévaló. Boldog ember az, akinek reménysége az Úrban van, aki az igazságot mindörökre megőrzi. Ragadd meg elméddel az ígéreteket, és tarts ki mellettük! Ha nem tudod könnyen előhívni az Úr ígéreteinek gazdag bizonyságait, hallgasd meg azokat valaki másnak az ajkáról! Micsoda teljesség, szeretet és bizonyság található az Isten ajkáról származó szavakban, melyek kijelentik gyermekei iránt érzett szeretetét, együttérzését és a velük való törődést: „Az Úr, az Úr, irgalmas és kegyelmes Isten, késedelmes a haragra, nagy irgalmasságú és igazságú. Aki irgalmas marad ezeríziglen; megbocsát hamisságot, vétket és bűnt: de nem hagyja a bűnöst büntetlenül, megbünteti az atyák álnokságát a fiákban, és a fiak fiaiban harmad- és negyedíziglen.” (2Móz 34:6–7) – Szemelvények Ellen G. White írásaiból, 2. köt., 231. o.

A Biblia elénk tárja, hogy Krisztus, mint jó Pásztor fáradhatatlanul keresi az elveszett juhát. Őrá jellemző módon támogatja mindazokat, akik segítségre szorulnak. Szelíden és kedvesen törődik a bűntől beteg lelkekkel, gyógyulást és erőt ad nekik. […]

A Megváltó egész életét az érdektelen jóindulat és a szentség szépsége jellemezte. Ő a jóság példaképe számunkra. Munkásságának elejétől fogva kezdték az emberek még tisztábban megérteni Isten jellemét. Tanításait saját életével szemléltette. Jézus kitartásában nem volt konokság, jóindulatában nem volt gyengeség, a szelídségében és a kedvességében pedig nem volt érzelgősség. Kifejezetten barátságos volt, mégis tartózkodott a túlságosan „családias” közeledéstől. Mértéktartása nem vezetett vakbuzgóságra, és hiányosságokat sem okozott. Nem igazodott a világhoz, mégis különleges figyelmet fordított a legutolsó ember felé is. – Counsels to Parents, Teachers and Students, 261–262. o.