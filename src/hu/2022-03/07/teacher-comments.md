---
title:  Tanítói melléklet
date: 12/08/2022
---

Alapigék: Róma 5:5

Igeszakaszok: Jób 38–41; Ézsaiás 41:8-14; Jeremiás 29:1-10;

Habakuk 1:1-4; Zsidók 12:1-13

#### Áttekintés

Most, mikor a posztmodernizmus azt hirdeti, hogy a tételeket és világnézeteket le kell bontani és felül kell vizsgálni, sokan azt is szeretnék felülvizsgálni, mi az emberiség valódi szükséglete, mit jelent a remény és mi ennek az alapja. Most az Istenről szóló bibliai igazság szemszögéből vizsgáljuk a reményt és azt, hogy ki a valódi reménység forrása. A válsághelyzetekben olyan reményre van szükségünk, ami az Isten ígéreteibe vetett, szilárdan megalapozott bizalom, nem pedig egy önmagunk által kialakított vágy. Jelen tanulmányunknak több tanulsága is van. Először is, Isten kitágítja a látókörünket, hogy önmagunkat és a tapasztalatainkat a megváltás történetének és a profetikus eseményeknek a tágabb keretébe tudjuk helyezni. Ez a valóság Dániel, Habakuk és Jób életében mutatkozik meg. Másodszor, Isten Teremtőként és Megváltóként nyilatkoztatja ki magát nekünk, mint aki szeret bennünket és mindig velünk van. Harmadszor, Isten feltárja előttünk velünk kapcsolatos és ránk vonatkozó terveit. Nem eldobható elemek vagyunk egy-egy válsághelyzetben, hanem Isten teremtett világának, az életnek és terveinek nélkülözhetetlen részei. Még ha krízisben vagyunk is, Isten nem engedi, hogy elvesszünk. Jn 10:10-15, 28, 29 verseiben Jézus kijelenti, hogy a juhai vagyunk, Ő pedig a Pásztorunk, velünk kapcsolatos tervei az örök életre szólnak. Senki nem ragadhat ki bennünket az Ő, illetve Atyánk kezéből. Igen, Isten különféle próbákba engedhet bennünket, de e válsághelyzetekben növekedhetünk.

A tanulmány témái: E heti tanulmányunk két fő témát világít meg:

1.  A megváltási terv és a prófétai események tágabb keretének megértése igen fontos abból a szempontból is, hogy ápoljuk magunkban a reményt, ami segít győzni az életpróbákban.

2.  A remény bibliai forrása abban rejlik, hogy megértjük, kicsoda Isten, Ő mellettünk áll és tervei vannak velünk, ránk nézve.

#### Kommentár

Remény az Újszövetségben

Isten a bűn miatt bekövetkezett válság első pillanataitól kezdve beleszőtte a reményt történelmünk szövetébe, megígérte, hogy megment és helyreállítja országát. Ezt a témát röviden tanulmányozva meglátunk néhány fontos szempontot: 1. Az Újszövetségben Pál apostol dolgozza fel a legmódszeresebben a remény témáját. 1Korinthus levelében három fő keresztény erényt sorol fel, ezek a hit, a remény és a szeretet (1Kor 13:13). A három között a legnagyobbként a szeretetet nevezi meg, máshol azonban kifejti, hogy a hit és a szeretet is a reménységből fakad (Kol 1:5, ERV-HU). A remény „biztos és erős horgonya lelkünknek”, ám ez a horgony Jézus Krisztusban van, aki a mennyei szentek szentjében jár közben értünk (Zsid 6:19).

Pál a hitet is a reménnyel összefüggésben határozza meg (Zsid 11:1). Zsidók 11. fejezete felsorolja az évszázadok során élt hithősöket. Mindnyájan sok próbán mentek át (Zsid 11:33-38), és közös bennük az ígéretre és reménységre alapozott hit. Egyikük sem látta meg Isten ígéretének végső teljesedését (Zsid 11:39), mégis előre tudtak tekinteni, látták az eljövendő országot, Isten örökkévaló királyságát (Zsid 11:15-16).

Pál a remény témáját a szenvedés összefüggésében elemzi. Dicsekszik szenvedésével, mert a szenvedés hosszútűrést terem, a hosszútűrés nemes jellemet, a nemes jellem reménységet (Róm 5:4; 12:12). Az apostol szenvedése és hatalmas válságai közepette is reménységgel volt tele (2Kor 4:9). Amikor fenyítést kapunk – magyarázta –, nem szabad feladnunk a reményt (Zsid 12:5). Az egész teremtettség küzd a „hiábavalósággal” a saját tűzpróbájában, nem önhibájából, hanem azért, mert Isten alávetette, de reménységben (Róm 8:20-24).

Róm 8:18-27-ben Pál részletesebben tárgyalja ezt a témát. Azzal a szenvedéssel kezdi, amit akkor átélt: „Mert azt tartom, hogy amiket most szenvedünk, nem hasonlíthatók ahhoz a dicsőséghez, amely majd megjelenik nekünk” (Róm 8:18). Nem áll meg az emberi szenvedésnél, hanem leszögezi, hogy az egész természet szenved (Róm 8:19-22). A szenvedés egy teljes csomag. A természet világában nincs kivétel. Ami az embert illeti, egész lényünk szenved: fizikai, erkölcsi, érzelmi és lelki valónk egyaránt (Róm 8:23).

Ennélfogva Isten megváltásának is az egész teremtettségre ki kell terjednie: a természetre, a testre, az érzelmekre, emberlétünk minden területére. Pál hangsúlyozza, hogy a helyreállítás terve a keresztényi reménységünk, ebben ment meg Isten. A helyreállítás ugyan egészen bizonyos, de még nem valósult meg a történelemben. Amit Isten megígér, az be is fog teljesedni (Róm 8:24; lásd még 1Kor 9:10). Reménység, mert még nem vált valóra, még a jövő tartogatja számunkra, mi „pedig azt reméljük, amit nem látunk, türelemmel várjuk” (Róm 8:25).

Igen, tapasztalunk szenvedést, csalódást, értetlenséget, képtelennek érezzük időnként magunkat arra, hogy megfelelően imádkozzunk, de a Szentlélek esedezik értünk Istennél (Róm 8:26-28). A lényeg, hogy bízzunk benne és abban, hogy „akik Istent szeretik, minden javukra van” (Róm 8:28). Ezért állhatatosak a keresztények a reménységben (1Thessz 1:3).

A reménnyel kapcsolatos, alaposabb bibliakutatás még több szempontot feltár előttünk:

1.  A bibliai remény nem önmagunkban, hanem Istenben horgonyzik (Zsolt 42:11; 2Kor 1:9; 1Tim 6:17). A Szentháromság mindhárom isteni személye a remény forrása. Az Atya „szeretett minket, és kegyelméből örök vigasztalással és jó reménységgel ajándékozott meg” (2Thessz 2:16; lásd még 1Tim 4:10; Tit 1:2). Krisztus Jézus és a kegyelem evangéliuma a reménységünk (Ef 1:12; Kol 1:27; 1Tim 1:1; 2Tim 1:1). A Szentlélek hozza el és ápolja a reménységet a hívők életében (Róm 5:5; 15:13; Gal 5:5). Isten nélkül nincs remény az életben, nincs szövetség sem, Istentől elidegenedve élünk (Ef 2:12; 1Thessz 4:13), de Krisztusban mindnyájunknak ugyanaz a reménységünk, amit Isten Izraelnek adott az evangélium által (Ef 3:6; Kol 1:23). Péter apostol kifejti, hogy Isten az Atyánk, „aki nagy irgalmából újonnan szült minket élő reménységre Jézus Krisztusnak a halálból való feltámadása által” (1Pt 1:3).

2.  A bibliai reménység tartalma Isten ígérete, hogy Jézus Krisztus által megment a bűneinkből, a halálból és a szenvedésből. Máté Ézsaiást idézi, amikor Jézusról mint a nemzetek reményéről beszél (Ézs 42:1-4; Mt 12:21). Jézus elmondta: Ábrahám remélte, hogy meglátja a Messiás napját (Jn 8:56). Ez a hit általi megigazulás reménységét jelenti (Gal 5:5).

3.  A reménység már a jelenben is valóságos. Az üdvösség reménye biztos Jézus kereszthalála által. Ez már ebben az életben is sok áldást jelent lelkileg (mint például az Istennel való kapcsolat) és pszichológiai szempontból (békesség, derűlátás stb.) is. Isten dicsőségének reménysége (Róm 5:2) az, hogy hit által, kegyelemből igazulunk meg mi, bűnösök, Isten így ad nekünk békét Jézus Krisztusban (Róm 5:2-3). Ez „nem szégyenít meg, mert Isten szeretete kitöltetett szívünkbe a nekünk adott Szentlélek által” (Róm 5:5). Ez a remény nem hamis, épp ellenkezőleg! Isten konkrét tettein alapul, vagyis azon, hogy „Krisztus… a maga idejében meghalt az istentelenekért” (Róm 5:6). Bemutatta szeretetét (Róm 5:8), megment a bűneinkből és megbékélünk általa Istennel (Róm 5:9-11).

4.  Azonban Krisztus első eljövetele, kereszten hozott áldozata korántsem jelenti a megváltás történetének végét. Pál apostol állítja, „ha csak ebben az életben reménykedünk Krisztusban, minden embernél nyomorultabbak vagyunk” (1Kor 15:19). Ezért a feltámadt Úr Jézus Krisztusban bízzunk, aki feltámaszt az örökké tartó, dicsőséges életre (Kol 1:5, 27; Tit 1:2; 3:7; Zsid 10:23; lásd még 2Kor 1:9; 1Tim 4:8). Pál kijelentette, hogy a feltámadás reménysége miatt üldözték (ApCsel 23:6; 24:15). A feltámadás nem egy általa kitalált gondolat volt, hanem ugyanaz a reménység, amit Isten adott Izrael atyáinak (ApCsel 26:6; 28:20). Ábrahám sok nemzet atyja lett, mert „reménység ellenére reménykedve hitt” (Róm 4:18), bízott Istenben, „aki a holtakat megeleveníti, és azokat, akik nincsenek, előszólítja mint meglevőket” (Róm 4:17). A feltámadásba vetett reménységünk Jézus második eljövetelekor fog teljesülni. Ez a keresztények áldott reménysége (Tit 2:13).

5.  Pontosan ez a reménység jelentette Izrael népének elhívását, identitását, szellemiségét, életét és küldetését (ApCsel 26:7). Az üdvösségnek ezt a reménységét Isten kínálja fel Krisztus által, a pátriárkákon, Izraelen, később pedig az egyházon keresztül (Róm 15:4; 1Kor 1:7; Ef 2:12). Részesei vagyunk a munkának, hogy közvetítsük minden embernek. Isten megígérte Évának, hogy az ő magva lesz a világ szabadítója (1Móz 3:15). Megígérte Ábrahámnak, hogy általa, illetve magva által nyer áldást és üdvösséget a föld minden nemzetsége (1Móz 12:3, 7; 18:18; Róm 9:4; Gal 3:8, 15, 16). Megígérte Dávidnak, hogy magva örökké a trónon fog ülni (Róm 15:12; lásd 2Sám 22:51; Ézs 11:1-2).

6.  Isten népére mondott áldásában Pál a szenvedések közepette is felidézi a reményt: „A reménység Istene pedig töltsön be titeket minden örömmel és békességgel a hitben, hogy bővölködjetek a reménységben a Szentlélek ereje által” (Róm 15:13; 2Thessz 2:16). A reménység a keresztény fegyverzetében a sisak szerepét tölti be (1Thessz 5:8).

#### Gyakorlati alkalmazás

Dániel a várakozás hasonló tapasztalatán ment át, mint Habakuk. Élete vége felé várta a Jeremiás által megjövendölt, 70 éves fogság végét (Jer 25:11-12) és Isten szabadításának teljesedését. Isten azonban kinyilatkoztatta neki, hogy a szenvedés és a halál története további 70 héttel meghosszabbodik (490 évvel). Sőt mi több, ez az időszak további 1810 évig folytatódik a plusz 70 hét után, kereken 2300 évig! Vannak olyan keresztények, akik nem kedvelik a próféciákat, mert úgy érzik, hogy borús képet festenek. Talán nem is szükséges mindig a próféciákra fókuszálni, de jönnek pillanatok és élethelyzetek, amikor muszáj a nagyobb képet szemlélni, bármilyen fájdalmas is a próféciák válasza. Ezt a nagyobb képet a próféták által adott isteni kinyilatkoztatásban találjuk. Ezek nélkül – beleértve az apokaliptikus próféciákat is – Isten népe kétségbeesetten küzdene azért, hogy ápolja a reményt, miközben egyre több és több globális, illetve személyes krízist él át. Hogyan segít bízni Istenben és gondviselésében a prófétai kinyilatkoztatás által adott nagyobb kép? Hogy segítenek ezek a próbák közötti győzelemhez?

`Jegyzetek`

---

#### Ellen G. White idézetek

Nevelés, „Iskola az örökkévalóságban” c. fejezet.