---
title:  Az Atya Személye
date:  08/08/2022
---

Oswald Chambers a következőt írta: „Kérdeztük már Istentől, hogy mit fog tenni? Sosem ad erre választ. Az Úr nem mondja el, mit fog tenni, hanem azt mutatja meg, hogy kicsoda Ő” (Oswald Chambers: My Utmost for His Highest. Uhrichville, OH, 1963, Barbour & Company, Inc., Jan 2.).

`Mit érthet Chambers ezen?`

Ahogyan azt már tudjuk, Jób könyve a férfi nagy személyes tragédiájával kezdődik. Mindent elveszít az életén és a feleségén kívül, aki azt tanácsolja neki, hogy „Átkozd meg az Istent, és halj meg” (Jób 2:9)! Az ezután következő beszélgetésben a barátai azt próbálják kitalálni, hogy miért történt mindez. Isten hallgat a beszélgetés teljes ideje alatt. Majd a 38. fejezetben hirtelen megjelenik és megszólal: „Ki az, aki elhomályosítja az örök rendet tudatlan beszéddel” (Jób 38:2)?  Majd megállás nélkül körülbelül hatvan olyan kérdést tesz fel Jóbnak, amelyektől a pátriárka szava is elakad. Nyissuk ki a Bibliánkat és fussuk végig ezeket a kérdéseket a 38-39. fejezetekben! Jób az utolsó kérdés után azt válaszolja, hogy „Bizony könnyelmű voltam! Mit felelhetnék neked? Kezemet a számra teszem. Egyszer beszéltem, de ezután nem szólok, vagy ha kétszer is, többé már nem teszem” (Jób 40:4-5, RÚF). Isten viszont még nem fejezte be. Újrakezdi és egy sor másik „nagy” kérdést tesz fel egymás után.

`Olvassuk el Jób végső válaszát Jób 42:1-6 szakaszában! Mit akart Isten közölni vele, és milyen hatással volt ez rá?`

Az Úr egyszer sem válaszol Jób barátai „miért” kérdéseire, ugyanakkor a teremtett világ csodáiban megmutatkozó páratlan nagyságáról fest képet. Jóbnak ezek után már nincs szüksége feleletre. A magyarázat szükségességét elhomályosította a ragyogó kép Isten nagyságáról. Lenyűgöző paradox­on bontakozik ki ebben a történetben. Reményt és bátorítást meríthetünk abból, ha felismerjük, hogy milyen keveset tudunk. Ösztönszerűen abban próbálunk meg vigaszt találni, hogy mindent tudunk, amikor azonban nem ez a helyzet, elcsüggedünk. Az Úr viszont időnként azért vet fényt a tudatlanságunkra, hogy felismerhessük: az ember csak abban talál biztonságot, aki sokkal hatalmasabb nála.

`Történik velünk most olyan, aminek az okát nem tudjuk megérteni? Ebben az esetben összpontosítsunk Isten jellemére! Hogyan találhatunk ebben reményt, ami segíthet kitartani a mostani felfoghatatlan helyzetben?`

---

#### Ellen G. White idézetek

A zsidók általánosan hitték, hogy a bűn ebben az életben elnyeri büntetését. Minden betegséget büntetésnek tekintettek, mondván, hogy a szenvedő vagy szülei valamilyen rossz cselekedetet követtek el. Igaz, hogy minden szenvedés Isten törvényének áthágásából származik, de ezt az igazságot elferdítették. Sátán, minden bűnnek és következményének szerzője, arra vette rá az embereket, hogy a betegséget és halált Istentől származónak tekintsék – büntetésnek, melyet önkényesen kiró a bűn ellenében. Ezáltal, akit súlyos betegség vagy szerencsétlenség sújtott, annak még azt a terhet is cipelnie kellett, hogy nagy bűnösnek tekintették.

Így készítették az utat a zsidók, hogy elvessék Jézust. Úgy tekintettek rá, mint aki „ostoroztatik, verettetik és kínoztatik Istentől”, holott „betegségeinket ő viselte, és fájdalmainkat hordozá”, és elrejtették előle orcájukat (Ésa 53:4).

Isten ennek elejét akarta venni egy tanítással. Jób története megmutatta, hogy a szenvedéssel Sátán sújtja az embert, Isten pedig uralja azt kegyelmi szándékából. Izráel azonban nem értette meg a leckét. A zsidók ugyanazt a hibát ismételték meg Krisztus elvetésével, amiért Isten megrótta Jób barátait.

Krisztus tanítványai is osztoztak a bűn és szenvedés kapcsolatáról alkotott zsidó felfogásban. Jézus kijavította tévedésüket, de nem magyarázta meg az emberi szenvedés okát, hanem elmondta a következményeket. A szenvedés által lesznek nyilvánvalókká Isten művei. – Jézus élete, 471. o.

Az igazi szentség és alázat elválaszthatatlan egymástól. Minél közelebb van a lélek Istenhez, annál engedelmesebb és alázatosabb. Amikor Jób a vihar közepette hallotta Isten hangját, felkiáltott: „Ezért hibáztatom magam és bánkódom a porban és hamuban!” (Jób 42:6) ­Ésaiás pedig, amikor látta Isten dicsőségét, és hallotta a kerubok dicsőítő hangját – „Szent, szent, szent a seregeknek Ura!” –, ő maga is felkiáltott: „Jaj nékem, elvesztem…” (Ésa 6:3, 5)

Aki akár egy aprócska villanását is felfogja Isten semmihez sem hasonlítható szeretetének, mindent hiábavalóságnak tekint, és szemeit az Úrra emeli, aki kitűnik tízezer közül is, és akinek lénye „mindenestől fogva kívánatos”. A szeráfok és kerubok eltakarják az arcukat, amikor Jézus előtt állnak. Mennyivel inkább helytelen, hogy az ember önmagát magasztalja fel! Ehelyett inkább öltözze fel az alázatot, hagyjon fel minden elsőbbségért vívott küzdelemmel, és tanulja meg, hogy mit jelent az alázatos és szelíd szív. Aki Isten dicsőségét és végtelen szeretetét szemléli, alázattal fog magára tekinteni, viszont Isten jellemét szemlélve elváltozik a mennyei képmásra. – That I May Know Him, 175. o.