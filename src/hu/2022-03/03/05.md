---
title:  Maradandó Örökség
date:  13/07/2022
---

`Olvassuk el 1Pt 1:6-7 verseit! Mit mond itt Péter?`

Péter olyanoknak ír, akik nehézségekkel küszködtek és gyakran igen egyedül érezték magukat. Isten választottait szólította meg, akik „Pontusban, Galátziában, Kappadóciában, Ázsiában és Bithiniában elszéledt jövevények” voltak (1Pt 1:1). Ez a terület ma Törökország nyugati részeként ismert. Néhány verssel később kifejezi az apostol, hogy tudja, „különféle kísértések között” szomorkodnak (1Pt 1:6).

`Mit ért Péter azon, hogy „elszéledt jövevények”? Még mivel tetézte a megpróbáltatásaikat ez az állapot?`

Abban az időben újdonságnak számított, ha valaki keresztény volt. A hívők kevesen, sokszor kisebbségben voltak, akiket a legjobb esetben félreértettek, a legrosszabb esetben pedig üldöztek. Péter viszont azzal bátorítja őket, hogy a próbák nem véletlenszerűek, kaotikusak (1Pt 1:6-7). Akik kitartanak a „különféle kísértések között”, azoknak a célja az őszinte hit.

`Olvassuk el 1Pt 1:6-9 részét! A próbák között legfőképpen mivel bátorítja Péter ezeket az embereket? Mit jelentsen a számunkra is ez a reménység?`

Mennyiben mérhetők össze ezek a próbák az örökkévalósággal, ami Krisztus visszajövetelekor vár rájuk, bármit is szenvedjenek éppen? Péter szavai nekünk is Istentől jövő üzenetek, mindegy, hogy pontosan mi előtt állunk. Akármilyen nehezek vagy fájdalmasak legyenek is a próbáink, sosem szabad szem elől tévesztenünk a végső célt, az örök életet az új égen és új földön, ahol nem lesz fájdalom, sem szenvedés, sem halál! Ilyen ígéret birtokában, amit Jézus a halálával biztosított, különösen fontos, hogy ne veszítsük el a hitünket, hanem a nehézségeink között inkább kérjük az Urat: tisztítson meg mindattól, ami csak a hitünk útjában áll!

---

#### Ellen G. White idézetek

Tele vagy bánattal? Rögzítsd tekintetedet a fedhetetlenség Napjára. Ne próbáld kiküszöbölni összes nehézségedet, hanem fordítsd arcodat a fény, Isten királyi széke felé. Mit látsz ott? A szövetség szivárványívét, Isten élő ígéretét. Alatta a kegyelem királyiszéke. S aki magáévá teszi az irgalom gondoskodásait, melyeket Isten nyújt, s nagyra értékeli Krisztus életének és halálának érdemeit, annak a szivárványban áldott bizonyossága van, hogy az Atya elfogadja őt, míg királyi széke áll.

Hitre van szükséged. Ne hagyd ingadozni hitedet. Harcold meg a hit nemes harcát, és nyerd el az örök életet. Súlyos küzdelem lesz ez, de harcold meg bármi áron is, mert Isten ígéretei igenek és ámenek Krisztusban. Tedd kezedet Jézus kezébe. Nehézségeket kell legyőzni, de tökéletes angyalok segítik erejükkel Isten népét. Tekints Sionra, harcolj a dicső városért! Dicső korona és mennyei szövőszéken szőtt ruha várja a győzőt. Bár Sátán ösvényedre is veti pokoli árnyékát, s próbálja elrejteni előled a titokzatos létrát, mely Isten királyi székétől a földre nyúlik, s amin angyalok – az üdvösség örököseinek szolgáló lelkek – járnak föl s alá, mégis törekedj felfelé, helyezd lábadat fokról fokra, s nyomulj a mindenható királyi székéig. – Értelem, jellem, egyéniség, 2. köt., 462. o.

Péter írhatta tehát: „Amelyben örvendeztek, noha most kissé, ha meg kell lenni, szomorkodtok különféle kísértések között, hogy a ti kipróbált hitetek, ami sokkal becsesebb a veszendő, de tűz által kipróbált aranynál, dicséretre, tisztességre és dicsőségre méltónak találtassék a Jézus Krisztus megjelenésekor, akit, noha nem láttatok, szerettek; akiben, noha most nem látjátok, de hisztek benne, kibeszélhetetlen és dicsőült örömmel örvendeztek; elérvén hitetek célját, a lélek idvességét.” (1Pt 1:6–9)Az apostol szavait az összes korszak hívőinek tanulságára írta, de különös jelentőséggel bírnak azok számára, akik akkor élnek, amikor „minden dolog vége elközelgett”. Intelmeire, figyelmeztetéseire, hitbuzgó szavaira és bátorításaira minden léleknek szüksége van, aki hitében „mindvégig erősen” akar kitartani (Zsid 3:14).

Az apostol igyekezett a hívőket kioktatni, hogy milyen fontos féken tartani gondolataikat, nehogy tiltott területekre kalandozzanak, és erőik haszontalanságokra forgácsolódjanak szét. Aki nem akar Sátán támadásainak áldozatául esni, őrizze jól a lelkéhez vezető utakat. – Az apostolok története, 518. o.