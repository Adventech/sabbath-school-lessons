---
title:  Tanítói melléklet
date: 15/07/2022
---

Alapige: 1Péter 1:6

Igeszakaszok: 2Mózes 14; 15:22-27; 17:1-7; Példabeszédek 3;

Lukács 4:1-13; 1Péter 1:6-9

#### Áttekintés

Múlt héten a próbák különböző fajtáit tanulmányoztuk. Ezen a héten nagyító alá vesszük az érettség próbáit. Miközben igaz, hogy a problémáink nagy részét mi okozzuk magunknak, végeredményben azonban Isten az egész világegyetemnek, a nemzetek történelmének és a személyes életünknek is szuverén Ura. Szeretné, ha növekednénk egyénileg, de mint család, mint közösség és mint nemzet is. Esendőségünk miatt a növekedéshez plusz dimenziók szükségesek.

Igen, Isten kegyelemből ment meg bennünket. Igen, Jézus Krisztus helyettes áldozata által igazít meg, amikor hittel elfogadjuk ezt az áldozatot. Kegyelme azonban nem olcsó megoldás, ami megtorpan a kinyilatkoztatás szintjén, hanem nevelő, átalakító erő. Az élet és az üdvösség nem elméleti tapasztalat. Csak akkor növekszünk, ha valóban érezzük jó Atyánk irántunk való feltétlen szeretetét, elkötelezzük magunkat annak fenntartások nélkül viszonzására, vele élünk és engedjük, hogy bennünk éljen. Mivel pedig Isten és mi magunk is a kozmikus küzdelem részesei vagyunk, elhatározzuk, hogy az Ő oldalára állunk, hirdetjük az országát, mert megmentett bennünket a bűn és Sátán birodalmából. Isten a seregek Ura, Ő vezet ebben a tapasztalatban, segít a növekedésben és az átalakulásban.

A tanulmány témái: E heti tanulmányunk két témát világít meg:

1.  Isten átvezet bennünket e bűnbe esett világ küzdelmein. Ez vigasztal bennünket, de erőt és bizalmat is ad.

2.  Csak úgy növekedünk és alakulunk át, ha elfogadjuk Isten vezetését az élet harcaiban.

#### Kommentár

„Ne vígy minket kísértésbe, de szabadíts meg a gonosztól”

2019 májusában, júniusában vitát váltott ki, hogy Ferenc pápa hivatalosan támogatta az Úr imádságának megváltoztatását. A „Ne vígy minket kísértésbe…” rész helyett az új katolikus fordításban így szerepelt volna a mondat: „Ne engedd, hogy kísértésbe essünk…” A pápa fő érve az volt, hogy a „Ne vígy minket kísértésbe” verzió úgy teológiai, mint lelkigondozói szempontból hibás, mert Istent nevezi kísértőnek Sátán helyett. A földi apa sem viszi kísértésbe a fiát – jelentette ki a pápa –, hanem felsegíti, amikor elesik. Érthetőnek hangozhat ez a kísérlet, hogy felmentsük Istent a kísértő szerepből.

Az Úr imájának megváltoztatása azonban nem igazolható. Ahogyan ez, úgy számos más bibliai kifejezés is értelmezési nehézséget okoz. A bibliai hermeneutika és a teológia története arra tanít, hogy meg kell próbálni értelmezni a szöveget és annak üzenetét, nem pedig megváltoztatni a bibliai igét vagy a fordítást a nehézség áthidalása érdekében.

Mt 6:13 versének és kulcsfontoságú fogalmainak rövid tanulmányozása a közvetlen és tágabb szövegösszefüggés alapján segít jobban megérteni ezt a kifejezést. Az újtestamentumi görögben Mt 6:13 és Lk 11:4 pontosan ugyanazt a megfogalmazást használja: „ne vígy minket kísértésbe”. Ahelyett, hogy átfogalmaznánk, vagy újra fordítanánk ezt az igeverset, a jelentését kell megértenünk. A kulcskifejezés a görög „visz” ige, az eispheró aktív aorisztosz melléknévi igeneves alakja, ami azt jelenti: „bevinni”, „behozni”, „bemutatni” (lásd Henry George Lindell és Robert Scott: A Greek-English Lexicon. Oxford, 1996, Clarendon, 497. o.). Nincs tehát itt semmi tévedés vagy félreértelmezés: Jézus azt mondta: „ne vígy minket kísértésbe”, nem pedig azt, hogy „ne engedj elesni”. Mt 26:41-ben (lásd még Mk 14:38; Lk 22:40, 46) Jézus úgy jellemzi a kísértést, mint amibe bele lehet jutni, bele lehet esni.

Akik amellett érvelnek, hogy meg kellene változtatni a Miatyánk ezen kifejezését, igazából a „kísértés” szó miatt érzik ezt, hiszen következtetésük szerint Isten nem kísérthet, Ő nem lehet a kísértés forrása. A „kísértés” görög szónak (peirasmos) azonban két különböző jelentése van. Az egyik a „kísértés”, ami a bűnre való csábítással kapcsolatos (lásd pl. Mt 26:41; 1Tim 6:9). Ebben az értelemben igaz, hogy Isten nem vezet és nem is vezethet minket kísértésbe, mert nem Ő a kísértő, ahogyan Jak 1:13-14 világosan megállapítja. A szó másik jelentése: „kísérlet”, „próba”, „megpróbáltatás”, „próbatétel”. Pál betegsége próbatétel volt a galáciabelieknek (Gal 4:14), Péter pedig bátorítja a keresztényeket, hogy ne lepődjenek meg a próbák vagy szenvedések miatt, amelyekbe esnek (Pt 4:12).

Talán Jakab adja meg a kísértés folyamatának legpontosabb magyarázatát, mert ugyanabban a szakaszban a szó mindkét jelentéstartalmát használja. Tanácsa szerint a keresztények örömmel és hosszútűréssel fogadják a próbákat (Jak 1:2, 12), és ne mondják, hogy Isten kísérti őket, mert Ő senkit nem kísért (Jak 1:13). Az ember akkor fordul el Istentől, amikor vonja és édesgeti saját kívánsága (Jak 1:14). Tehát az Újszövetségben a kísértés jelent bűnre való csábítást és próbát/megpróbáltatást is.

Ez a rövid tanulmány segít jobban megértenünk a „ne vígy minket kísértésbe” kifejezést. Bár nem Isten a kísértő, viszont átvezet nehéz küzdelmeken. Azért vezet át rajtuk, hogy segítsen gyakorolni a szabadságunkat, növekedjünk a szeretetben és az iránta való elköteleződésben. A próbák által jobban megértjük, megismerjük Őt és önmagunkat a nagy küzdelem történelmének hátterén. Csak amikor valóban megtapasztaljuk a próbákat, akkor tudjuk átélni a szabadságot és a növekedést. Isten arra teremtett minket, hogy tökéletes, boldog világban éljünk és fejlődjünk. A jó és gonosz tudásának fáját azért adta, hogy legyen lehetőségünk a választásra. Nem azért teremtette azt, hogy bűnre csábítsa az emberiséget. Inkább megadta Ádámnak és Évának a lehetőséget, hogy éljenek a szabadságukkal és növekedjenek az iránta való szeretetben és hűségben azáltal, hogy engedelmeskednek parancsainak. Isten látszólag zsákutcába vezette az izraelitákat a Vörös-tengernél, de nem azért, hogy bűnbe csalja őket, hanem így akart segíteni nekik az iránta való bizalomban és szeretetben, valamint közösségi, lelki fegyelmükben növekedni.

Ha az élet nehézségei a nagy küzdelem hátterén csak segítenek a növekedésben, miért tanította Jézus azt, hogy kérjük Istent, ne vigyen át bennünket ezeken a próbákon? Az Úr imájának ez a része a keresztény élet legalább két területével kapcsolatban tanít fontos dolgokat. Először, bármilyen sok áldással jár is a szenvedés, mégsem élvezetes tapasztalat, mert Isten nem szenvedésre alkotott minket. Jézus azért jött, hogy a mi szenvedésünket és halálunkat vegye magára. Ő maga is ezért imádkozott haláltusájának órájában: „Abbá, Atyám! Neked minden lehetséges. Vedd el tőlem ezt a poharat, mindazáltal ne az én akaratom legyen meg, hanem a tied” (Mk 14:36; lásd még Mt 26:39; Lk 22:42). Belefoglalta imájába a „Ne vígy minket a kísértésbe” gondolatot, amivel arra tanított, hogy nyugodtan fogalmazzuk meg Atyánknak, mennyire szeretnénk elkerülni az élet küzdelmes próbáit, még ha időnként áldásunkra lehetnek is azok. Másrészt azt is tanította, hogy mindig szeretetteljes szívvel rendeljük alá magunkat akaratának és vezetésének, mert Ő tudja, mi a legjobb az életünkre és a megváltás tervére nézve.

Másodszor, a „Ne vígy minket a kísértésbe” gondolatot rögtön és szándékosan összekapcsolja a „de szabadíts meg a gonosztól” kifejezéssel. Mivel a bűnnel szennyezett világban a szenvedés elkerülhetetlen, szeretnénk, ha Isten vezetne át a próbáinkon, de azt nem akarjuk, hogy Sátán csábításai legyőzzenek. A Miatyánk a kegyelem evangéliumának a lényegét hirdeti, hiszen azt tanítja, hogy a keresztényeket nem úgy menti meg az Úr, hogy egyedül, szuperhősként kell harcolnunk az élet csatáiban, egyedül legyőzve magát az ördögöt is, hanem Isten az, aki megszabadít a gonosztól. De hogyan szabadulunk meg Sátántól? Mt 4:1 elmondja, hogy „a Lélek Jézust a pusztába vitte, hogy az ördög megkísértse”. Nyilván értjük, hogy a Szentlélek nem azért vezette Jézust a pusztába, hogy bűnre csábítsa, hanem hogy egyértelművé tegye: Ő a Messiás, a világ Megváltója, aki győzött ott, ahol Ádám elbukott, aki legyőzte a gonoszt és Sátánt (lásd Mt 4:1-11; 12:28; Mk 1:13; Jn 12:31; 14:30; Zsid 2:14-18; 1Jn 3:8). Amikor a keresztény próbákkal és Sátán kísértéseivel kerül szembe, Krisztus győzelme szabadítja meg, amit a bűn és Sátán ellen vívott ki. Tehát habár a szenvedés és a próbák tüze nem kellemes és kívánatos, saját érdekünkben át kell mennünk azokon. Imádkozzunk, hogy Isten vezessen bennünket a Sátán felett aratott győzelmével befedezve!

Nemcsak igazolhatatlan és a Bibliával ellentétes tehát a felvetés, hogy változtassuk meg az Úr imájának megfogalmazását, hanem felületes is, mert gyenge teológiai és lelkigondozói talajon áll. Egy ilyen revízió más okból is veszélyes: újabb példa lenne arra, hogy az ember kulturális és egyéb hatások miatt megváltoztatja Isten szavát. Ez magával vonja más bibliai szövegek és nézetek megváltoztatását is. Fontos változatlanul hagyni a szöveget, arra törekedve, hogy megértsük, ne pedig megváltoztassuk annak érdekében, hogy illeszkedjen sajátos teológiánkba vagy gyakorlatunkba.

Händel új darabja

A 18. század harmadik évtizedében Georg Friedrich Händel (1685-1759) már elismert zeneszerzőnek tudhatta magát, aki számos zeneművet szerzett. Mivel leginkább nem vallásos muzsikát írt, az angol egyházban sokan világi zeneszerzőnek tartották, ami feszültséget okozott közte és az egyház között. Händel azonban mindig is szomjazott Isten és a megváltás után. 1737-ben agyvérzést, vagy valamilyen pszichés betegséget kapott. Felgyógyult, de hamarosan anyagi, kapcsolati és lelki válságba jutott. Harcolt az egyházzal, sokakkal bírósági perben állt, vitái voltak zenész kollégáival is. Úgy érezte, össze fog omlani. 1741-ben adott egy utolsó koncertet – legalábbis ő utolsónak gondolta –, majd 56 évesen visszavonult a közéletből.

Händel azonban új énekre vágyott! Hamarosan rá is talált. Egy barátja, Charles Jennings megosztott vele egy három részből álló librettót, ami Krisztus életéről szólt: 1) jövendölések a Messiás eljöveteléről; 2) a Messiás első eljövetele és cselekedetei; 3) második, dicsőséges eljövetele, a bűn vége és a Messiás örök országlása. Händel újra felfedezte Jézusnak, a Messiásnak és Megváltónak csodálatos alakját, és elhatározta, hogy ír hozzá egy oratóriumot. A tervének az is lökést adott, hogy Dublinból felkérést kapott egy darab megírására, amit egy jótékonysági koncerten kívántak bemutatni. Így született meg minden idők legnagyszerűbb oratóriuma, a Messiás.

Händelt annyira magával ragadta új művének alkotása, hogy 24 nap alatt megírta mind a három részt, mintegy 260 oldalnyi terjedelemben. Ezalatt nem hagyta el a lakását, alig érintette az ételt is, amit készítettek neki. Komponálás közben gyakran zokogott, sírt a bibliai szakaszok felett, amelyeket belefoglalt a műbe. Lenyűgözte a Messiás dicsősége, amit meglátott. Amikor az új darabot bemutatták a dublini jótékonysági koncerten, 400 font gyűlt össze, amivel 142 embert szabadíthattak ki az adósok börtönéből. Azonban maga Händel is megszabadult a lelki küzdelmekből, a sokféle próbából, amikben vesztegelt. Műve számtalan ember áldására szolgált azóta is, szerte a világon. Händel 1759. április 14-én, nagypénteken halt meg, mindössze 8 nappal azután, hogy utoljára levezényelte mesterművét, a Messiást. A Westminster apátságban temették el. Egy, a tiszteletére állított emlékmű úgy ábrázolja, amint a Messiás harmadik részének kéziratát tartja a kezében, ujjával a következő sorra mutat: „Tudom, hogy az én Megváltóm él.”

Ennek a lenyűgöző történetnek az egyik forrása Patrick Kavanaugh: Spiritual Lives of the Great Composers c. könyvében található (átdolgozott, bővített kiadás, Grand Rapids, MI, 1996, Zondervan, 3-7. o.). Ha Händel nem éli meg azt a válságot, akkor a világ talán sohasem ismerte volna meg ezt a nagyszerű oratóriumot. Mivel azonban megalázta magát Isten előtt, félelmei közepette Isten szabadítását kereste, kitartóan előre törekedett a próbákban is – ez segített neki újra talpra állni és új éneket írni.

#### Gyakorlati alkalmazás

1.  Keresztelő János Isten hűséges szolgája volt a történelem egy igen különleges időszakában. Azt a kiváltságos elhívást kapta, hogy készítse elő a Messiás eljövetelét és küldetését. Igen szigorú életvitelt folytatott, teljes lelki és erkölcsi tisztaságban. Tétovázás nélkül végezte küldetését, meg sem kísérelte soha, hogy egy jottányi érdemet is magának tulajdonítson. Mégis, amikor Jézus elkezdte szolgálatát, ő került tűzpróbába. Bebörtönözték, kihallgatták, kivégezték, de nem hódolt be a bűnnek. A Biblia elkötelezett kutatói számára János győztesként, hősként emelkedik ki, aki példát adott nekünk, megvetve a halált is. Képzeljük magunkat a helyébe, amint a tömlöcben ült! Milyen gondolatok kavarognának a fejünkben a kihallgatás eredményére várva? Amikor világossá válik, hogy kivégzés fenyeget, és Jézus nem tehet egy mozdulatot sem a megmentésünkért, vajon hogyan éreznénk magunkat?

2.  Volt már zsákutca-tapasztalatunk az életünk során, hasonló ahhoz, amit az izraeliták átéltek a Vörös-tengernél? Beszéljünk erről a csoportban! Milyen elvekre és hitbeli módszerekre tudunk gondolni, amelyek segíthetnek helyesen megélni az ilyen típusú tapasztalatokat?

`Jegyzetek`

---

#### Ellen G. White idézetek

Jézus élete, „A megkísértés” c. fejezet.