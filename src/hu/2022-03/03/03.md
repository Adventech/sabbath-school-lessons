---
title:  Keserű Vizek
date:  11/07/2022
---

`„És elindula Izráel fiainak egész gyülekezete a Szin pusztájából, az Úr rendeléséhez képest az ő útjok rendje szerint és tábort ütének Refidimben. De a népnek nem vala inni való vize” (2Móz 17:1).`

Talán nem kapunk meg mindent Istentől, amit szeretnénk, de vajon nem számíthatunk mindarra, amire szükségünk van? Nem arra, amiről azt hisszük, hogy szükségünk van, hanem arra, ami tényleg kell.

A víz létszükséglet volt az izraelitáknak. Miután az Úr átvezette őket a Vörös-tengeren, három napon át követték Őt a forró, száraz sivatagban. Érthető a kétségbeesésük, főként a pusztában, ahol létkérdés, hogy találjanak vizet. Mikor kapják meg a vizet, amire szükségük van?

Tehát merre vezeti Isten őket? Az oszlop Márába ment, ahol végre van víz. A nép bizonyára izgatott lett. Viszont amikor megkóstolták, azonnal kiköpték, mert keserű volt. „Ekkor zúgolódni kezdett a nép Mózes ellen, és ezt mondta: Mit igyunk” (2Móz 15:24, RÚF)?

Majd néhány nappal később Isten újra megteszi. Ez alkalommal az oszlop olyan helyen áll meg, ahol egyáltalán nincs víz (2Móz 17:1).

`Olvassuk el 2Móz 15:22-27 és 17:1-17 szakaszait! Mit mutatott meg Isten önmagáról Izraelnek Márában és Refidimben? Mit kellett volna a népnek megtanulnia?`

`Mit kérdezett Izrael népe Refidimben (2Móz 17:7)? Volt már, hogy ezt a kérdést tettük fel mi is? Ha igen, miért? Hogyan éreztük magunkat és mit tanultunk meg azután, hogy választ kaptunk? Hányszor kellett feleletet kapnunk ahhoz, hogy egyáltalán ne is tegyünk fel ilyen kérdést?`

---

#### Ellen G. White idézetek

Izráel gyermekei Isten parancsolatai által lettek elvezetve Refidimbe, egy olyan helyre, ahol nem volt ivóvíz. Az Úr a felhősoszlopból vezette őket, és a nép az Ő határozott utasításai alapján táborozott ott le. Isten tudta, hogy Refidimben nem lesz víz, és azért vezette oda népét, hogy a hitüket próbára tegye. – Reflecting Christ, 353. o.

Mózes ráütött a kősziklára, és mivel Krisztus állt mellette, fakasztott vizet a kősziklából. A nép megkísértette az Urat szomjúságában, és így szólt: „Ha az Úr hozott minket ide, miért nem ad nekünk vizet és kenyeret?” Mózes megijedt e bűnös hitetlenség láttán, hogy Isten megbünteti őket gonosz zúgolódásukért. Az Úr megpróbálta népének hitét, azonban ők nem állták ki a próbát. Ételért és vízért zúgolódtak, és Mózesre panaszkodtak. Hitetlenségük miatt Isten megengedte, hogy ellenségeik háborút indítsanak ellenük, hogy kinyilváníthassa népének, hogy honnan származik erejük. – A megváltás története, 132. o.

„Ímé én oda állok te elődbe a sziklára a Hóreben, és te sújts a sziklára, és víz jő ki abból, hogy igyék a nép. És úgy cselekedék Mózes Izráel vénei szeme láttára.” (2Móz 17:6) […]

Friss víz a száraz és kiaszott területen… íme a mennyei kegyelem azon bizonyítéka, amelyet csak Krisztus adhat, és amely a lélek tisztulását és felüdülést eredményezi az élő víz által. Aki Krisztusban lakozik, a kegyelem és az erő sosem kiapadó forrását leli Őbenne. – That I May Know Him, 23. o.