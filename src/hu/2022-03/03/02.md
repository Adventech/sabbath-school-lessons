---
title:  Zsákutcán Át Az Ígéret Földjére
date:  10/07/2022
---

`„A fáraó közeledett. Izráel fiai pedig föltekintettek, és látták, hogy az egyiptomiak utánuk eredtek. Ekkor nagy félelem fogta el őket, és segítségért kiáltottak Izráel fiai az Úrhoz” (2Móz 14:10, RÚF).`

Előfordult már velünk, hogy becsaptak, csapdába csaltak vagy zsákutcába tévedtünk? Ez akár kellemes élmény is lehet, például amikor belépünk egy szobába, ahol várnak ránk a barátaink és egyszerre kiáltják, hogy „Meglepetés! Boldog születésnapot!” Máskor megdöbbentő lehet, méghozzá egészen kellemetlen módon. Elképzelhető, hogy erőszakoskodtak velünk az iskolában, vagy egy kollégánk le akart minket járatni.

Az Úr az izraeliták előtt haladt attól kezdve, hogy elhagyták Egyiptomot, amíg el nem értek az ígéret földjére: „nappal felhőoszlopban, hogy vezesse őket az úton, éjjel meg tűzoszlopban, hogy világítson nekik, és éjjel-nappal mehessenek” (2Móz 13:21, RÚF). Egész útjuk során vezette őket. Viszont figyeljük meg, hogy először hová vitte őket: oda, ahol előttük tenger volt, hegyek mindkét oldalon, a fáraó serege pedig látótávolságon belül, pont mögöttük!

`Olvassuk el Mózes második könyve 14. fejezetét! Miért vitte Isten az izraelitákat olyan helyre, ahol tudta, hogy rettegni fognak?`

Az „oszlop” követése nem biztosít bennünket arról, hogy mindig boldogok leszünk. Kemény tapasztalat is lehet, mert az igazságban való nevelés folytán olyan helyekre is eljutunk, amelyek próbára teszik a szívünket – ami természetéből adódóan csalárd (Jer 17:9). A nehéz helyzetben onnan lehet igazán tudni, hogy valóban Istent követjük-e, ha nyitottak vagyunk a tanítására és következetesen alárendeljük az elménket és a szívünket a vezetésének, nem abból, ha nincsenek próbák és nem élünk át fájdalmat.

`Mit tanultak meg az izraeliták ebből az esetből (2Móz 14:31)?`

`Időnként miért nehéz bízni Istenben még akkor is, ha ismerjük sok csodálatos ígéretét? Idézzünk fel néhány kemény helyzetet, amelyekbe szerintünk az Úr terelt minket, hogy megtanítson „hinni” és Őt „félni”!`

---

#### Ellen G. White idézetek

Úgy tűnik, hogy Izráel gyermekeinek gonosz és hitetlen volt a szíve. Nem voltak hajlandók tovább tűrni a kemény pusztai létet. Az útjukon felbukkanó nehézségeket leküzdhetetlennek tartották. Istenbe vetett bizalmuk megingott, és nem láttak mást maguk előtt, csak a halált. […]

Az Úr az éhínség és a nehézségek közé vezette őket, hogy a szívük térjen Őhozzá, aki addig mindig megsegítette őket, hogy higgyenek. Kész volt a segítségükre sietni. Ha szükségükben az Urat hívták volna, akkor megmutatja nekik szeretetének és állandó gondoskodásának bizonyítékait. Ellenben úgy tűnt, hogy csak annyira hajlandók az Úrban bízni, amennyit a szemük érzékelt az isteni hatalom megnyilvánulásaiból. Ha igazi hittel és Istenbe vetett erős bizalommal rendelkeztek volna, a nehézségek és az akadályok, de még a szenvedések is elviselhetőbbé válnak számukra, hiszen korábban Isten csodálatos módon szabadította meg őket a rabszolgaságból. Ezen felül az Úr megígérte, hogy ha engedelmeskednek a parancsolatainak, a betegségben is mellettük lesz. Kijelentette: „Én az Úr vagyok, a te gyógyítód.” – Spiritual Gifts, 3. köt., 249–250. o.



Izráel népének hitetlensége és zúgolódása Isten mai népét szemlélteti. Sokan… még önmagukat sem ismerik. Isten apró dolgokkal teszi próbára a hitüket, amit ők ugyanolyan rosszul viselnek, mint hajdan Izráel gyermekei. […]

Amikor nehézségek adódnak és egyre nehezebb az út – ilyenkor Isten iránti hitük és szeretetük megpróbáltatik –, akkor visszahúzódva zúgolódnak a folyamat miatt, amellyel Isten meg akarja tisztítani őket. Szeretetükről nem bizonyosodott be, hogy megtisztult és tökéletessé vált, és nem áll készen bármit elszenvedni az Úrért. A menny Istenének gyermekei erős, tevékeny és tartós hittel rendelkezzenek. Így szólnak majd: „Áldjad én lelkem az Urat, és egész bensőm az Ő szent nevét, mert jót tett velem.” – Spiritual Gifts, 3. köt., 251–252. o.

Az ótestamentumi történelem azért maradt fenn, hogy tanulságul szolgáljon az eljövendő nemzedékek számára… Mind az Ó-, mind pedig az Újtestamentum az Isten parancsolatai iránti engedelmesség elvét tanítja, mint az Istenéhez hasonló élet biztosítékát, mivel az engedelmesség révén az isteni természet részeseivé válunk, és megtanulunk elszakadni a világi kívánságok okozta romlottságtól. Ennek érdekében tanulmányoznunk kell a Szentírást, és engedelmeskednünk kell a bibliai elveknek, amelyek értékesebbek az aranynál. Ezeket kell beépítenünk a mindennapi életünkbe. – Letter 342, 1907. szeptember 2.