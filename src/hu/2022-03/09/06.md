---
title:  A Győzelmet Hozó Fegyver
date:  25/08/2022
---

Olvassuk el 2Krón 20:1-30 részét! A dicsőítés hatásos fegyver, amint azt Jósafát is felismerte. Miután megtudta, hogy „nagy sokaság” közeledik felé, a király nem vetette bele magát egyből a harcba, hanem „az Urat kezdé keresni” (2Krón 20:3). Júda népe Jeruzsálembe ment böjtölni, Jósafát pedig felvázolta előttük a valós helyzetet: „Mert nincsen mi bennünk erő e nagy sokasággal szemben, mely ellenünk jön. Nem tudjuk, mit cselekedjünk, hanem csak tereád néznek a mi szemeink” (2Krón 20:12).

`Ösztönösen hogyan reagálunk, amikor „nagy sokaság” jön ellenünk? Mit tanulhatunk meg a túlerő kezeléséről Jósafát reakciójából, amit 2Krón 20:3-12 szakaszában találunk?`

Amikor az Úr Lelke rászállt Jahaziélre, ő bátran kijelentette: „Nektek nem is kell majd harcolnotok, csak veszteg állnotok és néznetek, hogyan szabadít meg benneteket az Úr. Ne félj és ne rettegj, Júda és Jeruzsálem! Holnap vonuljatok ellenük, mert veletek lesz az Úr” (2Krón 20:17, RÚF)! Ezek után dicsőítették az Urat és „nagy fennszóval” énekeltek neki (2Krón 20:19, ÚRK). Isten harcol majd értük, de nekik azért fel kellett sorakozniuk az ellenséggel szemben.

Ez nem szokványos hadi felvonulás volt. Jósafát kiállított egy kórust, hogy menetelés közben dicsőítő énekeket énekeljenek Istennek. „Amikor elkezdték az ujjongást és a dicséretet, az Úr lázadozókat támasztott a Júdára támadó ammóniak, móábiták és a Széír-hegység lakói között, és ezért vereséget szenvedtek” (2Krón 20:22, RÚF). A krónikás szerint Isten abban a pillanatban lépett közbe, amikor a nép kimutatta, hogy hisznek az ígéretében és dicsőíteni kezdték „a szentség ékességét” (2Krón 20:21).

`Olvassuk el ismét 2Krón 20:1-30 szakaszát! Milyen lelki elveket találunk itt, amelyek főleg a megpróbáló, stresszes időszakokban alkalmazhatók az Istennel való kapcsolatunkban?`

---

#### Ellen G. White idézetek

Jósafát bátran jelentette ki az Úr előtt: „Csak te reád néznek a mi szemeink.” A népnek éveken át tanította, hogy bízzanak abban, aki a múltban számtalanszor közbelépett, hogy megmentse választottait a teljes pusztulástól. Most, amikor az országot ismét veszély fenyegette, Jósafát nem volt egyedül: „És a Júdabeliek mindnyájan állanak vala az Úr előtt, gyermekeikkel, feleségeikkel és fiaikkal egyetemben.” Egyesülve böjtöltek és imádkoztak. Kitartóan kérték az Urat, nehezítse meg az ellenség dolgát, hogy Jehova neve felmagasztaltassék. […]

Isten volt Júda erőssége ebben a válságos helyzetben, és Ő az erőssége ma élő gyermekeinek is. Ne fejedelmekben bízzunk, és ne helyezzünk embereket Isten elé. Jusson eszünkbe, hogy az emberi lény ki van téve a bukás és a tévedés veszélyének, viszont az, aki minden hatalom forrása, a mi erős védőbástyánk is. Tudnunk kell, hogy minden helyzetben Ő hadakozik érettünk.

Isten tartalékai kifogyhatatlanok, ezért a látszólagos kilátástalan helyzetek csak még dicsőségesebbé teszik a győzelmet. – Conflict and Courage, 217. o.

Teljes szívvel bízz az Úrban, mert Ő sosem fogja elárulni a bizalmadat. Ha Istenhez folyamodsz segítségért, sosem imádkozol hiába. Az Úr a szent Igéjével és Szentlelke által közelít hozzánk, mert bátorítani akar, hogy bízzunk és higgyünk benne, és minden áron el akarja nyerni a bizalmunkat. De semmi sem kedvesebb számára, mint elfogadni az erőért hozzá járuló, gyenge embert. Ha szívünk és ajkunk kész dicsőíteni Őt, akkor Ő kész meghallani könyörgésünket, karja pedig készen áll a segítségnyújtásra.

Sosem történt meg, hogy Isten elrejtse arcát, és ne hallgassa meg gyermekeinek kéréseit. Ha más lehetőség nem volt, akkor a szükségben a jelenlétével nyújtott támaszt. Megsebzett lélek, Isten megáld téged. Kapaszkodj szorosan karjába! Ő gondoskodik rólad és gyermekeidről, a terheidről és a nehézségeidről, csak bízd Őrá magad teljes egészében. – Letter 42., 1875. július 4.

Sokkal erőteljesebb lenne imánk, ha Isten szerető gondoskodása több hálát és dicséretet visszhangozna bennünk. Egyre gazdagabbá válnánk Isten szeretetében, és többet is ajándékozna nekünk, amiért dicsőíthetnénk Őt. Te, aki panaszkodsz, hogy Isten nem hallgatja meg imádat, változtass jelenlegi magatartásodon, és egészítsd ki kéréseidet dicsérettel. Amikor majd méltányolod jóságát és irgalmát, meglátod, méltányolni fogja kéréseidet. […]

Istenünk, a menny és a Föld Teremtője mondja: „Aki hálával áldozik, az dicsőít engem…” (Zsolt 50:23) Az egész menny egyesül Isten dicsőítésében. Tanuljuk meg már most az angyalok énekét, hogy majd ismerhessük azt, amikor csatlakozunk ragyogó soraikhoz. Mondjuk el a zsoltáríróval: „Dicsérem az Urat, amíg élek, énekelek az én Istenemnek, amíg vagyok” „Dicsérnek téged a népek, ó Isten, dicsérnek téged a népek mindnyájan.” (Zsolt 146:2; 67:6) – Bizonyságtételek a gyülekezeteknek, 5. köt., 317–319. o.