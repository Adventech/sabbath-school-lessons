---
title:  Tanítói melléklet
date: 26/08/2022
---

Alapige:  Filippi 4:4

Igeszakaszok: Józsué 5:13–6:20; 2Krónikák 20:1-30; Zsoltárok 145; Apostolok cselekedetei 16:16-34; Filippi 4:4-7

#### Áttekintés

„Hogyan énekelnénk az ÚR énekét idegen földön?” – keseregtek a zsidó foglyok Babilon folyóvizei mellett, amikor fogva tartóik azt parancsolták nekik, hogy énekeljenek Sionról (Zsolt 137:1-4). Mégis hogyan énekelhetnénk és dicsőíthetnénk Istent szenvedés és halál közepette? Ez a kérdés mutat rá a kereszténység egyik legnagyobb paradoxonjára. Ám ismét csak oda jutunk, amit a legfontosabb megértenünk: örömünk és dicsőítésünk forrása és célja maga Isten. Ez nem azt jelenti, hogy Ő rákényszerít vagy beprogramoz minket arra, hogy neki énekeljünk. Éppen ellenkezőleg. Ha igaz lenne, hogy eleve elrendel arra, hogy Őt dicsőítsük, akkor az egész világ egyhangúlag ezt tenné, de nyilvánvalóan nem ez a helyzet.

Inkább úgy fogalmazhatunk, hogy egyedül Isten lénye méltó a dicsőítésünkre, hiszen Ő a Teremtőnk és Megváltónk, Királyunk és Atyánk, Bíránk és Barátunk. Ő csodálatos! Igenis lehetséges Istent dicsőíteni a tűzpróbában, ha folyamatosan ez az alapállásunk, nem csak időnként. Továbbá a próbák idején a lelkünkből jövő dicsőítés onnan ered, hogy közösségünk van vele, mert ismerjük, szeretjük Őt és bízunk benne.

A tanulmány témái: E heti tanulmányunk két fő témát világít meg:

1.  Az öröm és a dicsőítés az Istennel való mélységes és értelmes kapcsolatunkból ered, életünk része, életstílus.

2.  A keresztény öröm és dicsőítés nemcsak egészségünk szempontjából és a próbák legyőzéséhez hasznos, hanem mások megmentésében is felhasználja Isten.

#### Kommentár

Öröm a szenvedésben

Horace Williams Jr., a díjnyertes Unleash the Power of Prayer in Your Life c. könyv szerzője nyolc olyan célt azonosít be, amelyeket Isten akkor ér el az életünkben, ha szenvedésbe enged bennünket. Williams szerint az Úr arra használja a szenvedést, hogy „leleplezze a bűnt az életünkben, fejlessze a hitünket, lerombolja a büszkeségünket, meghatározza az utunkat, kiárassza kegyelmét, megmutassa szeretetét, elmélyítse elkötelezettségünket iránta, reményt, vigaszt és örömöt adjon” (Horace Williams, Jr.: The Furnace of Affliction: How God Uses Our Pain and Suffering for his Purpose. Kindle Edition, 2020, Black Lillie Press, 11. o.).

Williams elmondja, hogy „az öröm több mint egy eredményen vagy körülményen alapuló boldogság. Az öröm természetfeletti, gyönyörködés Istennek az életünkkel kapcsolatos céljaiban. Olyasvalami, amit Ő kínál nekünk fájdalmunk és szenvedésünk között. Nekünk kell azt választanunk, hogy örömmel élünk. »Én pedig hatalmadról énekelek, minden reggel kegyelmedet magasztalom; mert váram vagy és menedékem nyomorúságom napján« (Zsolt 59:16)” (i. m. 90. o.).

Williams erre is következtet: „Az öröm tapasztalása nem jelenti azt, hogy többé nem érzek fájdalmat. Ehelyett azt jelenti, hogy Isten olyan helyre visz, ahol most már hajlandó vagyok megkérdezni tőle: »Mit akarsz, Uram, mit lássak ebben a nyomasztó helyzetben«” (i. m. 97. o.)? Williams azt érzi, hogy szenvedéseiben Isten jelenléte ad neki örömöt, a jövőben pedig örök életet.

Szmirnai Polikárp dicsőíti Istent a máglyán

Antoninus Pius római császár (Kr. u. 138-161) folytatta Traianus császár keresztényüldöző politikáját és gyakorlatát. Kr. u. 155-ben a kis-ázsiai Szmirnában a tömeg egy keresztény csoportot hurcolt a hatóságok elé, hogy elítéljék és megbüntessék őket. Miután a keresztények nem voltak hajlandóak elfogadni a birodalom isteneit, halálbüntetést róttak ki rájuk. A tömeg azt követelte, hogy hurcolják a város népe elé Polikárpot, a szmirnai gyülekezet püspökét. Az agg Polikárp János apostol tanítványa és barátja volt, befolyásos keresztény vezetőként ismerték Ázsiában és azon túl is. Amikor az amfiteátrumba vitték, a prokonzul próbálta rávenni, hogy tagadja meg a hitét és átkozza meg Krisztust.

Jézusnak ez a hűséges tanítványa így válaszolt: „86 éven át szolgáltam Őt, és sosem ártott nekem. Hogyan tagadhatnám meg a Királyomat, aki megváltott?” Amikor végül a helytartó máglyahalálra ítélte és a katonák odakötözték a máglyára, Polikárp fennhangon imádkozni kezdett és dicsőítette az Istent: „Uram, felséges Isten… Köszönöm, hogy méltónak találtál erre a pillanatra, és vértanúidhoz csatlakozva részesülhetek Krisztus kelyhéből… Ezért… áldalak és dicsőítelek téged! Ámen” (Justo L. González: The Story of Christianity. 1. köt. The Early Church to the Dawn of the Reformation. átdolgozott, frissített kiadás. New York, 2010, HarperCollins Publishers, 54. o.).

Polikárp csak egy volt a sok ezer keresztény közül, akik a bibliai szereplők példáját követve – Dávidhoz és Pálhoz hasonlóan – dicsőítették Istent az üldözések és az élet próbái közepette. A korai keresztények magasztalták Istent a lángok között, a máglyákon, a vadállatoktól hemzsegő amfiteátrumokban, a kereszteken, a börtöncellákban, a kínzókamrákban, és nem számolgatták cselekedetük ár-érték arányát. Szerették Istent, bíztak benne és nem haboztak radikálisan, véglegesen elköteleződni mellette. Nem tartották nehézségnek, hogy meghaljanak érte. Inkább kiváltság volt számukra szenvedni és meghalni szeretett Megváltójukért. Tétovázás nélkül bíztak Istenben, a feltámadás ígéreté­ben. A halált egy pillanatnak tartották, amely után találkozhatnak Urukkal. Ellen G. White Dávidnak arról a tapasztalatáról írt, amikor szembesült fia, Absolon lázadásával. Megjegyezte, hogy a királynak szokása volt énekelni és dicsőíteni Istent a próbák idején: „Milyen érzései lehettek az atyának és királynak, akit ilyen kegyetlen igazságtalanság ért a fia részéről, és aki ebbe a szörnyű veszélybe került? A hatalmas, erős embert, a háborúkban edzett férfit, a királyt, akinek a szava törvény volt, akit szeretett fia árult el – akinek sok mindent elnézett, és akiben balgán megbízott –, akivel igazságtalanul bántak és elhagyták azok az alattvalói, akiket a tisztelet és a hűség legerősebb szálai kötöttek hozzá, vajon milyen szavakban önthette ki most Dávid lelkének érzéseit? Legsötétebb megpróbáltatásának órájában Istenben bízott és így énekelt… (Zsolt 3:2-9)” (Pátriárkák és próféták. Budapest, 1993, Advent Kiadó, 691-692. o.).

A nagy küzdelem az „Üldözés az első századokban” című fejezetében Ellen G. White leírja, hogyan adta az éneklés és Isten dicsőítése a legőszintébb és legmélyebb örömöt és békét a keresztényeknek a legsúlyosabb próbák és üldözések idején is: „Sokan Isten régebbi szolgáihoz hasonlóan »kínpadra vonattak, visszautasítván a szabadulást, hogy becsesebb feltámadásban részesüljenek«.... Mindez Mesterük szavaira emlékeztette őket, aki azt mondta, hogy amikor Krisztusért üldözik őket, legyenek nagyon boldogok, mert nagy lesz jutalmuk a mennyben, mert korábban így üldözték a prófétákat is. És ők örültek, mert Krisztus méltónak találta őket arra, hogy az igazságért szenvedjenek, és győzelmi énekük felhangzott a lobogó lángok között. Hitszemükkel felfelé néztek, Krisztust látták és az angyalokat, amint a legmélyebb érdeklődéssel tekintenek le a mennyből és helyeslőn figyelik kitartásukat. Isten trónjától egy hangot hallottak: »Légy hív mindhalálig, és néked adom az életnek koronáját« (Jel. 2:10)” (A nagy küzdelem. Budapest, 1985, H. N. Adventista Egyház, 38. o.)!

A próbákban való örvendezés feltételei

A válsághelyzetben csak akkor tudjuk dicsőíteni Istent és örülni benne, ha biztosak vagyunk annak az ügynek, illetve személynek a jóságában és igazságában, akiért küzdünk. A mi esetünkben az ügy és a személy egy és ugyanaz. Lehetséges örvendezni a próbák és üldözések közepette, ha bízunk Istenben, megérjük Őt és terveit, meg vagyunk győződve igazságáról és jóságáról és arról, hogy Ő maga és ügye méltó a teljes, gyökeres elköteleződésünkre. A próbákban tanúsított öröm tehát annak felismeréséből fakad, hogy 1) Isten valóságos és jó; 2) Ő teremtett minket, az övéi vagyunk, szeret bennünket és mi is szeretjük Őt; 3) a nagy küzdelem valóságos, abban Sátán támadja Istent és bennünket, de Isten a mi oldalunkon van, mi pedig az övén; 4) Isten megment bennünket a bűn és Sátán hatalma alól. Győz és mi is vele együtt győzünk Krisztusban; 5) Isten ügye vagy missziója, hogy üdvösséget hozzon az egész világnak minden szenvedést megér, amit el kell viselnünk.

#### Gyakorlati alkalmazás

1.  Olvassuk el Hab 3:16-17 versét és gondoljuk át, hogyan örülhetünk a szenvedések közepette is. Hogyan dicsőíthetjük Istent a próbák pillanataiban?

2.  A zene erőteljes motiváció az olyan tevékenységek idején, mint a munka, az edzés és a harc. Példának okáért a haderőknek szerte a világon megvan a saját zenéjük, ami a katonák morálját hivatott emelni. Vizsgáljuk meg, mely zenék motiválnak bennünket a lelki életben! Mennyi örömöt és békét nyerünk abból, ha dicsőítjük Istent és éneklünk neki?

3.  Határozzuk el, hogy kívülről megtanulunk régi és új énekeket, és értelemmel, átérzéssel énekeljük azokat! Amikor nehéz helyzetbe kerülünk, énekeljünk! Egy ilyen tapasztalat hogyan segít győzni, hogyan emel fel?

`Jegyzetek`

---

#### Ellen G. White idézetek

Pátriárkák és próféták, „Jerikó bevétele” c. fejezet.