---
title:  Falakat Bontani Imával
date:  22/08/2022
---

Van egy kifejezés, ami úgy szól, hogy „sarokba szorították”. Képzeljük el, valaki egy szoba padlóját lakkozza, majd rájön, hogy csak úgy tudna kimenni, ha átgyalogolna a friss lakkon! Tehát addig ott kell maradnia, amíg a máz meg nem szárad. Időnként úgy tűnik, mintha a hitünk sarokba szorítana bennünket. Belekerülünk egy helyzetbe és a padló nedves lakkja, a hitünk „bezár” minket. Felmérjük a helyzetet, és vagy elutasítjuk Istent, a hitet és minden egyebet, amiben csak hiszünk, vagy a hitünk rávesz minket arra, hogy higgyünk a lehetetlenben.

Az Úr „sarokba” vezette az izraelitákat. Miután negyven évig vándoroltak a pusztában, nem üres, békés mezőkre terelte őket, hanem egyenesen a környék egyik legjobban megerősített városához. Hat napon át néma csendben kellett körbejárniuk Jerikó körül, a hetedik nap pedig megparancsolta nekik, hogy kiáltsanak, és a kiáltozás meg a kürtszó győzelmet hoz.

`Olvassuk el Józs 5:13–6:20 szakaszát! Mit akart az Úr megtanítani az izraelitáknak?`

A hangos kiáltozás nem váltott ki olyan rezgést, amitől összedőlt volna a fal. Amikor Isten azt parancsolta a népnek, hogy „Kiáltsatok”, akkor az ugyanolyan kiáltozás volt, mint amiről Dávid a 66. zsoltárban ír: „Örvendj, egész föld, az Istennek! Zengjétek dicső nevét, dicsérjétek dicsőségét” (Zsolt 66:1-2, RÚF). Ez dicsőítést jelentett. Miután hat napon át nézték a hatalmas falakat, arra a következtetésre juthattak, hogy esélyük sem lehet maguktól lerombolni azokat.

`Hogyan segít ez a gondolat megértenünk Zsid 11:30 versét?`

`Amikor Isten éppen valami újat készül tenni az életünkben, elvihet minket egy „Jerikóhoz”, mert meg kell tanítania nekünk, hogy a győzelmet nem a saját erőnkkel és a stratégiánkkal szerezzük meg. Külső forrásból érkezik minden, amire szükségünk lesz. Így mindegy, mi áll előttünk, mennyire lebirkózhatatlannak tűnik a helyzet, a mi feladatunk az, hogy dicsőítsük az Urat, hiszen Ő a forrása mindenünknek. Ez a cselekvő hit.`

---

#### Ellen G. White idézetek

A kora hajnal csendjét csak a sok láb lépteinek dobbanása és az időnként felharsanó kürtszó törte meg. A szilárd kövekből épült tömör falak dacolni látszottak minden emberi támadással. A falakon az őrök félelme nőttön nőtt, amikor az első megkerülésre a második, a harmadik, a negyedik, az ötödik, majd a hatodik következett. Mi lehet e titokzatos eljárás célja? Milyen hatalmas események előtt állnak? Nem sokáig kellett várakozniuk. Amint a hetedik körbejárás befejeződött, a hatalmas tömeg megállt. A kürtök, amelyek egy idő óta hallgattak, most úgy harsantak fel, hogy még a föld is megremegett. A szilárd kőfalak erős tornyaikkal és oromzatukkal meginogtak, és alapjaikról felemelkedve nagy robajjal törmelékként hulltak a földre. Jerikó lakósai megbénultak a rémülettől, s Izrael seregei benyomultak és elfoglalták a várost.

Az izraeliták a győzelmet nem a maguk ereje által érték el; ez teljesen az Úr győzelme volt. A várost a föld első zsengéjeként mindazzal, amit tartalmazott, áldozatként Istennek kellett szentelni. Izraelnek tudatosítania kellett magában, hogy Kánaán elfoglalásánál nem önmagukért harcoltak, hanem egyszerűen, mint eszközök, végre kellett hajtsák Isten akaratát, nem azért, hogy saját gazdagságukat vagy hírüket, hanem királyuk, Jahve dicsőségét keressék. – Pátriárkák és próféták, 491. o.

„Hit által omlottak le Jerikónak kőfalai…” (Zsid 11:30) Azonban a szertartás folyamatosságának terve hosszú időn keresztül a falak végső leomlása előtt alkalmat adott Izraelnek hite erősítésére. Emlékezetükbe kellett vésődjön, hogy erejük nem az emberi bölcsességben, sem hatalomban, hanem egyedül üdvösségük Istenében van. Megszokottá lett, hogy teljesen isteni vezetőjükre hagyatkozzanak.

Isten hatalmas dolgokat akar cselekedni a benne bízókért. Ma Isten népének azért nincs nagyobb ereje, mert saját bölcsességében bízik, és nem ad alkalmat Istennek, hogy hatalmát érette kinyilatkoztassa. Minden szükségében segít a benne hívő gyermekein, ha teljes bizalmukat belé helyezik, és híven engedelmeskednek neki. – Pátriárkák és próféták, 493. o.

Krisztus gyakran elénekelte ezt a [66.] zsoltárt, valamint a hatvannyolcadik és hetvenkettedik zsoltár egyes részeit. Ezzel a legegyszerűbb és legszerényebb módon tanította az embereket.

Jó lenne, áldásos lenne, ha ápolnánk a hálaadást, és ha hálaadó énekeket ajánlanánk fel Istennek. Nekünk, keresztényeknek, többet kellene magasztalnunk Istent. Jobban be kell hoznunk életünkbe szeretetének ragyogását. Amint hit által Jézusra tekintünk, az Ő öröme és békessége tükröződik arcunkról. Milyen komolyan kellene törekednünk olyan kapcsolatra jutnunk el Istennel, hogy arcunk az Ő szeretetének verőfényét tükrözze. Mikor a Szentlélek élteti élettel lelkünket, akkor felemelő hatást gyakorolunk másokra, akik nem ismerik Krisztus jelenlétének örömét. – A Te Igéd igazság, 3. köt., 1148. o.