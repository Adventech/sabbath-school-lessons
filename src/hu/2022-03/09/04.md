---
title:  Isten Dicsőségére Élni
date:  23/08/2022
---

Lehet, hogy nem érezzük természetesnek a dicsőítést még akkor sem, amikor minden rendben van, hát még akkor mennyire nehéz lehet, amikor rosszra fordulnak a dolgok! Mégis ezt kell tennünk! Addig kell gyakorolnunk, amíg egy meghatározott időközönként végzett cselekvésből a minket körülvevő légkörré változik. A dicsőítés nem annyira egy külön tett, mint egy bizonyos életmód.

`Olvassuk el a 145. zsoltárt! Dávid milyen okokból dicsőíti Istent? Hogyan tehetjük mi is a magunkévá a zsoltár szavait?`

Charles Haddon Spurgeon, a híres angol prédikátor írt egy könyvet The Practice of Praise [A dicsőítés gyakorlata] címmel. A mai zsoltár 7. versét veszi alapul. Spurgeon ebből a rövid versből három fontos dologra tereli a figyelmünket, amelyekkel fejleszthetjük a dicsőítésünket.

Dicsőítünk, amikor körülnézünk. Ha nem tekintünk körbe, hogy meglássuk Isten nagyságát, nem találunk okot a dicsőítésre. Mit láthatunk a teremtett világban, ami dicséretre méltó? A természet szépségét. Milyen dicséretre érdemes dolgot látunk a lelki világban? Például egy fiatal keresztény növekvő hitét.

Amikor dicsőítünk, felidézzük a látottakat. Fel kell tudnunk idézni a dicsőítésre méltó okot, ha a dicséret légkörében akarunk élni. Hogyan emlékezhetünk Isten nagyságára, hogy ne feledkezzünk el a jóságáról és az igazságról vele kapcsolatban? Például új szertartások kialakításával vagy jelképekkel, amelyek a jóságára emlékeztetnek.

A dicsőítést gyakoroljuk, amikor erről beszélünk. A dicsőítés nem csak a gondolatainkban történik. Az a lényege, hogy ki kell mondanunk és így meghallhassák a körülöttünk lévők. Milyen okunk van rá, hogy a szavainkkal dicsőítsük Istent? Kire és milyen hatása lesz így a dicsőítésnek?

`Vegyünk egy tollat és egy papírt, és foglalkozzunk egy darabig ezzel a három ponttal! Mit tehetünk, hogy a szokásunkká tegyük a dicsőítést?`

---

#### Ellen G. White idézetek

Jó és hatalmas az Úr, és méltó a dicséretre. Tanuljuk meg dicsőíteni Őt a hangunkkal, és sose felejtsük el, hogy Istennel és az Ő Fiával, Jézussal lehetünk állandó kapcsolatban. Bennünket az el nem bukott világok lakói, angyalok és emberek figyelnek. Ennek tudatosítása fog arra késztetni, hogy eltökélt és erős szívvel haladjunk előre, ahová Isten vezérel. – This Day With God, 238. o.

„Mi Urunk Istenünk, mily felséges a te neved az egész földön… Mikor látom egeidet, a te ujjaidnak munkáját; a holdat és a csillagokat, amelyeket teremtettél: Micsoda az ember – mondom –, hogy megemlékezel róla? És az embernek fia, hogy gondod van reá?” (Zsolt 8:3, 5) „Dicsér téged, Uram minden teremtményed, és áldanak téged a te kegyeltjeid.” (Zsolt 145:10) […]

Isten jósága, bölcsessége és hatalma mindenhol tapasztalható. A hegyeken, a sziklákon, a dombokon és a völgyekben az isteni hatalom műveit látom. Teljes biztonságban érzem magam, amikor szemlélem a természet csodáit. A réteken vagy a hegyek között utazva és látva a félelmetes szakadékokat meg a délceg, hófödte hegycsúcsokat, a legmélyebb tisztelet, hódolat és hála tölti be a szívemet.

A hegyek, a dombok és a völgyek olyan iskolát jelentenek, amelyek Isten jellemét tükrözik vissza. Isten művei, amelyeket különböző megjelenési formákban láthatunk – hegyek, halmok és völgyek, fák, cserjék és virágok, levelek és fűszálak – Isten szeretetét, bölcsességét és végtelen hatalmát hirdetik nekünk.

Nem fogja egyedül érezni magát, aki tanulmányozza a természetet. Teljes mértékben örül az elmélkedés nyugodt perceinek, és még közelebb kerül Istenhez, amikor a teremtett dolgokban felfedezi hatalmát. – In Heavenly Places, 9. o.

Ne csupán magunk szemléljük Jézus dicsőségét, hanem hirdessük is hangos szóval az Úr tökéletességét! Ésaiás nemcsak csodálta, hanem hirdette is Krisztus tökéletességét. Dávid szíve elmélkedés közben áttüzesedett, kénytelen volt szólni róla. Amint Isten csodálatos szeretetéről gondolkodott, nem tehetett mást, csak beszélt, beszélt arról, amit látott, amit érzett. Aki hit által szemlélheti a megváltás csodálatos tervét, Isten egyszülött Fiának szépséges, vonzó jellemét, hogyan állhatná meg, hogy maga is ne szóljon róla? Ki tudna elgondolkodni a mérhetetlen szeretetről, amely Krisztus halálával a Golgota keresztjén megnyilvánult – hogy ne kelljen elvesznünk, hanem örökké élhessünk –, ki tudná szemlélni ezt anélkül, hogy maga is ne zengené az Üdvözítő dicsőségének magasztalását?

„Hajlékában mindene azt mondja: dicső!” (Zsolt 29:9) Isten templomában mindenki az Ő dicsőségéről zeng. Izráel édes hangú dalnoka így magasztalta Őt hárfáján: „A te méltóságod dicső fényéről és csodálatos dolgaidról elmélkedem. Rettenetes voltod hatalmát beszélik, és én a te nagyságos dolgaidat hirdetem.” (Zsolt 145:5–6) – Gondolatok a hegyi­beszédről, 43–44. o.