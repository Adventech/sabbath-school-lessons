---
title:  A Dicsőítés Kerete
date:  21/08/2022
---

Fjodor Dosztojevszkijt, a nagy orosz írót halálra ítélték, az utolsó pillanatban azonban megváltoztatták az ítéletet. Végül több évet töltött börtönben. Az ott átélt tapasztalatáról a következőt írta: „Az utolsó pillanatig hinni kell, még akkor is, ha mindenki elfordul és csak egyedül te maradsz hűséges! Akkor is vidd elé adományodat és dicsőítsd Istent magányodban!”

Ezekben a tanulmányokban már láttuk, hogy Pál elképesztő ellenállást és üldözést szenvedett el. Most viszont egy római börtönben ült, mégsem esett kétségbe, hanem buzgón írta a levelét, hogy bátorítsa a Filippiben élő hívőket!

`Olvassuk el Fil 4:4-7 részét! Hogyan írhatott ilyet az apostol, hiszen börtönben volt? A szakasznak mely részei segítenek rátalálni „az Istennek békességére”?`

Egy dolog örülni, amikor minden jól halad. Az apostol viszont arra bátorít, hogy mindig örüljünk. Ez furcsának tűnhet. Ha szó szerint vesszük, amit Pál ír, akkor két fontos következtetést kell levonnunk belőle a magunk számára.

Először is, ha mindig örülünk, akkor ez azt jelenti, hogy akkor is örülünk, ha látszólag semmi okunk nincs rá. Másodszor pedig, ha mindenkor örülni akarunk, meg kell tanulnunk olyankor is örülni, amikor nincs hozzá kedvünk.

Pál arra szólít, hogy akkor is dicsőítsük az Urat, amikor ez még természetellenesnek, sőt akár értelmetlennek is tűnhet. Ám ahogy látni fogjuk, pontosan azért kell örülnünk, mert ez időnként észszerűtlennek tűnik. Más szóval a dicsőítés a hit cselekedete. A hit nem a körülményektől függ, hanem Isten igazságán alapszik, tehát nem is azért dicsőítjük Őt, mert éppen jól érezzük magunkat, hanem mert ismerjük az igazságot Istenről és az ígéreteiről. Csodálatos módon ez az a hit, ami átformálja a gondolkodásunkat, az érzéseinket és a körülményeinket.

`Mi az az igazság Istent illetően, amit a mai igeszakaszban megnevez Pál? Miért volt képes még a börtönben is örülni? Írjunk egy rövid listát arról, amiről meggyőződtünk az Úrral kapcsolatban! Menjünk végig a felsoroláson és dicsőítsük Őt minden egyes elemért! Hogyan változik meg ekkor az érzésünk és a véleményünk a helyzetünkkel kapcsolatban?`

---

#### Ellen G. White idézetek

„Mindenben hálákat adjatok; mert ez az Isten akarata a Krisztus Jézus által ti hozzátok.” (1Thessz 5:18)… Amikor segítségért könyörögtök, meglehet, hogy nem érzitek azt a teljes örömöt és áldást, amit vártok, de ha hiszitek, akkor Krisztus meghallgatja imádságotokat, válaszol rá, és békéjét árasztja rátok. […]

Ha szorosan kapaszkodtok hatalmas segítőtök erejébe, ha nem alkudoztok az ellenséggel, és nem zúgolódtok Isten ellen, akkor meglátjátok az Úr ígéreteinek teljesedését. A jelenben szerzett hittapasztalat segít majd a jövőbeli nehézségek leküzdésére. Gyermeki bizalommal kell minden nap közelebb kerülnötök Jézushoz. Amikor a próbákat és az élet nehézségeit Istenbe vetett szilárd hittel fogadjátok, és ismételten próbára teszitek még Isten ígéreteit is, akkor minden alkalommal a hit egy új leckéjét tanuljátok meg. Így nyertek erőt, hogy ellenállhassatok a kísértéseknek, és amikor nagyobb próbák érnek, majd még türelmesebbek lesztek. – Our High Calling, 326. o.

„A ti szelídlelkűségetek ismert legyen minden ember előtt. Az Úr közel! Semmi felől ne aggódjatok, hanem imádságotokban és könyörgéstekben minden alkalommal hálaadással tárjátok fel kívánságaitokat az Isten előtt. És az Istennek békessége, mely minden értelmet felülhalad, meg fogja őrizni szíveiteket és gondolataitokat a Krisztus Jézusban.” (Fil 4:5–7)

Higgyetek Istenben! Tomboljon a legnagyobb vihar, ha Jézust, hitetek szerzőjét és bevégzőjét szemlélitek, mindent megtaláltok Őbenne. Történjen bármi, ti maradjatok a régi ösvényen! A szent hit legyen erős alapotok, és éljetek, mint élő levelek, amelyeket olvas és ismer minden ember! – That I May Know Him, 212. o.

[1891 végén Ellen G. White a Generál Konferencia kérésére Ausztráliába utazott, hogy segédkezzen az újonnan elindított munkában. A távollét ideje kilenc évre hosszabbodott. Kevéssel érkezése után hosszan tartó és fájdalmas betegség lett rajta úrrá. Az itt következő írások a szenvedés idején való hosszútűréséről tanúskodnak. Figyeljünk fel azokra a leckékre, melyeket ez a tapasztalat tanított meg vele! – a szerkesztők.] […]

Az éjszaka hosszas és fáradt óráiban, amikor az alvás szóba sem jöhetett, időm nagy részét imádságra szenteltem. Amikor úgy tűnt, hogy minden idegszálam sikolt a fájdalomtól, és azt hittem, megőrülök, Krisztus békessége hatalmas mértékben a szívembe költözött, és megteltem köszönettel és hálaadással. Tudom, hogy Jézus szeret, és én is szeretem Jézust. Néha három órát alszom éjjel, néha négyet, de többnyire csak kettőt, mégis ezeken a hosszú ausztráliai éjszakákon minden világosságnak tűnik körülöttem, és édes közösséget élvezek Istennel. – Szemelvények Ellen G. White írásaiból, 2. köt., 233. o.