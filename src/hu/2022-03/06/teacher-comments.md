---
title:  Tanítói melléklet
date: 05/08/2022
---

Alapige: Kolossé 1:29

Igeszakaszok: 1Mózes 32; Máté 5:29; János 16:5-15; Kolossé 1:28-29;

1Péter 1:13

#### Áttekintés

E heti tanulmányunk néhány fontos elemre összpontosít, ami segít egy hármas módszert kidolgozni a próbák leküzdésére. Először, a Szentlélek segítsége által el kell jutnunk Isten igazságának, a gonosznak és önmagunknak a megismerésére életünk közvetlen összefüggésében és a nagy küzdelem tágabb hátterén egyaránt. Nem elég, ha csak értjük a helyzetet, amiben vagyunk, de ez az alap, amire a többi elemet építhetjük, amin kialakíthatjuk a próbára adott válaszunkat. Tudnunk kell, miért történnek a dolgok; tudnunk kell válaszolni a következő kérdésekre: Kinek az oldalán állunk, és miért? Másodszor, meg kell értenünk, hogyan is működik az Istentől kapott szabad akarat. Igen, Isten szuverén Úr, aki üdvösséget ad és minden mást is, ami az életünkhöz és a boldogulásunkhoz szükséges. Ugyanakkor igazi szabadsággal is felruházott, ami nélkül nem élhetnénk. Ezért kapunk tőle erőt, ezért hív, hogy gyakoroljuk szabad akaratunkat, munkálkodjunk együtt vele a megváltás nagy tervében és országa építésében. Harmadszor, ez az együttműködés radikális odaszánást és kitartást kíván részünkről. Nem működhetünk együtt két különböző királlyal, akik harcban állnak egymással. Ismernünk kell az igazságot! Fontos, hogy az igazságos, szerető mennyei Királyt válasszuk, összhangba hozva az életünket az Ő elveivel és teljesen odaszánjuk magunkat országa ügyének, bármi történjék. Ezek az elvek adnak teljes, mindig megújuló erőt a küzdelemhez és az élet próbáiban való győzelemhez.

A tanulmány témái: E heti tanulmányunk három fő témát világít meg:

1.  Az igazság szerepe a próbákban való győzelemben.

2.  A szabad akarat szerepe a próbákban való győzelemben.

3.  Az elköteleződés és kitartás szerepe a próbákban való győzelemben.

#### Kommentár

Augusztinusz és Pelágiusz a szabadságról és az akarat erejéről

Sok keresztény nehezen értette meg, mi köze is van szabad akaratunknak a gonosz és a szenvedés eredetéhez, illetve a megváltáshoz. Vannak, akik szélsőségbe esnek, amit jól illusztrál az 5. században zajlott parázs vita a Rómában letelepedett brit aszkéta, Pelágiusz (Kr. u. 355-420), illetve Hippói Szt. Ágoston, észak-afrikai püspök között (Kr. u. 354-430). Vitájuk a szabad akarat és az üdvösség körül forgott. Miután Pelágiusz Rómába érkezett és látta a Nyugatrómai Birodalom fővárosában élő keresztények lelki és erkölcsi lazaságát, azt a következtetést vonta le, hogy a probléma gyökere Ágoston tanítása az eredendő bűnről és a kegyelemről.

Ezért úgy döntött, vitába száll a hippói püspökkel (a város a mai Északkelet-Algériában található). Ágoston azt tanította, hogy Isten a szeretet, és a szeretet lényege a szabadság (nincs szeretet szabadság nélkül). Továbbá azt állította, hogy Isten tökéletesnek és jónak teremtette a világegyetemet. Az embereket a saját képmására alkotta, ami azt jelenti, hogy őket is tökéletesnek, jónak, szeretetteljesnek és szabadnak teremtette. Ágoston szerint tehát, amikor Ádám és Éva rosszul használták szabadságukat és vétkeztek, létrehozták az eredendő bűnt. Bűnnel terheltek lettek, tökéletes természetük bűnössé lett és elvesztették szabadságukat. Még mindig érzékelni tudták a jót és a tökéletest, de nem tudtak aszerint élni.

Ágoston azt állította, hogy a bűn több mint egyéni cselekedet vagy hiba: a bűn az emberi létezés állapota – Istentől elszakadva, vele ellenkezve élünk. Az eredendő bűn magával hozta a bűntudatot és a bűnre való hajlandóságot. A bűnbeesés után minden ember bűnösnek született – állította –, mert Ádám bűnével terhelten születünk, ami rabságban tartja az akaratunkat és az életünket. Ágoston hitte, hogy nem juthatunk üdvösségre egyszerűen úgy, hogy a jót választjuk, mert bűnösök vagyunk; nem menthet meg egyszerűen az, hogy elfogadunk egy utasítást, vagy bátorítást, vagy követünk egy példát, mert képtelenek vagyunk megszabadulni Ádám bűnétől. Ahhoz sincs erőnk, hogy győzzünk bűnös állapotunk felett és jót cselekedjünk. Véleménye szerint csak úgy üdvözülhetünk, ha meghalunk bűnös természetünknek és feltámadunk egy másik természetben. Ágoston szerint azonban erre sem vagyunk képesek önmagunktól. Csakis Isten kegyelme által üdvözülhetünk. Kegyelmében Isten – magyarázta – gyakorolja szuverén akaratát, és úgy dönt, hogy megment bennünket: kegyelme és a keresztség szentsége által eltávolítja rólunk Ádám bűnét. Legyőzi bűnös természetünket a Szentlélek bennünk lakozása által, aki létrehoz bennünk egy új, lelki természetet és erőt ad ahhoz, hogy igaz életet éljünk. Ágoston éppen ezért vezette be az isteni predesztináció elvét: mivel a bűneset után a bűn foglyai vagyunk, nem tudunk magunktól megtérni, szerinte Isten eleve elrendel egyeseket üdvösségre, a többieket kárhozatra.

Pelágiusz úgy gondolta, Ágoston álláspontja vezetett a lelki lazasághoz, hiszen a keresztények az eredendő bűnre fogják erkölcsi hanyatlásukat, és tagadják, hogy személyesen felelősek lennének a bűnért és a gonoszságért. Ezért egy másik szempontot ajánlott. Ágostonhoz hasonlóan ő is hitte, hogy Isten tökéletes világegyetemet alkotott, az embereket pedig szabadnak teremtette. A gonosz onnan eredt, hogy Ádám szabad akaratából a bűnt választotta. Pelágiusz azonban elutasította Ágoston gondolatát, hogy az ember bűnös természetet és vétket örököl Ádámtól. Szerinte Ádám vétke csak őt magát és gyermekeit érintette. Így tehát utódainak ártatlansága és szabad akarata megmaradt, ezért minden gyermek, aki a világra születik, tökéletes természettel és tökéletesen működő szabad akarattal születik.

Továbbá, az emberek nem azért követnek el bűnt, mert Ádám bűnével és bűnös természetével születnek, hanem mert mindnyájan romlott szociális környezetbe születnek és szabad akaratukból úgy döntenek, hogy vétkeznek. Pelágiusz szerint az ember nem azért bűnös, mert Ádámtól vétket örökölt, hanem mert úgy dönt, hogy vétkezik. Következésképpen Isten felelősnek tart bennünket bűneinkért, mert valóságosan szabadok vagyunk. Azért hív igaz életre, mert tudja, hogy képesek vagyunk igaz életet élni. Jézus tökéletes életet élt és bemutatta, hogy ez lehetséges. Igen, Isten kegyelme által élünk, de Pelágiusz nézete szerint az isteni kegyelem kimerült abban, hogy szabad akarattal teremtett meg bennünket, törvényét adta nekünk utasításokkal együtt, hogyan éljünk jó és tökéletes életet, illetve Jézus példáját is elénk tárta. Sőt mi több, bocsánatot ad nekünk Jézusban arra az esetre, ha elbukunk és Szentlelke vezetését is biztosítja lelki életünkben. További tanulmányozásra ajánljuk az Ágoston-Pelágiusz vita tárgyalását például itt: Alister E. McGrath: Bevezetés a keresztény teológiába. Budapest, 1995, Osiris Kiadó.

Az imént említett két vitapartner kétség nélkül őszinte volt, és jó megvilágításban láttak bizonyos részleteket. Ám mindketten szélsőségekbe estek. Ágoston a predesztinációhoz és a szentségek fontosságához jutott el (Isten kegyelme a szent jegyek által árad ki az emberre). Pelágiusz a bűn fogalma felületes kezelésének és a cselekedetek általi üdvösségnek a tévedésébe esett bele. Az igazság a Bibliában van! A Biblia Istent úgy mutatja be, mint aki maga a szeretet (Jn 3:16; 1Jn 4:8, 16). Ártatlannak teremtette Ádámot és Évát (1Móz 1:31; 2:25; Préd 7:29), a szabad választás képességével (1Móz 2:15-17). Ősszüleink azonban a bűnt választották (1Móz 3:6).

A Biblia világosan mondja, hogy a bűn nem Ádám és Éva egyszeri cselekedete. Mózes első könyvének beszámolója bemutatja az azonnali, alapvető változásokat, amelyek természetükben, kapcsolataikban, környezetükben, életmódjukban, leszármazottaikban megjelentek (1Móz 3:7-24; 4:1-16). Pál apostol megfogalmazza, hogy Ádámmal együtt a bűn és a halál is belépett (tért hódított), majd átjárta a világot időben és térben (Róm 5:12-14). A bűn szenvedést, halált, kárhoztatást hozott minden ember számára (Róm 5:16-18). Ádám törvényszegése által minden ember bűnössé lett (Róm 5:19). Ezért minden ember bűnben születik, senki sem születik igaznak (Róm 3:9-18, 23; Zsolt 14:1-3; 51:5). A Biblia tehát nem igazolja a pelagiánizmust. Úgy mutatja be a bűnt, mint ami több egyéni cselekedetnél, mint ami egyszerre külső és belső erő, ami leigáz és elpusztít minden embert. Látva a gyászos jövőt, Pál kétségbeesetten felkiáltott: „Én nyomorult ember! Kicsoda szabadít meg ebből a halálra ítélt testből” (Róm 7:24, RÚF)? Az emberiség önmagától nem képes megoldani a bűn és a gonosz problémáját. A bűnös ember számára az egyetlen reménység Jézus Krisztus áldozata és átalakító szolgálata (Róm 3:24-25; 5:6-19; 7:25), a Szentlélek megújító, közbenjáró szolgálata, aki új szívet ad (Ez 36:26-27; Jn 3:5-8; Róm 8:3-6, 9-17).

Továbbá a Biblia nem tanítja a predesztinációval és szentségekkel kapcsolatos ágostoni tételeket sem. Igen, az üdvösségről szóló bibliai tanítás alapját mindig Isten kezdeményezése, közbelépése, megoldása (Krisztus áldozata) és megváltó ereje képezi (1Móz 3:8, 15; 2Móz 20:2; Róm 5:6-8). Isten azonban nem rendel el eleve egyeseket üdvösségre, másokat kárhozatra. Sokkal inkább megadja az embernek a szabad akaratot, hogy döntsenek (Józs 24:15), és felelősnek tartja az egyéneket és a nemzeteket azért, hogy elfogadják vagy elutasítják az üdvösséget (lásd pl. 1Móz 4:4-12; 15:16). Az evangélium aranyszövege kijelenti: „úgy szerette Isten a világot, hogy az ő egyszülött Fiát adta, hogy aki hisz őbenne, el ne vesszen, hanem örök élete legyen” (Jn 3:16). A Biblia hangsúlyozza: Isten azt akarja, hogy mindenki üdvözüljön, erre hív mindenkit (Ezékiel 33; Jn 1:12-13; 1Tim 2:4; 2Pt 3:9; 1Jn 2:2; Jel 22:17). Miután az emberek válaszolnak a hívására, együttműködnek vele a megváltás művében (2Pt 1:10; Jak 4:8; Jel 3:20). A Szentírás elutasítja továbbá az isteni kegyelem szentségekként való értelmezését, az Újtestamentum inkább azt hangsúlyozza, hogy Isten minden kegyelmét kizárólag és közvetlenül Jézus Krisztuson keresztül adja (ApCsel 4:12; Zsid 5:9; 7:24-25; Zsidók 9–10).

Ha a történelmet nézzük, a legtöbb keresztény elutasította Pelágiuszt és elfogadta Ágoston értelmezését, miszerint minden ember bűnösnek születik és a bűn leküzdhetetlen erő az emberek számára. A római katolikusok beépítették teológiájukba Ágoston gondolatát, miszerint minden ember örökli Ádám bűnét, ezért szükség van a szentségekre, ugyanakkor elutasították a predesztinációval kapcsolatos nézeteit. Velük ellentétben a protestantizmus elutasította Ágoston gondolatát, hogy örököljük Ádám bűnét, és Isten kegyelme a szentségeken keresztül árad ki, ugyanakkor elfogadta az eleve elrendelés tanát. A felvilágosodás nyomán a modern és posztmodern társadalmak inkább arra hajlanak, hogy elutasítsák az ágostoni tanokat és inkább Pelágiusszal értenek egyet. Hogy elérjük az ezekben a társadalmakban élőket, hangsúlyoznunk kell a szabad akaratról szóló bibliai tanítást és a felelősségünket egyéni és közösségi életünket illetően. Ugyanakkor beszélnünk kell arról a bibliai tanításról is, hogy a bűn ereje igen komoly, Jézus Krisztus az egyetlen reménységünk az üdvösségre. Ez az illusztráció érzékelteti: az igazság ismerete alapvető fontosságú, hogy megértsük, miért vannak szenvedések és próbák az életünkben. Segít megértenünk saját természetünket és a szabad akarat erejét. Segít, hogy mindig keressük és fogadjuk el Isten segítségét, vezetését és hatalmát a próbák legyőzéséhez.

#### Gyakorlati alkalmazás

1.  Lelki fegyelmezés és olcsó kegyelem. Ágoston és Luther úgy tanították az isteni predesztináció általi üdvösséget, mint Isten hatalmas kegyelmének ünneplését. Ez a nézet azonban arra késztetett egyes keresztényeket, hogy úgy gondolják: ha Isten visszavonhatatlanul kiválasztott bennünket az üdvösségre, akkor egyáltalán nincs és nem is lehet részünk az üdvösség folyamatában. Ez a vélekedés, amit „olcsó kegyelemnek” is neveznek, a lelki fegyelem hiányához vezet. Ha Isten kiválasztott engem, és ez eldöntött tény, akkor minek imádkozzam? Minek olvassam a Bibliát? Miért legyek éber? Miért vegyek részt a közösség életében? Miért tegyek bizonyságot? A protestantizmus berkein belüli nagy, történelmi megújulási mozgalmak, például a 17. század végén Philipp Spener pietizmusa a német lutheránusok köré­ben, vagy a 18-19. századi észak-amerikai mozgalmak szintén erre a veszélyre reagáltak, ugyanis elhatározáson alapuló, lelki fegyelmező programokat ajánlottak a családoknak és a közösségeknek. Vizsgáljuk meg a saját lelki életünket, illetve a családunkét, a közösségünkét! Milyen a lelki fegyelem foka ezekben a körökben? Mit tehetünk személyesen értelmes és mély változtatások bevezetéséért, hogy a bibliai intések szerinti lelki fegyelmet kialakítsuk (lásd 1Kor 9:23-27; Kol 1:28-29)? Tervezzünk meg egy programot, ami a lelki fegyelmezést magába foglaló, egyéni tervet ír elő, és ha szükséges, ugyanezt készítsük el a családunk, a közösségünk részére is!

2.  Radikális odaszánás. Egyes keresztények úgy gondolják, hogy a keresztényi életben nincs szenvedés, nincsenek problémák. Más keresztények viszont megengedik a gondolatot, hogy lehet némi kellemetlenség. Mégis vajon hány keresztény szánja oda magát radikális módon Istennek, Krisztus követésének, országa és műve hirdetésének a jó és a rossz nagy küzdelmének kellős közepében? Amikor tudjuk, hogy keresztény testvéreinket egyre nyomasztóbb mértékben üldözik a világ különböző részein, sok keresztény érzi, hogy szüksége van nagyobb mértékű – mondhatni radikális – lépésekre, hogy felkészüljön a próbákra. Vizsgáljuk meg, mennyire köteleztük el magunkat Isten és az Ő országa mellett! Tervezzük meg a személyes odaszánás mérlegét! A mérleg szerint mit jelent számunkra a radikális odaszánás? Milyen mértékig vagyunk hajlandóak odaszánni magunkat Isten szolgálatára, bármit is kérjen tőlünk?

`Jegyzetek`

---

#### Ellen G. White idézetek

Pátriárkák és próféták, „A küzdelem éjszakája” c. fejezet.