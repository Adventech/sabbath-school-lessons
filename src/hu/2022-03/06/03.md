---
title:  Összmunka Isten És Ember Között
date:  01/08/2022
---

Mi az eddigi életünk legnagyobb teljesítménye? Nem pusztán azért érünk el sikereket, mert reggel kikászálódtunk az ágyból. Ha valami érdemlegeset fel akarunk mutatni az életben, akkor az időbe és erőfeszítésekbe kerül. Ugyanez igaz a Krisztussal való tanítványi kapcsolatunkra nézve is.

`Olvassuk el Kol 1:28-29 szakaszát! Pál itt arról beszél, hogyan munkálkodik benne Isten. Hogyan derül ki ugyanakkor az is ebből a részből, hogy az emberi erőfeszítés szintén része a kérdésnek? Lásd még 5Móz 4:4; Lk 13:24; 1Kor 9:25; Zsid 12:4!`

Kol 1:29 versében érdekes betekintést kapunk abba, ahogyan Pál az Istennel való kapcsolatát látja ennek a munkának a tekintetében. Elmondja, hogy tusakodik, de azt Isten erejével teszi.

A „munkálkodni” azt jelenti, hogy „fáradozni”, „kimerülésig dolgozni”. Kifejezetten versenyre készülő sportolókra használták ezt a kifejezést. A „tusakodni” igének fordított következő szó egyes nyelvekben azt jelenti, hogy „szenvedni”. Tehát egy olyan sportolónak a képét látjuk magunk előtt, aki minden erejét megfeszíti, hogy győzhessen. Majd Pál csavar egyet a gondolatmeneten: nem a saját erejével küzd, hanem azzal, amit Isten bocsát a rendelkezésére. Így azt az egyszerű következtetést szűrhetjük le az apostol szolgálatáról, hogy hatalmas személyes erőbefektetést és fegyelmet igényelt, de Isten erejéből végezte el. Ez a kapcsolat ugyanígy működik a mi esetünkben is, amikor krisztusi jellem kialakítására törekszünk.

Erre azért fontos emlékezni, mert olyan világban élünk, ahol minél többet akarunk elérni a lehető legkevesebb erőbefektetéssel. Ez a gondolat beszivárgott a kereszténységbe is. Egyes evangelizátorok azt ígérik, hogy elég csak hinni, és a Szentlélek majd elképesztő természetfeletti erővel árad ránk és hatalmas csodákat fog tenni. Ez viszont veszélyes féligazság, ami arra a következtetésre vezeti az embert, hogy csupán várnunk kell Isten erejének a megmutatkozására, miközben kényelmesen üldögélünk a székünkön!

`Mit tapasztaltunk már a Pál által említett tusakodással kapcsolatban? Mire irányítja Isten a figyelmünket a mostani küzdelmeinkkel? Hogyan tanulhatjuk meg átadni magunkat Isten akaratának?`

---

#### Ellen G. White idézetek

A Szentlélek munkája nem mentesít azon felelősség alól, hogy képességeinket és talentumainkat munkába kell állítanunk. Ellenkezőleg, a Lélek tanít meg arra, hogyan használjuk fel ezeket Isten dicsőségére. Isten kegyelmének különleges vezetése alatt az emberi képességeket a legjobb célokra lehet felhasználni ezen a földön. A tudatlanság nem növeli azok alázatát vagy lelkiségét, akik Krisztus követőinek tartják magukat. A mennyei Ige igazságait leginkább az intelligens keresztény képes értékelni. Krisztus azok által dicsőíttetik meg, akik értelmesen szolgálják Őt. A nevelés nagy célja azon képesség elsajátítása, hogy fel tudjuk használni az Istentől kapott erőt úgy, hogy azzal a Biblia vallását képviseljük, és hirdessük Isten dicsőségét.

A ránk bízott képességekről számot kell adnunk annak, aki életre hívott bennünket. Teremtőnk iránti kötelességünk ápolni és tökéletesíteni a talentumainkat. A nevelés fegyelmezi az elmét, fejleszti az értelmi erőt, és késztet Isten dicsőségének hirdetésére. – Counsels to Parents, Teachers and Students, 361–362. o.

A gonosz angyalok harcolnak a lelkekért, és Isten angyalai állnak ellenük. Ez valódi, nagyon kemény küzdelem. Gonosz angyalok tolonganak a lelkek körül, s mérgező befolyásukkal rontják a légkört, tompítják az értelmet. Szent angyalok aggódva figyelik ezeket a lelkeket, s arra várnak, hogy Sátán seregét visszaverhessék. De a jó angyaloknak nem feladatuk, hogy befolyásolják az ember értelmi világát az egyén akarata ellenére.

Amikor Sátán egy lélek elvesztésének veszélyét látja, akkor a végsőkig megfeszíti erejét, hogy továbbra is a fogságában tartsa. Ha az ember a veszedelem tudatára ébredt, s kétségbeesetten és buzgón kér erőt Jézustól, Sátán fél, hogy elveszíti foglyát. Megerősíti seregét, hogy a szegény lélek útját állja, és sötét falat formál körülötte, hogy a mennyei világosság ne juthasson el hozzá. De ha a veszélyben levő ember kitart, s gyámoltalanságában és gyengeségében Krisztus vérének érdemeire hivatkozik, Jézus meghallgatja a hitből fakadó komoly imákat, s újabb, igen erős angyalsereget küld a küzdő lélek szabadítására. […]

A nagyhatalmú, mennyei fegyverzetbe öltözött angyalok az elfáradt, üldözött lélek segítségére jönnek, és Sátán a seregeivel együtt visszavonul, mert jól tudja, hogy a csatát elveszítette. – Üzenet az ifjúságnak, 52–53. o.