---
title:  Osztozni Isten Missziójában
date:  21/10/2023
---

### E heti tanulmányunk
1Mózes 12:1-9; 18; 19:1-29; Róma 8:34; Zsidókhoz 7:25; Jakab 5:16

> <p></p>
> `„Új parancsolatot adok nektek, hogy egymást szeressétek: amint én szerettelek titeket, ti is úgy szeressétek egymást. Arról ismeri meg mindenki, hogy az én tanítványaim vagytok, ha szeretitek egymást” (Jn 13:34-35, ÚRK).`

Ábrahám kezdettől fogva akarta, hogy Isten felhasználja a misszióban. Mindez világosan látható például 1Mózes 18. fejezetében, amikor Isten arra figyelmeztette, amit Sodomával és Gomorával készült tenni. „Az én Istenem, az ÚR, semmit sem cselekszik addig, míg meg nem jelenti titkát szolgáinak, a prófétáknak” (Ám 3:7, ÚRK). Sodoma és Gomora történetében Isten prófétája Ábrahám volt.

A pátriárka egy forró napon éppen sziesztázott, amikor meglátott három vándort: „Ábrahám először csak három fáradt vándort látott vendégeiben. Nem is sejtette, hogy közöttük van az, akinek imádatával nem vétkezik” (Ellen G. White: Pátriárkák és próféták. Budapest, 1993, Advent Kiadó, 106. o.). Nem sokkal később azonban személyesen is része lett Isten missziójának. Az volt a szerepe, hogy imádkozzon és közbenjárjon Sodoma és Gomora népéért. Látni szerette volna, hogy annak ellenére, milyenek, mégis meg lehet menteni őket. Bizonyos értelemben ha nem ez a misszió lényege, akkor mi?

A fejezetben Ábrahám három fontos lelki tulajdonsága mutatkozik meg: a vendégszeretet, a szeretet és az imádság. Ezek a jellemzők nagyban erősítik a missziót is.

---

#### Ellen G. White idézetek

Aki kereszténynek vallja magát, meg kellene vizsgálnia önmagát, hogy van-e olyan jó és figyelmes embertársai iránt, mint amennyire szükséges. Krisztus arra tanított, hogy sem rang, sem bármely társadalmi különbség ne határozza meg azt, hogy miként viselkedünk másokkal. A menny szemében mindannyian testvérek vagyunk. Földi javak vagy világi hírnév semmit sem ér azon vizsgálat során, amit Isten végez az emberekre vonatkozóan. Ő mindenkit egyenlőnek teremtett, és nem értékeli az emberi rangot, mivel a jellem értékét vizsgálja meg.

Az igazi kegyesség azt jelenti, hogy szeretjük és segítjük egymást, és Jézus vallása mutatkozik meg az életünkben. Krisztus szeretetét odaszentelt életű csatornákként árasszuk a rászorulókra. Az kerül a legközelebb az Isten törvénye iránti tökéletes engedelmességhez, aki a legjobb szolgálatot végzi az Úrért. Aki követi Krisztust, annak magatartása egyre inkább hasonlítani fog az Ő jóságára, együttérzésére és szeretetére, és őt Isten is a munkatársaként ismeri el. – In Heavenly ­Places, 287. o.

A Krisztusba vetett reménységünk alapját az képezi, elismerjük bűnös voltunkat és azt, hogy megváltásra, helyreállításra van szükségünk. Teljes bátorsággal kérhetjük, hogy legyen a mi Megmentőnk, hiszen bűnösök vagyunk. Éppen ezért többé ne viselkedjünk a tévedőkkel úgy, mintha ezzel azt sugallnánk, hogy nekünk nincs szükségünk megváltásra. Ne vádoljunk, ne ítélkezzünk, és ne tegyük tönkre mások életét, mintha mi tökéletesek lennénk. Krisztus a jobbításra, gyógyításra és helyreállításra törekedett. Isten a szeretet. Egyetlen alkalmat sem ad Sátánnak, hogy győzhessen, de a gyengeségeinket sem pellengérezi ki az ellenségeink előtt. – In Heavenly Places, 291. o.

Isten igazsága értékes ismeretét nyújtotta szolgáinak, s azt kívánja, hogy szorosan kapcsolódjanak Jézushoz, és szeretettel húzódjanak közel testvéreikhez, hogy annyira javukra lehessenek, amennyire módjukban áll. A világ Megváltója nem törődött a maga kényelmével, hanem szerte járt és jót tett. Szorosan az Atyához láncolta magát, hogy egyesült erővel hassanak az emberek lelkére, és meg tudják őket menteni az örök romlástól. Így kellene Isten szolgáinak is ápolniuk a lelkiséget, ha azt várják, hogy gyümölcsöző legyen munkásságuk.

Jézus annyira sajnálta a szegény bűnösöket, hogy maga mögött hagyta a menny udvarait, királyi palástját félretette, emberré válva megalázta magát, hogy megismerje az ember szükségleteit, és segítsen felülemelkednie a bűn fertőjéből. Mivel Jézus Krisztus ilyen kétségbevonhatatlan bizonyítékot nyújtott szeretetéről s gyöngéd szánakozásáról, milyen fontos tehát, hogy az Ő képviselői is kövessék példáját: húzódjanak közel embertársaikhoz, és segítsék őket igaz keresztény jellemet kialakítani. – Bizonyságtételek a gyülekezeteknek, 4. köt., 268. o.