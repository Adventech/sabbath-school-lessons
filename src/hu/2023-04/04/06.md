---
title:  Elfogadni Isten Akaratát
date:  26/10/2023
---

`Olvassuk el 1Móz 12:1-9 verseit! Mit jelent elfogadni Isten akaratát akkor is, amikor nem tűnik világosnak előttünk az út?`

Ábrahám egyik legfőbb tulajdonsága az Isten akarata előtt való meghajlás volt. Minden tapasztalatát ez jellemezte.

Az elhívása: Ábrahám számára a mennyei hang elfogadása kihívást is jelenthetett: „Ezt mondta az ÚR Ábrámnak: Menj el földedről, rokonságod közül és atyád házából arra a földre, amelyet én mutatok neked” (1Móz 12:1, ÚRK). Amikor hallotta a mennyei hangot, az első reakciója akár az is lehetett volna, hogy figyelmen kívül hagyja, mintha csak hallucinált volna. Vagy akár ellenkezhetett volna, valahogy így: Nem akarok menni, szeretek itt élni. Elég furcsa meghatározás volt az úticél leírása: „arra a földre, amelyet én mutatok neked”, ő mégis elfogadta a hívást. Alávetette akaratát Istenének, elhagyta atyja házát és országát: „Elment Ábrám, ahogy az ÚR mondta neki” (1Móz 12:4, ÚRK).

A kijelölt föld: Vita támadt Ábrahám és Lót szolgái között, de a pátriárka nem akart megküzdeni „saját vérével” ebben a helyzetben. Alávetette magát Isten akaratának, aki ismét megáldotta őt: „Az ÚR pedig azt mondta Ábrámnak, miután Lót elvált tőle: Emeld fel szemedet, és tekints arról a helyről, ahol vagy, északra, délre, keletre és nyugatra. Mert az egész földet, amelyet látsz, neked és utódaidnak adom örökre” (1Móz 13:14-15, ÚRK).

Sodoma és Gomora pusztulása: Amikor Isten megjelentette Ábrahámnak, hogy elpusztítja a két várost, ő szeretettel menteni próbálta a településeket. Mivel még tíz igaz ember sem élt ott, a városok elpusztultak. Ábrahám alávetette magát Isten akaratának, elfogadta kimondott ítéletét. Az Úr azért tudta felhasználni, mert minden körülmények között elfogadta az Ő akaratát. Nekünk is hasonlóan kell tennünk.

Kihívás: Városainkban akadályokba ütközünk az evangélium megfelelő és eredményes hirdetésében. Könyörögjünk Isten közbenjárásáért!

Kihívásra fel! Lépj kapcsolatba valakivel, aki hasonló nehézségekkel küzd, mint te! Mondd el neki: imádkozol érte és kéred Istent, hogy mutassa meg neked, miként segíthetnéd őt!

---

#### Ellen G. White idézetek

A gondviselő Isten azért hozta ezt a próbát Ábrahámra, hogy alázatosságra, türelemre és hitre tanítsa – oly leckékre, amelyeket feljegyeztek mindazok áldására, akiknek majd ezután kell szenvedést elviselniük. Isten olyan úton vezeti gyermekeit, amelyet nem ismernek, de Ő nem felejti és nem taszítja el azokat, akik bizalmukat belé helyezik. Engedte, hogy szenvedés sújtsa Jóbot. Hagyta, hogy Jánost, a szeretett tanítványt az elhagyatott Páthmosra száműzzék, de Isten Fia találkozott ott vele, és látomásaiban János látta a hervadhatatlan dicsőséget. Isten megenged próbákat népe életében, hogy hűségük és engedelmességük által ők maguk is gazdagodjanak lelkileg, és hogy példájukból mások is erőt merítsenek. „Mert én tudom az én gondolataimat, amelyeket én felőletek gondolok, azt mondja az Úr; békességnek és nem háborúságnak gondolata.” (Jer 29:11) Azok a próbák visznek közelebb Krisztushoz, amelyek a legjobban próbára teszik hitünket, és azt a látszatot keltik, hogy Isten elhagyott bennünket; ezért minden terhünket lábához tegyük le, és megismerjük azt a békét, amelyet Ő ad cserébe. – Pátriárkák és próféták, 129. o.

Minden nap tanúsítsunk gyermeki engedelmességet, és könyörögjünk, hogy szemeink mennyei gyógyírral legyenek bekenve, különben – tévesen – azt fogjuk gondolni, hogy mindent a saját akaratunk tart ellenőrzése alatt. Hitszemünkkel és gyermeki alázattal kell tekintenünk Istenre. Azon az úton járjunk, amelyen Ő vezérel, s akkor eltávolítja előlünk a nehézségeket, hisz megígérte: „Bölccsé teszlek és megtanítlak téged az útra, amelyen járj; szemeimmel tanácsollak téged.” (Zsolt 32:8)

Ha alázatos, tanulásra kész lélekkel járulunk Isten elé, és nem a saját terveinket próbáljuk elfogadtatni az Úrral, hanem engedelmesen készen állunk a tanulásra és a hitre, akkor nagy előjogunk kérni ígéreteinek teljesedését a nap minden órájában. Magunkat tesszük tönkre, ha nem őrködünk erős hajlamaink fölött, és saját terveinket, gondola­tainkat követve azt képzeljük, hogy az Úr útját járjuk. – That I May Know Him, 249. o.

Krisztus arra bátorította követőit, hogy szüntelen imádkozzanak. Ez nem azt jelenti, hogy folyamatosan csak térden álljunk, hanem azt, hogy az ima legyen a lelkünk lélegzetvétele. Bárhol is vagyunk, kéré­seinket Istenhez küldhetjük, hogy Jézus, a mi Védőügyvédünk fedd­hetetlenségének illatával együtt az Atya elé tárja azokat.

Jézus szereti gyermekeit, és ha benne bíznak, teljes mértékben Őrá hagyatkoznak, akkor megerősíti őket. Őbennük fog lakozni a Szentlélek megszentelő ereje által, ami lelkük számára létfontosságú. – That I May Know Him, 78. o.

Október 28., szombat délután

Bármilyen elvetemültté vált is Ninive, mégsem merült el teljesen a bűnben. Aki „...lát minden embert” (Zsolt 33:13) és akinek szeme „minden drágaságot meglát” (Jób 28:10), sok olyan embert vett észre a városban, akik jobbra és nemesebbre vágyakoztak, akik – ha alkalmuk lenne megismerni az élő Istent – elfordulnának a gonoszságtól, és Istent imádnák. Ezért a bölcs Isten félreérthetetlen módon kinyilatkoztatta nekik önmagát, hogy – ha lehet – bűnbánatra indítsa őket.

Erre a munkára Jónás prófétát, Amittai fiát választotta ki eszközül. Az Úr így szólt hozzá: „Indulj, menj Ninivébe, a nagy városba, és prédikálj ott, mert feljutott hozzám gonoszságának híre!” (Jón 1:2)

Amikor a próféta megbízatásának nehézségeire és látszólagos kivitelezhetetlenségére gondolt, kísértést érzett arra, hogy megkérdőjelezze a küldetés bölcs voltát. Emberileg nézve úgy tűnt, semmilyen eredményt nem érhet el az üzenet abban a büszke városban. Abban a pillanatban elfelejtette, hogy Isten, akit szolgál, mindentudó és mindenható. Miközben kételkedve tétovázott, Sátán egészen elbátortalanította. Nagy félelem lett úrrá rajta, és „el is indult... hogy Tarsisba meneküljön...” Miután elment Jáfóba, és ott indulásra kész hajót talált, „kifizette az útiköltséget, és hajóra szállt...” (Jón 1:3). – Próféták és királyok, 265–266. o.

Isten az ősidőkben nem kizárólag a társadalom egy osztályán keresztül adott népének világosságot. Dániel júdabeli fejedelem volt. Ésaiás szintén királyi családból származott. Dávid pásztor volt, ahogyan Ámos is. Zakariás babilóniai fogoly, Elizeus földművelő. Az Úr a maga képviselőiként prófétákat és fejedelmeket támasztott, nemeseket és alacsony származásúakat, és megtanította nekik az igazságokat, hogy közöljék azokat a világgal.

Az Úr mindenkit, aki az Ő kegyelmében részesül, másokért végzett szolgálattal bíz meg. Egyénileg kell vállalnunk részünket és helyünket, mondván: „Ímhol vagyok én, küldj el engemet!” (Ésa 6:8) Az Ige hirdetőjére, az ápolóként dolgozó misszionáriusra, a keresztény orvosra, és más keresztényekre – legyenek kereskedők vagy gazdálkodók, értelmiségiek vagy szakmunkások –, mindenkire felelősség hárul. Feladatunk megismertetni az emberekkel üdvösségük evangéliumát. Minden vállalkozásunknak ezt a célt kell szolgálnia.

Akik vállalják a rájuk bízott munkát, nemcsak mások számára jelentenek áldást, hanem ők is áldásban részesülnek. A jól végzett munka tudata visszahat saját lelkükre. A csüggedt elfelejti csüggedtségét, a gyenge erős lesz, a tudatlan értelmes, és mindenki biztos segítőt talál Őbenne, aki elhívta. – A nagy Orvos lábnyomán, 148. o.