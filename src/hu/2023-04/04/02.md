---
title:  A Vendégszeretet Ajándéka
date:  22/10/2023
---

`Olvassuk el 1Móz 18:1-15 verseit! A vendégszeretet milyen elemeit fedezzük fel abban, ahogyan Ábrahám a vendégeit fogadta? `

Ábrahám a sátra bejáratában ült a nap heve miatt. Ez szokatlan. Nyáron, amikor a nap magasan járt, mindenki árnyékba húzódott és friss szellőt keresett. Ábrahám viszont kitartott a hőség ellenére is, hátha valaki arra halad és segítségre van szüksége. Ekkor vette észre a három utazót. Minden valószínűség szerint szokása volt vendégül látni idegeneket is. Ő kezdeményezett: a szöveg szerint ő fut a sátor bejáratából az utazókhoz. Ez fontos momentum: Ábrahám magához ragadta a kezdeményezést, még mielőtt az idegenek odaértek volna. „Hadd hozzanak, kérlek, egy kevés vizet, mossátok meg a lábatokat, és dőljetek le a fa alatt. Én pedig hozok egy falat kenyeret, hogy fölfrissüljetek, mert azért tértetek be szolgátokhoz, azután továbbmehettek” (1Móz 18:4-5, ÚRK).

Ábrahám tisztában volt a küldetésével: az a dolga, hogy a pogánysággal, a bálványimádással és a sokistenhittel elárasztott világban továbbadja az Istenről szerzett ismereteit az embereknek. Látjuk ebben az esetben, hogy feladata elvégzésének legkézenfekvőbb módja az éppen megjelenő idegeneknek felkínált vendéglátás volt.

„Nagy háztartása több mint ezer emberből állt, akik közül sokan családfők voltak, és nem kevesen csak nemrég tértek meg a pogányságból. Egy ilyen közösségnek határozott vezetésre volt szüksége. Gyenge, ingadozó módszerek nem feleltek volna meg… Ábrahám befolyása túlterjedt saját háza népén. Bárhol ütötte fel sátorát, mellette oltárt is állított áldozat és istentisztelet céljára. Amikor sátorát felszedte, az oltárt otthagyta, és így sok vándorló kánaánita, aki Ábrahámnak, az Úr szolgájának életéből megismerte Istent, ott maradt az oltárnál, hogy áldozatot mutasson be az Úrnak” (Ellen G. White: Előtted az élet. Nevelés. Budapest, 1992, Advent Kiadó, 186. o.).

Ábrahám az elejétől fogva értette, hogy Isten egy bizonyos küldetésre hívta el, és nem nyaralni megy az ígéret földjére, hanem áldássá kell lennie mindazoknak, akik között él, majd pedig utódja által az egész világnak.  

Ábrahám vendégszeretetének példájából milyen elveket tudsz beilleszteni a saját életedbe?

---

#### Ellen G. White idézetek

A Biblia nagy hangsúlyt fektet a vendégszeretet gyakorlására. Nem csak kötelességként vázolja, hanem sok gyönyörű képet mutat be ennek a kegyességnek gyakorlásáról, s az áldásokról, melyek ezzel együtt járnak. Ezek között az első Ábrahám élménye.

Mózes ír a tikkasztó délben, Mamré tölgyesének árnyékában, sátrának ajtaja előtt pihenő ősatyáról. Három utas halad el a közelben. Nem igényelnek vendégszeretetet, nem kérnek semmit. Ábrahám mégsem hagyja őket egy felfrissítő vendéglátás nélkül továbbmenni. Ő már idős, tekintélyes, gazdag, köztiszteletnek örvend és parancsoláshoz szokott – mégis az idegenek láttán „eléjük sietett a sátor ajtajából, és földig hajtotta magát”. (…) Maga hoz vizet, hogy lemossák lábukról az út porát. Maga gondoskodik az eledelükről. Míg ők a hűs árnyékon pihennek, a felesége, Sára ételt készít nekik. Ezt követően Ábrahám tisztelettel áll mellettük, míg elfogyasztják az ebédet. Mindezt a szívességet átutazó emberek iránt tanúsította, akiket talán soha többet nem lát. – Bizonyságtételek a gyülekezeteknek, 6. köt., 341. o.

Sokan vannak még, akik számára áldássá tehetnénk otthonunkat. Társas összejöveteleinket, vendéglátásainkat ne a világ szokásai irányítsák, hanem Krisztus Lelke és Isten Igéjének tanításai! A zsidók minden ünnepükbe bevonták a szegényt, az idegent, valamint a lévitát is, aki egyrészt segített a papnak a szentélyben, másrészt vallási tanító és misszionárius volt. Mindezeket a nép vendégeinek tekintették, akikkel minden társadalmi és vallási örvendezéskor megosztották vendégszeretetüket, és gyengéden gondoskodtak róluk a betegség és a szükség idején. Ők azok, akiket szívesen kell látnunk otthonunkban. Ez a meleg fogadtatás sokat tehet a misszionárius ápoló vagy tanító, a gonddal terhelt, dolgos anya vagy az oly sok hajléktalan, szegénységgel és csüggedéssel küzdő gyenge és idős ember megvidámítására és bátorítására. […]

Időnk itt rövid. Csak egy életünk van ezen a világon, és amíg itt lent járunk, használjuk ki az életet a lehető legjobban! Az a munka, amelyre Isten elhívott bennünket, nem igényel gazdagságot, sem társadalmi rangot vagy nagy tehetséget. Kedves, önfeláldozó lelkületre és céltudatos kitartásra van szükség. Egy mécses bármilyen kicsi is, ha állandóan égve tartjuk, eszköz lehet sok más lámpa meggyújtásához. Befolyásunk köre, ha szűknek látszik is, tehetségünk, ha kicsi is, alkalmaink, ha ritkák is, tudásunk, ha korlátozott is, csodálatos dolgokat művelhetünk a saját otthonunk kínálta lehetőségek hűséges felhasználásával. Ha szívünket és otthonunkat kitárjuk a mennyei életelvek befogadására, éltető hatalom közvetítőivé leszünk. – A nagy Orvos lábnyomán, 352, 355. o.