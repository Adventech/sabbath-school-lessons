---
title:  Ábrahám Imádságos Lelkülete
date:  24/10/2023
---

`Mit tanítanak 1Móz 18:23-32 és Jak 5:16 versei a közbenjárói imával kapcsolatban?`

Isten és Ábrahám párbeszéde a közbenjárói ima egy fajtája, bemutatása. Ebben a fejezetben látjuk, hogy Ábrahám közbenjárt Isten előtt Sodoma és Gomora népéért. Értük könyörgött, az ő érdekükben: bizonyos értelemben Jézus előképeként cselekedett, aki az Atya előtt értünk jár közben. Csak akkor lehet sikeres ma a missziónk, ha ezzel a fajta imádsággal megyünk előre.

Ábrahám megtanulta szeretni Sodoma, Gomora és a környező városok lakóit. Ettől volt őszinte és komoly az imája. Már megküzdött néhány királlyal, akik megverték Sodoma és Gomora népét. A győzelme után Bera, Sodoma királya ment hozzá Melkisédek kíséretében. Azt kérte: „Add nekem a népet, a jószágot pedig tartsd meg magadnak” (1Móz 14:21, ÚRK). Ez a kérés jelzi a király szeretetét népe iránt. Mivel Ábrahám egyik legfontosabb tulajdonsága éppen a szeretet volt, szerette Sodoma és Gomora királyait is, imádkozott értük és a népükért. „A pusztuló lelkek iránti szeretet ihlette Ábrahám imáját” (Ellen G. White: Pátriárkák és próféták. Budapest 1993, Advent Kiadó, 108. o.).

Ábrahám alázatot és kitartást tanúsított imáiban. Miután Isten beleegyezett az első kérésbe, miszerint nem vész el a város, ha ötven igaz ember él ott, folytatta a közbenjárást. A mi missziónk sem lehet eredményes ima, közbenjárói ima nélkül. Amikor találkozunk valakivel, prédikálunk vagy bibliatanulmányt folytatunk vele, imádkozni is kell érte. Isten figyel ezekre az imákra, megérinti azoknak a szívét, akikkel kapcsolatot építünk. Nem a mi szavainkra, ékesszólásunkra térnek meg a barátaink vagy az ismerőseink, hanem a Szentlélek hatására. Ez az oka, hogy minden misszióban, amire az Úr hívott, személyesen imádkoznunk kell mindenkiért. 

Olvassuk el Róm 8:34 és Zsid 7:25 verseit! Mit mondanak ezek a versek arról, amit Jézus tesz értünk? Miként segíthet mindez jobban megérteni a saját közbenjáró szerepünket?

---

#### Ellen G. White idézetek

Növekedtek-e az igazság megismerésében? Élő kapcsolatotok van Jézussal? Láthatjátok, hogy Ábrahámnak élő kapcsolata volt az Úrral, ezért angyalokkal beszélhetett, és előjogokat kérhetett tőlük. […]

Nem tanúsítunk kellő komolyságot a hitünk és az életünk terén… Amíg vannak megváltásra váró lelkek ezen a világon, igyekezzetek eljutni a minden világosság és erő Forrásához, hogy megmenthessétek őket. Nem földi példaképet kell bemutatnotok. Lelkeket kell megmentenetek, ezért arra van szükségetek, hogy Jézus költözzön az életetekbe és a jellemetekbe. Ha minden körülmény között hűségesek maradtok, akkor Isten földi képviselőiként segítségül és áldásul szolgálhattok egymásnak. – This Day With God, 95. o.

Az imáról adott krisztusi tanítást alaposan át kell gondolnunk. Az ima mennyei tudomány. Krisztus példázata olyan elveket tár fel, amelyeket mindenkinek meg kell értenie. Megmutatja, hogy milyen az igazi imádkozó lelkület. Arra tanít, hogy kéréseinket kitartóan hozzuk Isten elé, és arról biztosít, Isten hallja és meghallgatja az imát.

Imánk ne legyen önző könyörgés, amelyben csupán önmagunknak kérünk. Azért kérjünk, hogy adhassunk. Tegyük magunkévá Krisztus életelvét. „Őérettük – tanítványaimért – odaszentelem magamat, hogy ők is megszenteltekké legyenek.” (Jn 17:19) Krisztus odaadása és önfeláldozása mutatkozzon meg szolgáiban is! Krisztusi engedelmességgel teljesítsük Isten kívánalmait! Nem az a küldetésünk a világban, hogy önmagunknak kedvezzünk, hanem Istennel együttműködve bűnösöket mentsünk, és ezzel megdicsőítsük Őt. Kérjük áldásait, hogy továbbíthassuk azokat másoknak! Csak az áldások továbbadása képesít újabb áldások befogadására. Csak akkor kapunk mennyei kincseket, ha ezeket továbbadjuk a környezetünknek. – Krisztus példázatai, 142. o.

Krisztus… most ott áll a jó illatú oltárnál, és Isten elé tárja azok imáit, akik segítségére vágynak.

A menedékért hozzá forduló lelket Jézus a vádaskodó, viszálykodó nyelvek fölé emeli. Sem ember, sem gonosz angyal nem vonhatja felelősségre ezeket a lelkeket. Krisztus egyesíti őket a saját isteni-emberi természetével. Ott állnak a bűnök nagy hordozója mellett, az Isten trónjáról kiáradó fényben. „Kicsoda vádolja az Isten választottait? Isten az, aki megigazít. Kicsoda az, aki kárhoztat? Krisztus az, aki meghalt, sőt aki fel is támadott, aki az Isten jobbján van, aki esedezik is érettünk.” (Róm 8:33–34) – Jézus élete, 568. o.