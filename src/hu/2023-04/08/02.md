---
title:  A Barátok Hite
date:  19/11/2023
---

Az evangéliumok egyik lenyűgöző története megjeleníti, mi mindent megtett néhány ember, hogy Jézushoz vigyen egy szükségben lévőt, valószínűleg egy barátjukat. A történetből megtanulhatjuk, milyen nehéz munkát kell végeznünk időnként a rászorulókért.

`Olvassuk el Lk 5:17-26 verseit (lásd még Mt 9:1-8; Mk 2:3-12)! Milyen tanulságokat szűrhetünk le az esetből a misszióval és a szolgálattal kapcsolatban?`

Amikor Jézushoz vitték a beteget, vállalták a felelősséget, hogy gondoskodnak róla. Isten arra hív, hogy ilyenek legyünk: akik a szükségben lévőket Jézus Krisztushoz vezetik. Az efféle munka hitet, cselekvést és türelmet kíván, hajlandóságot arra, hogy szokatlan dolgokat is megtegyünk, ha arra van szükség. A férfiak Jézushoz tartottak, de problémák merültek fel. Nem tudták megszokott módon odavinni a barátjukat a Megváltóhoz, mégsem adták fel, hanem kreatívan új módot találtak arra, hogy a tervük sikerüljön. A tetőn át engedték le a barátjukat! Lukács szerint Jézus helyeselte a tettüket (lásd Lk 5:20). Krisztus szeretné, ha hozzá vinnénk segítségre szoruló barátainkat. A Biblia úgy utal rá, mint a Nagy Orvosra, aki vágyik arra, hogy bocsánatot és gyógyulást adjon a szenvedőknek, legyenek bárkik.

Ellen G. White felhívást intéz hozzánk: „Ne várj arra, hogy elmondják, mi a kötelességed! Járj nyitott szemmel, hogy lásd, kik élnek körülötted: ismerd meg a gyámoltalanokat, szenvedőket és szükségben lévőket! Ne rejtőzz el előlük, és ne térj ki a szükségletük elől! Ki adja annak bizonyságát, amiről Jakab beszél, kiben látszik meg a tiszta és szeplő nélküli istentisztelet? Kik igyekeznek minden erejükkel segíteni az üdvösség nagy tervét” (Testimonies for the Church. 2. köt. 29. o.)?

Jézus a saját példájával mutatja be, hogyan kell segíteni a rászorulókon, és arra hív, hogy mi is tegyük ugyanezt. Először váljunk a barátaikká, azután megismerhetjük a szükségleteiket, majd vezessük őket Jézushoz, aki az egyetlen, aki segíthet rajtuk. Éppen ezt tették a férfiak a történetben. Hozzájuk hasonlóan kell cselekednünk, bármilyen helyzetben találjuk magunkat. Segítsünk az egyetlen Személyhez vezetni az embereket, aki megmentheti őket: Jézushoz!

A környezetedben most kiknek van szüksége bizonyos segítségre? Mit fogsz tenni értük?

---

#### Ellen G. White idézetek

Isten az embert nem a származása, társadalmi pozíciója, gazdagsága vagy képzettsége alapján értékeli, hanem a megváltásáért lefizetett vér ára alapján… Bármilyen szennyes is volt a jelleme, még ha megvetették is az emberek, de ha engedi, hogy Krisztus kegyelme hassa át a jellemét, akkor megújul, és felemeltetik bűnös, züllött, nyomorúságos állapotából. Isten mindent megtett annak érdekében, hogy az elveszett ember az Ő gyermekévé válhasson. Még a leggyengébb is felemelkedhet, nemes és szent jellemre tehet szert Isten kegyeleme által. […]

Aki Isten munkatársaként mennyei együttérzést tanúsít, az úgy fogja értékelni az embereket, ahogyan Isten becsüli őket. A missziómunkás nemzetiségtől, bőrszíntől vagy anyagi helyzettől függetlenül tekint az emberekre, mint akiket Krisztus a vérén váltott meg, és megérti, hogy Isten szemében nem léteznek társadalmi osztályok. Senkit sem szabad lenézni, mivel minden lélek végtelen nagy áron lett megváltva. – The Southern Work, 31. o.



A gutaütött hordozói újból és újból megpróbáltak utat törni a tömegben – mindhiába. A beteg kimondhatatlan fájdalommal tekintgetett körül. Hogyan mondhatna le a reményről most, amikor a vágyva vágyott segítség oly közel van? Támadt egy ötlete: barátai felvitték a ház tetejére, megbontották a tetőt, és leengedték Jézus lábához. A beszélgetés megszakadt: a Megváltó a gyászos arcra nézett, látta a rászegeződő esdeklő tekintetet. Megértette a helyzetet – Ő vonzotta magához ezt a megzavart, kétkedő lelket. A gutaütött még otthonában volt, amikor a Megváltó már meggyőződést ültetett bele. Amint megbánta bűneit, és hitt Jézus gyógyító hatalmában, akkor áldotta meg először vágyakozó szívét a Megváltó életadó kegyelme. Jézus figyelte, hogyan növekszik a hit első megvillanása azzá a meggyőződéssé, hogy Ő a bűnös egyedüli mentsvára. Látta, hogyan lesz a meggyőződés mind erősebb, ahogyan e férfi a színe elé törekszik.

Most a Megváltó szavai zeneként hatoltak a szenvedő fülébe: „Ember, megbocsáttattak néked a te bűneid.” (Lk 5:20) – Jézus élete, 268. o.

Nehéz munka vár ránk, s az igazság ismerői nagy buzgósággal könyörögjenek segítségért. […]

Az Úr azt kívánja, hogy az a lelkület éljen szolgáiban, ami gyorsan felfogja a lelkek értékét, gyorsan meglátja az elvégzésre váró kötelességeket, gyorsan megfelel az Úr által vállukra helyezett a feladatoknak. Olyan odaadás éljen, mely egyetlen földi érdeket se tekint elégnek, hogy elfoglalja az elvégzésre váró munka helyét, amellyel lelkeket nyerünk meg az igazság ismeretének. – Bizonyságtételek a gyülekezeteknek, 9. köt., 123. o.