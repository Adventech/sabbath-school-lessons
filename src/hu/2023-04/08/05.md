---
title:  A Szenvedők Segítése
date:  22/11/2023
---

Ki az, aki nem tapasztalta volna még, hogy milyen fájdalmas a világunk? Akár a gazdagság és az anyagiasság, akár a szegénység és az anyagi szükséghelyzetek világában élünk – nem számít. Az emberek szenvednek, fájdalmat élnek át és küzdenek. Elég csak ismernünk azt a megdöbbentő összeget, amelyet a nyugati világban évente antidepresszánsokra költenek, hogy megértsük: az anyagi jólét önmagában egyáltalán nem biztosíték a boldogságra és a békére.

`„Az Úr Lelke van énrajtam, aki felkent engem, hogy a szegényeknek az evangéliumot hirdessem, és elküldött, hogy a foglyoknak szabadulást hirdessek, és a vakoknak a szemük megnyílását, hogy szabadon bocsássam a megtörteket” (Lk 4:18, ÚRK). Mit tanít ez az ige arról, amit Jézus tett? Nekünk mi a dolgunk azokért, akik szükségben élnek a környezetünkben?`

Isten arra hív, hogy minden ember szükségletét betöltsük, még akkor is, ha nem tudjuk, mikor tér meg vagy egyáltalán elfogadja-e valaha Jézust. Az értük végzett munka a missziónk alapja, muszáj segítenünk őket, mert erre van szükségük, mert elfogadtuk Jézust mint Urunkat, és Ő erre hívott el minket.

A jézusi példa olyan bibliai alapelv, amit követnünk kell, még ha nem is tudjuk, hogy lesz-e a rászorultak közülük bárki, aki elfogadja majd Őt, vagy sem.

Hogy igazán segíthessünk, tisztában kell lennünk azzal, mire van szükség. Minden kultúrában más módon bánnak egy baráttal. Indiában az a szokás, hogy a látogatónak ételt és italt szolgálnak fel. Könnyebb egy idegennek jelképes összeget adni, mint megvigasztalni egy barátot, aki épp most vesztett el valakit a szerettei közül. Talán a pénznél vagy bármilyen fizikai dolognál többre van szüksége. Az együttérzés egy problémás időszakban néha nagyobb támaszt jelent.

Fontos alapelv, hogy Jézus segítői legyünk a barátaink között. Ebben először az a célunk, hogy önzetlen szeretetet tanúsítsunk irántuk és értsük meg, mire van szükségük, mielőtt megpróbálnánk segítséget felajánlani. Adjuk meg a kellő segítséget, még akkor is, ha nem tudjuk, hogy készen állnak-e Jézus követésére!

Olvassuk el Mt 25:34-40 verseit! Mit üzen számunkra ez a szakasz?

---

#### Ellen G. White idézetek

Isten azt kívánja, hogy népe sokkal együttérzőbb és tapintatosabb legyen a szerencsétlenek iránt. Teremtőnk azt kéri tőlünk, hogy ugyanolyan figyelemmel forduljunk a vakok és más szenvedők felé, mint ahogyan az özvegyeket és árvákat kell segítenünk. Az önzetlen segítőkészség nagyon ritka korunkban. Különös, hogy a hitvalló keresztények megvetik Isten Igéjének egyszerű és határozott tanításait, és nem éreznek lelkiismeret-furdalást. Isten felelőssé tett bennünket a szerencsétlenek, vakok, nyomorékok, özvegyek és árvák gondozásáért, de nem sokan törődnek ezzel.

Nagy munkát kell elvégeznünk, és amint közeledünk a földi történelem végéhez, nem lesz kevesebb feladatunk. Ha szívünket Isten tökéletes szeretete tölti be, csodálatos dolgok fognak történni az Úr kegyelméből! – Az én életem ma, 243. o.

Az Úr hatalmas munkát akar elvégezni általunk, ezért meghív, hogy tekintsünk rá, bízzunk benne, járjunk és beszéljünk Ővele. Meghív, hogy adjuk át neki mindenünket és teljes valónkat, hogy amikor majd áldozatot fog kérni tőlünk, akkor legyünk készen engedelmeskedni. Csak akkor örülhetünk az isteni kegyelem teljességének, ha teljesen átadjuk magunkat Krisztusnak. Csak akkor ismerjük meg az igazi boldogságot, ha vigyázunk arra, hogy az áldozati oltáron ne aludjon ki a tűz. Isten hatalmas örökséget ad a jövőben azoknak, akik a jelenben igyekeznek megtenni minden tőlük telhetőt. Naponta és a körülményeiktől függetlenül próbára tesz bennünket, és a hűséggel megtett erőfeszítések alapján választja ki munkatársait, de nem azért, mintha tökéletesek lennének, hanem azért, mert készek dolgozni az Úrért, és hajlandók megtagadni önmagukat. – Our High Calling, 191. o.

Miközben a világ Isten népe kedvességére, imáira és segítségére szorul, valamint arra, hogy az Ő követői életében visszatükröződjön Krisztus, Isten gyermekeinek olyan lehetőségekre van szüksége, amelyek során bemutathatja kedvességét és megértését, hatékonyan imádkozhat, és mennyei jellemre tehet szert. Isten pontosan ezért hagyott közöttünk szegényeket, nyomorban élőket, betegeket és szenvedőket. Ők képezik azt az örökséget, amit Krisztus az egyházára hagyott, és akikről Jézushoz hasonlóan kell gondoskodni. Így az Úr eltávolítja a salakot, és megtisztítja az aranyat, lehetővé téve olyan szív és jellem kifejlesztését, amilyenre szükségünk van. […]

A szegények és a szenvedők közé helyezve tesz próbára bennünket az Úr, hogy kiderüljön, mi rejlik a szívünkben. […]

A világot nem annyira a szószékről elhangzó tanítások győzik meg, hanem a gyülekezet tagjainak életmódja. A prédikátor az evangélium elméleti részét mutatja be, de a közösség erejét a gyülekezet gyakorlati kegyessége igazolja. – In Heavenly Places, 324. o.