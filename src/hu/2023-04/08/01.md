---
title:  A Szükségben Lévőkért Végzett Misszió
date:  18/11/2023
---

### E heti tanulmányunk
3Mózes 23:22; 5Mózes 10:19; Máté 25:34-40; Lukács 5:17-26; János 5:1-9; 15:13

> <p></p>
> „A király pedig azt mondja majd nekik: Bizony mondom nektek, amennyiben megcselekedtétek ezt akár csak eggyel is az én legkisebb atyámfiai közül, énvelem cselekedtétek meg” (Mt 25:40, ÚRK).

Lk 5:17-26 számos illusztrációval szolgál arra, miként segíti Isten a szükségben lévőket. Másokon keresztül ad támogatást, vagy bennünket indít, hogy segítsünk valakinek. Nem könnyű ez a munka, de nagy a jutalma, ezzel Jézus szolgálatát követjük. Néha egyértelmű, kinek van szüksége segítségre, máskor viszont nem teljesen az. Akármi is a helyzet, Isten arra hív bennünket, hogy az eszközei legyünk a rászorulók számára, függetlenül attól, milyen háttérből jöttek. A Biblia bátorít, hogy kerüljünk közel az idegenekhez, és a bizalmukat elnyerve jobban látjuk majd, miként segíthetünk nekik megtalálni Jézust.

A hét témája a szükségben lévőkért végzett misszió. Látjuk majd, hogy Istennek van egy terve arra, hányféleképpen érhetjük el a rászorulókat. Talán fizikailag szorulnak támogatásra, esetleg érzelmileg, anyagilag vagy szociálisan. Némelyek a közösségük vagy a családjuk kivetettjei. Nem számít az ok, kötelességünk készen állni arra, hogy támogassuk őket. Ez az egyik lényege a keresztény elhívásnak és missziónak.

---

#### Ellen G. White idézetek

Megváltónk azért tanította ezt az aranyszabályt, hogy boldoggá tegyen bennünket ennek az alapelvnek a szívünkbe fogadása és gyakorlása által. Isten azt akarja, hogy férfiak és nők magasabb rendű életet éljenek. Teremtőnk megajándékoz bennünket az élettel, de nem azért, hogy képessé tegyen a vagyonszerzésre, hanem magasabb rendű képességeink kifejlődhessenek azáltal, hogy elvégezzük a munkát, amelyet az emberiségre bízott: meglássuk és enyhítsük embertársaink gondjait. Ne a saját önző vágyainkért munkálkodjunk, hanem mindazokért, akik a környezetünkben élnek, hogy befolyásunk és kedves cselekedeteink által mások áldására szolgáljunk. Jézus Krisztus élete bemutatta ezt az Istentől származó célt.

Ragadj meg minden alkalmat, hogy hozzájárulj a körülötted élők boldogságához a szereteted kimutatásával! A barátságos, kedves szavak, a részvétteljes tekintet, a megbecsülés kifejezése sok vergődő, egyedülálló embertársad számára olyan, mint egy pohár víz a szomjazónak. Egy reményteljes szó, egy kedves cselekedet sokat könnyít fáradt testvéreid súlyos terhein. Az igazi boldogságot az önzetlen szolgálatban találhatjuk meg. Az ilyen szolgálat minden szavát és tettét feljegyzik a mennyei könyvekben, mintha Krisztusnak tettük volna. Élj Jézus szeretetének fényében, akkor jó befolyásod által áldására leszel a világnak! – Az én életem ma, 165. o.

Követnünk kell a Jézus Krisztus által elénk állított példát; Ő legyen a minta, mígnem ugyanazt a szeretetet árasztjuk mások felé, melyet Ő tanúsított irántunk. Krisztus azt akarja, hogy a szeretet e mélységes leckéje megérintsen minket. Ha szívedet önzésre adtad, engedd, hogy Krisztus beléd oltsa szeretetét. Arra vágyakozik, hogy teljes szeretettel szeressük Őt, és arra bátorít, sőt azt parancsolja, hogy úgy szeressük egymást, amint példát adott nekünk. A szeretetet tanítványságunk megkülönböztető jelévé tette. Ez az a mérce, melyhez fel kell érnünk: „Szeressétek egymást, amint én szerettelek titeket.” Milyen nagy e szeretet magassága, mélysége és szélessége! Ez a szeretet nem egyszerűen arról szól, hogy öleljük át az általunk kedvelt embereket, hanem Isten legkisebb, legalázatosabb teremtményeire is vonatkozik. Jézus ezt mondja: „Amit megcselekedtetek eggyel e legkisebb atyámfia közül, velem cselekedtétek.” – Isten fiai és leányai, 147. o.

A beszédetek, a lelkületetek és a tetteitek hasonlítanak-e Krisztushoz? Ha szavaitok és magatartásotok az Ő jellemét tükrözik, akkor keresztények vagytok, hiszen kereszténynek lenni azt jelenti, hogy Krisztushoz hasonlóvá kell lennünk. Szavaitok azokról az elvekről tesznek bizonyságot, amelyek uralják az életeteket, és ez mutatja meg, hogy milyen hatalom uralja a szíveteket. Lelkületünk és elveink maguk ítélnek el bennünket az ajkainkról származó szavaink által. Nyelvünket minden pillanatban a Szentlélek uralma alá kell vetnünk.

Amikor megsebzett, összetört lelkek jönnek hozzátok a reménység szavait hallani, akkor nektek Krisztus szavait kell szólnotok. Miért nem akartok szelíd és kedves szavakat szólni? Akik úgy beszélnek, ahogy Krisztus, nem fognak lelkeket megsebző éles íjként ható szavakat szólni. – Lift Him Up, 148. o.