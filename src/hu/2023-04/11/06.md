---
title:  Lesz-e Hit A Földön?
date:  14/12/2023
---

Lk 18:8 versében Jézus felteszi a kérdést egy példázat végén: „Mindazáltal amikor eljön az Emberfia, vajon talál-e hitet a földön” (ÚRK)? Krisztus mai tanítványaiként látnunk kell, mire gondol itt. A történetben jól kidomborodik, hogy Jézus olyan hitet vár, ami a sötétségben is ragyog.

`Olvassuk el Mt 8:10, 13, 9:2, 20:29-34, Mk 2:5, 10:46-52 és Lk 18:35-43 verseit! Jézus szerint kiknek van hite?`

Ezek a versek olyan embereket mutatnak be, akiknek a hite még a sötétben is világított. Kapernaumban Jézus többeket is kiemelt ezért. Mt 8:10, 13 verseiben láthatjuk a megtért pogány századost, akinek hatalmas hite volt. Találkozhatunk négy hittel teljes baráttal, akik megbontották a tetőt, hogy mozgásképtelen barátjukat Jézus elé vigyék (Mt 9:2; Mk 2:5). Márk 10. fejezetében olvasunk a korábban vak emberről, Bartimeusról, akinek a hite ragyogott Jerikóban.

Ugyanakkor elvárnánk, hogy Isten népe között kimagasló hit legyen. Azonban Jézus éppen a saját városában, Názáretben alig talált hitet – sőt, egyenesen hitetlenségbe ütközött, ami nagyban akadályozta ottani szolgálatát. Tanítványai körében sokszor mondta Izraellel kapcsolatban: „ti kicsinyhitűek” (lásd Mt 6:30; 8:26; 14:31; 16:8). Mt 17:17 versében pedig így kiáltott fel: „Óh, hitetlen és elfajult nemzetség!”

Az egyik tanulság, amit ma leszűrhetünk, hogy a hit sokszor nem várt helyeken nyilvánul meg: nagyvárosokban idegenek, pogányok, más vallású emberek között. Alázatosan kell a városokban dolgoznunk, ahogy Jézus tette, keresve azokat, akik az igazság bemutatását Jézusba vetett megmentő hittel fogadják. Biztos lehetsz benne, hogy sokan vannak!

Kihívás: Nyisd meg szíved, kérd Istentől, hogy jobban átjárhasson a hit, ami által még inkább bemutathatod a szeretetét!

Kihívásra fel! Hogyan ismerted meg Jézust és a hármas angyali üzenetet? Írj le három lelki áldást, amit saját életedben tapasztaltál Jézustól! Készülj fel, hogy el tudd mondani ezeket a szombatiskolai csoportban!

---

#### Ellen G. White idézetek

Amint a nap sugarai behatolnak a föld legtávolibb sarkaiba, úgy Isten terve szerint az örömüzenet világosságának minden emberre ki kell terjednie. Ha Krisztus egyháza betöltené az Úr szándékát, akkor világosságot árasztana a sötétségben veszteglőkre. Az egy helyre csoportosulás, a felelősség és keresztviselés alóli kibújás helyett az egyház tagjai szétszóródnának az országban, és Krisztus világosságát hagynák ragyogni az életükből. Úgy fáradoznának az emberek üdvösségén, amint Krisztus fáradozott. Akkor országának örömhírét gyorsan eljuttatnák az egész világra.

Így kell megvalósulnia Isten szándékának, melyre Ábrahámtól napjainkig elhívta népét. – Gondolatok a hegyibeszédről, 42–43. o.

Krisztus mindenről lemondott, hogy üdvösséget szerezzen minden embernek, népnek, nemzetnek és nyelvnek. Hidat épített a bűn miatt keletkezett szakadék fölött, hogy az Ő érdemei alapján az ember megbékélhessen Istennel. Miért nem látni a munkások nagy seregét harcolni Immánuel fejedelem vérrel áztatott zászlaja alatt… hogy lelkeket vezessenek ki a sötétségből a világosságra? Miért nem tanítjuk meg a veszendő lelkeket hinni Krisztusban, mint személyes Megváltójukban, és miért nem segítünk nekik meglátni hitszemükkel Krisztust, és miért nem járulunk hozzá, hogy a világ bűneitől megtisztulhassanak az élő Forrásban? Nekünk kellene őket megtanítanunk, hogyan vetkőzzék le az óembert, a bűntől beszennyezett ruhát, és hogyan ölthetik magukra Krisztus fedhetetlenségének palástját. Bűntől elhomályosított elméjükbe nemes gondolatokat kellene elhintenünk a mennyországról. Hit, megértés és Krisztus példájának követése által a bűnösöket elvezethetjük a szent és fedhetetlen életre. Mutassuk be számukra azt az életet, amely által megláthatják a különbséget a tévelygés és a szenvedélyek, valamint a makulátlan tisztaság, feddhetetlenség és szentség között. – The Southern Work, 27. o.

A városokban egyes csoportokat lehetetlen nyilvános előadásokkal elérni. Őket meg kell keresnünk, mint a pásztor keresi elveszett juhát. Szorgos, személyes munkát végezzünk értük. A személyes munka elhanyagolásával értékes lehetőségeket veszítünk el, melyeket kihasználva, nagy lépéssel fejleszthetnénk a művet. […]

Az érdeklődőknek kössük a lelkükre, hogy szorgalmasan tanulmányozzák Isten szavát. Valakinek segíteni kell nekik, hogy biztos alapokra építhessenek. Vallásos életüknek ezen a válságos szakaszán fontos, hogy bölcsen irányított bibliamunkások siessenek segítségükre, s nyissák meg előttük Isten szavának kincsesházát. – Bizonyságtételek a gyülekezetek részére, 9. köt., 111. o.