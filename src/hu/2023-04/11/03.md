---
title:  A Sokaságot Keresve
date:  11/12/2023
---

A belső és külső kihívások ellenére Jézus kegyelmesen kiterjeszti az elhívását ránk, hogy végezzük a missziót a városokban.

`Olvassuk el Mt 9:35-38 verseit! Mit tanít e szakasz az emberek tömegei között végzett misszióról? `

Jézus együttérzéssel közelített a tömegek felé, azokhoz is, akik a városokban éltek. Lk 19:41 versében olvashatjuk, miként sírt Jeruzsálem felett. Nem értjük teljesen szeretetének mélységét a gyermekei iránt, ahogy az arctalan tömeg iránt sem, akik a nagyvárosokban élnek. Ezért hív bennünket Mt 9:38 versében imára, hogy az indítékunk és a szívünk az övéhez legyen hasonló.

`Olvassuk el Mt 4:23-25 verseit! Jézus missziójának kezdetén mely földrajzi területekről érkeztek hozzá az emberek?`

Mt 4:25 verse szerint nagy sokaság követte Jézust Galileából, keleten a Tízvárosból, Jeruzsálemből, ill. délen Júdeától. Melyik terület hiányzik még Szamárián kívül? Tírusz és Szidón partmenti régiója, Fönícia a Földközi-tenger menti részekkel, valamint Galilea északnyugati része. Most végre látjuk, miért ment Jézus erre a területre. A Szidón és Tírusz vidékére irányzott út egyike volt Jézus határokat átlépő missziós útjainak.

„A farizeusokkal történt találkozása után Jézus elhagyta Kapernaumot, átkelt Galileán, és a hegyes országrészbe vonult vissza, Fönícia határvidékére. Nyugat felé nézve láthatta az alant elterülő síkságot, Tírusz és Szidón ősi városait, pogány templomaikkal, nagyszerű palotáikkal, piacaikkal, hajókkal teli kikötőikkel” (Ellen G. White: Jézus élete. Budapest, 2020, Advent Kiadó, 335. o.).

Hogyan segíthetünk az embereknek meglátni, mennyire hiábavalóak is a fantasztikus palotáik, piactereik, és miért van szükségük Jézusra?

---

#### Ellen G. White idézetek

Jézus felment egy hegyre, ott köré sereglett a sokaság, elhozták a betegeket, bénákat, és a lábához fektették őket. Mindannyiukat meggyógyította, s noha az emberek pogányok voltak, dicsőítették Izrael Istenét. Három napig folyamatosan szorongtak a Megváltó körül, éjjel a szabad ég alatt aludtak, nappal Krisztus köré tömörültek, mohón itták szavait, nézték tetteit. Három nap múltán az élelmük elfogyott. Jézus nem akarta éhesen elküldeni őket, ezért megbízta tanítványait, hogy adjanak nekik enni. A tanítványok újra elárulták hitetlenségüket. Bethsaidában látták, hogy a kevés, amijük volt, Krisztus áldásával elegendőnek bizonyult a sokaság megelégítésére; most mégsem hozták elő bizalommal mindenüket, hogy Ő erejével majd megszaporítja az éhező tömeg számára. Ráadásul a Bethsaidánál jóllakatott emberek zsidók voltak, ezek pedig különféle pogányok. A zsidó előítélet még mindig erősen munkálkodott a tanítványok szívében, és így feleltek Jézusnak: „Honnan elégíthetné meg ezeket valaki kenyérrel itt e pusztában?” (Mk 8:4) De szavának engedelmeskedve mégis előhozták, amijük volt – hét kenyeret és két halat. A sokaság jóllakott, hét nagy kosár telt meg a maradékkal. Az asszonyokon és gyermekeken kívül négyezer férfi kapott így erőre, s boldogan, hálás szívvel távoztak. – Jézus élete, 404. o.

Mint népet nem oktattak ki bennünket kellően az idő rövidségére, amelyben dolgoznunk kell, és nem értjük a korunkban elvégzendő mű nagyságát. Nemsokára eljön az éj, mikor már senki sem munkálkodhat. Isten nőket hív, akik magukat teljesen átadják, és a Szentírás tanulmányozása által előkészítik, hogy Isten művét az utolsó napokban elvégezzék. Mialatt magukat őszintén és alázatosan odaszentelik a munkára, hogy mindazt megtegyék, amit csak tudnak, mély tapasztalatra fognak szert tenni. Jobban megismerik az igazságot, és jobban megértik majd, hogyan kell elérni a lelkeket, és éppen akkor nyújtsanak nekik segítséget, mikor arra a legnagyobb igény van. Munkásokra van most szükség, hogy Istenért dolgozzanak. A föld megérett az aratásra, de kevés a munkás. – Életünk és munkánk, 211. o.

Adott a lehetőség, hogy a Krisztusban hívő olyan tapasztalatot szerezzen, ami bőséggel elegendő a helyes kapcsolat kialakítására Istennel. A Bibliában található összes ígéret arra bátorít, hogy isteni természet részeseivé válhatunk. Íme, Isten javaslata: támaszkodjunk Őrá, higgyünk Igéjében, és teljesítsük tervét… Ez számunkra a világ minden kincsénél értékesebb. Ezen a földön nincs is ehhez fogható. Míg erősen kapaszkodunk a számunkra felkínált erőben, addig lesz reménységünk, mivel tudjuk, hogy bízhatunk Isten ígéreteiben. És ha erősen kapaszkodunk a Krisztus által felkínált lehetőségekben, akkor Isten fiaivá és leányaivá válhatunk. – Review and Herald, 1909. január 14.