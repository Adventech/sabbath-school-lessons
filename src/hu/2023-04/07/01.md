---
title:  Misszió A Szomszédságban
date:  11/11/2023
---

### E heti tanulmányunk
Mikeás 6:6-8; Máté 22:37-40; Lukács 10:25-37; Galata 5:14; 2Timótheus 3:16; Jakab 2:17-22 „Az így válaszolt: Szeresd az Urat, a&nbsp;te Istenedet teljes szívedb&#337;l, teljes lelkedb&#337;l, minden er&#337;ddel és teljes értelmeddel, és felebarátodat, mint magadat” (Lk 10:27, ÚRK).

> <p></p>
> Jól ismert ige: „Szeresd az Urat, a te Istenedet teljes szívedből, teljes lelkedből, minden erőddel és teljes értelmeddel” (Lk 10:27, ÚRK). Ám felületessé válhat a szeretetünk, ha azt mondjuk: szeretjük Istent, de közben nem engedelmeskedünk neki. Azt gondoljuk, hogy szeretjük Őt – viszont hogyan nyilvánul meg mindez a hétköznapi dolgainkban? Isten szeretete teljes elköteleződést igényel a szívünkben, elménkben, testünkben és lelkünkben – mégpedig napi szinten. Bárki mondhatja, hogy szereti az Urat: csakhogy ennek cselekvése tudatos erőfeszítést igényel.

Istent szeretni jó és fontos, Ő azonban azt akarja, hogy másokhoz is így viszonyuljunk, mert ez az Ő szeretetének visszatükröződése, méghozzá annak nagyon határozott és igaz megnyilvánulása.

1Jn 4:20 kijelenti: „Ha valaki azt mondja: »Szeretem Istent«, és gyűlöli a maga testvérét, hazug az, mert aki nem szereti a maga testvérét, akit lát, hogyan szeretheti Istent, akit nem lát” (ÚRK)? Pál szintén ezt állítja Gal 5:14 versében: „Mert az egész törvény ebben az egy igében teljesedik be: »Szeresd felebarátodat, mint magadat«” (ÚRK).

Ezen a héten azt tanuljuk, hogyan lehetséges ezt alkalmazni az életünkben.

---

#### Ellen G. White idézetek

Az ószövetségi iratok Izraelben a tanulmányozás könyvét jelentették. A törvénytudó kérdéssel fordult Krisztushoz: „Mester, mit cselekedjem, hogy az örök életet vehessem? Ő pedig monda annak: A törvényben mi van megírva? Mint olvasod? Az pedig felelvén, monda: Szeresd az Urat, a te Istenedet teljes szívedből és teljes lelkedből és minden erődből és teljes elmédből; és a te felebarátodat, mint magadat. Monda pedig annak: Jól felelél; ezt cselekedd, és élsz.” (Lk 10:25–28)

Ha nem lenne más erre utaló szöveg a Bibliában, már akkor is ez a kijelentés elegendő világosságot, ismeretet és biztonságot nyújthat minden embernek. Az írástudó választ adott a saját kérdésére, és mivel saját magát akarta igazolni, újabb kérdést tett fel: „De ki az én felebarátom?” (29. v.) Ekkor Krisztus elmondta az irgalmas samaritánus példázatát, és bemutatta, hogy ki a felebarátunk, ugyanakkor a szeretet példáját is adta, amelyet tanúsítanunk kell a szenvedők és a rászorulók iránt. A pap és a lévita, bár kötelességük lett volna szolgálni a rászorulókat és az idegeneket, egyszerűen továbbment az úton. – The Upward Look, 215. o.

Az igazi tanítvány mindig is igyekszik követni Krisztus példáját. A szeretet tökéletes engedelmességre vezeti őt. Kutatni fogja Isten akaratát itt a földön úgy, ahogy az megnyilvánul a mennyben is. Akinek a szívét bűn szennyezte be, nem lehet buzgó a jó cselekedetekben, nem igyekszik elkerülni a gonoszságot, nem éber és nem őrködik a magatartása és indítékai fölött, nem fékezi meg engedetlen nyelvét, és nem akar lemondani énjéről, hogy magasba emelhesse Krisztus keresztjét. Ezek a szegény, becsapott lelkek nem tartják meg az első négy parancsolatot, amelyek az ember Istennel szembeni kötelességeit írják elő, de a többi hat parancsolatot sem, amik az embertársak iránti kötelességeket határozzák meg.

A szívet vezérlő Lélek gyümölcsei a szeretet, az öröm, a békesség, a hosszútűrés, a jóság, az irgalmasság és az alázatos lélek. Az igazi hívők törekszenek úgy járni, ahogy Istennek a bennük lakozó Lelke vezeti őket. – This Day With God, 291. o.

A Bibliában gyakorlati leckéket találunk. Az Ige olyan szent és élő elvekre tanít, amelyek az embert arra bátorítják, hogy úgy viszonyuljanak másokhoz, ahogyan szeretnék, hogy az emberek velük bánjanak. Ezen elvek szerint kell élniük a mindennapi életüket, és majd ezt fogják magukkal vinni a mennyei iskolába is. Az oltár és az eke olyan tapasztalatokat jelent, amelyeket mindazoknak át kell élniük, akik örök életet szeretnének nyerni. Általában túl keveset tudunk Isten szeretetének és együttérzésének fenséges voltáról… Otthonunk a mennyország. A menny honpolgárai vagyunk, ezért ne szenteljük életünket egy olyan világnak, amely hamarosan elpusztul. Jellemünk és életvitelünk tükrözze Isten jellemét. Micsoda makulátlan és magasztos nyelvezetet, és micsoda magasztos, nemesítő elveket találunk Isten Igéjében! – The Upward Look, 215. o.