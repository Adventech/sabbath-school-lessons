---
title:  Örökölni Az Örök Életet
date:  14/11/2023
---

`Olvassuk el Lk 10:27-28 verseit! Mit válaszolt a törvénytudó a saját kérdésére?`

A törvénytudó feltett egy kérdést, aztán saját maga válaszolt rá: „Szeresd az Urat, a te Istenedet teljes szívedből… és a te felebarátodat, mint magadat” (Lk 10:27). Hogyan reagált erre Jézus? Azt mondta: „Helyesen feleltél”, azonban itt nem állt meg, hanem kihívást intézett felé: „Ezt cselekedd, és élsz” (Lk 10:28, ÚRK).

A hívők többségének nem jelent különös nehézséget helyesen felelni a tantétellel és a hittel kapcsolatos kérdésekre. A probléma akkor jön, amikor tenni kellene azt, amit helyesnek tartanak, követni, amit egyébként hisznek. Sokan vesznek el majd olyanok, akik eleget tudnak ahhoz, hogy megmeneküljenek, mégsem azt teszik, amit kellene. Ennyire komoly a dolog! Nem elég csupán elméletileg tudni, hogy szeresd Istent és a felebarátodat, cselekedni is kell!

`Olvassuk el Jak 2:17-22 verseit! Mennyiben hasonló ez a szakasz ahhoz, amit Jézus a törvénytudónak mondott?`

Ha szeretjük Istent, olvasni fogjuk az Igét, imádkozni fogunk, megtartjuk a parancsolatait és engedelmeskedünk neki teljes szívünkből. Amennyiben azt mondom, hogy szeretem az embereket, de nem törődöm velük a gyülekezetben, megtagadom a segítséget azoktól, akiknek a szükségét enyhíthetném, mire jó a hitem? A kereszténység nem pusztán meghatározott hit­elvek sora, hanem egyfajta életmód. „Ha pedig egy férfi- vagy nőtestvérnek nincs rendes ruhája, és nincs meg a mindennapi eledele, és közületek valaki ezt mondja nekik: »Menjetek el békességgel, melegedjetek meg, és lakjatok jól«, de nem adjátok meg nekik, amire szüksége van a testnek, mit használ az” (Jak 2:15-16, ÚRK)?

Törődsz mások jólétével? Mennyiben követed Pál szavait, hogy „Ne keresse senki a maga hasznát, hanem mindenki legyen tekintettel a másikra is” (Fil 2:4, ÚRK)? Isten kegyelme által hogyan tudjuk még inkább megtanulni a másokkal való törődést?

---

#### Ellen G. White idézetek

A törvénytudó nem volt megelégedve a farizeusok magatartásával és cselekedeteivel. Tanulmányozta a Szentírást, mert meg akarta ismerni mondanivalóját. Mélységesen érdekelte ez a kérdés, és őszintén kérdezte: „Mit cselekedjem?” Válaszában meghatározta a törvény követelményeit, de figyelmen kívül hagyta a ceremoniális és rituális előírások tömkelegét. Ezeknek nem tulajdonított fontosságot. Csak azt a két nagy elvet nevezte meg, amelytől „függ az egész törvény és a próféták” (Mt 22:40). E válasz megdicsérése előnyösen befolyásolta a Megváltó ügyét a rabbiknál. Nem ítélhették el annak szentesítéséért, amit egy törvénytudó is megerősített. […]

Krisztus tudta, hogy senki sem képes a maga erejéből engedelmeskedni a törvénynek. A törvénytudót alaposabb és igényesebb kutatásra akarta késztetni, hogy megtalálja az igazságot. Csak Krisztus erejének és kegyelmének elfogadásával tudjuk megtartani a törvényt. Pusztán az engesztelő áldozatba vetett hit teszi képessé az elbukott embert arra, hogy szeresse Istent teljes szívével, felebarátait pedig úgy, mint saját magát.

A törvénytudó tudatában volt annak, hogy nem tartotta meg sem az első négy parancsolatot, sem pedig a többi hatot. Krisztus fürkésző kérdésének súlya alatt bűnösnek érezte magát, de bűnei megvallása helyett igazolni próbálta azokat. Az igazság elismerése helyett azt igyekezett bebizonyítani, hogy milyen nehéz a parancsolatokat megtartani. Azt remélte, hogy ezzel elhárítja az ítéletet, és sikerül igazolnia magát a nép előtt. – Krisztus példázatai, 377–378. o.

Krisztus minden tanítása során megpróbálta hallgatói elméjébe és szívébe vésni azokat az elveket, amelyek az isteni feddhetetlenség mércéjének alapját képezik. Azt tanította, hogy ha megtartják Isten parancsolatait, akkor a mindennapi életükben megmutatkozik az Isten és az embertársak iránti szeretet. Próbálta a szívükbe plántálni azt a szeretetet, amit Ő érzett az emberiség iránt. Így vetette el az igazság magvait, melyeknek bőséges termése lesz majd a szép és szent jellem. Szent befolyása nem csupán tartós eredményt hoz, hanem látható lesz egy egész örökkévalóságon át. Megszenteli az emberek cselekedeteit, és tisztító erővel bír, bárhol is találtatnak. – Reflecting Christ, 61. o.

A rászorulók és a szenvedők iránti kötelesség elhanyagolása a Krisztus iránti kötelesség elhanyagolását jelenti. Amikor az emberek ügyét Isten elé tárják, nem a következő kérdés hangzik majd el: Mit vallott ő? Hanem ez: Mit tett ő? Betöltötte-e az Igében leírtakat? Önmagának élt-e, vagy jócselekedetei által másokat részesített előnyben? Szeretetteljesen lemondott önmagáról, hogy másoknak áldást szerezhessen? Ha a jelentések alapján ilyen volt az élete, akkor szeretettel teljes, önmegtagadó és jóindulatú jellemmel rendelkezett, s így részesülhet Krisztus áldást hozó jóváhagyásában: „Jól vagyon jó és hű szolgám.” – That I May Know Him, 334. o.