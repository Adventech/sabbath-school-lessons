---
title:  Az Irgalmas Samaritánus Története Ma
date:  16/11/2023
---

Jézus megdicsérte a törvénytudót helyes válaszáért, majd hozzátette: „ezt cselekedd, és élsz” (Lk 10:28), amivel az illető szívének érzékeny pontjára tapintott. A törvénytudónak nem jelentett nehézséget, hogy jól feleljen, de azt meg is tenni sokaknak nem volt könnyű kétezer éve, mint ahogy ma sem az. A törvénytudó csapdába akarta csalni Jézust, megvillantva saját tudását. A következő kérdést tette fel: „De ki az én felebarátom” (Lk 10:29)?

`Olvassuk el Lk 10:30-37 verseit! Hogyan foglalnád össze a történet Jézus által üzent lényegét? `

Élnek emberek a környezetünkben, akikkel igazságtalanul bánnak? Megtesszük értük, amit lehet, hogy segítsük őket?

Valóban néha lelkészek, presbiterek és tagok sem segítik a rászorulókat. Időnként a más hitűek kedvesebbek a közösségükben élőkkel, mint mi. Talán beszélünk a kedvesség fontosságáról, de mások adják meg az embereknek, amire szükségük van, amit pedig mi elmulasztunk. Amennyiben jelent valamit a hitünk, segítenünk kell azokat, akik szükségben élnek.

Jézus úgy zárja az irgalmas samaritánus történetét, hogy megkérdezi, a három közül ténylegesen ki volt a szükségben lévő felebarátja. „Ezzel megszületett az örök válasz a kérdésre: »Ki az én felebarátom« (Lk 10:29)? Krisztus megmutatta, hogy a felebarát nem csak gyülekezeti vagy hittestvért jelent. Nincs köze faji, színbeli vagy osztálykülönbségekhez. Mindenki felebarátunk, akinek a segítségünkre van szüksége. Felebarátunk minden lélek, akit az ellenség megsebesített és összetört. Mindenki felebarátunk, aki Isten tulajdona” (Ellen G. White: Jézus élete. Budapest, 2020, Advent Kiadó, 424. o.).

Kihívás: Kezdj el naponta imádkozni valakiért, aki más, mint te vagy akit talán nem is igazán kedvelsz!

Kihívásra fel! Írj fel legalább három nevet a környezetedből (ne adventistákét), tudd meg, mire van szükségük (érzelmileg, fizikailag, szociális téren), és gondold át, hogyan segíthetnél nekik az adott területeken! Mit tehetnél értük gyakorlati téren a következő héten?

---

#### Ellen G. White idézetek

A törvénytudóhoz hasonlóan sokan teszik fel a kérdést: „Ki az én felebarátom?” Felebarátom az az ember, aki szükségben szenved. Felebarátom Ádám minden tévelygő gyermeke, akit a lelkek ellensége csapdába ejtett és a rossz szokások rabigájába vetett, melyekkel tönkreteszi az Istentől kapott emberi méltóságát. […]

Gondolnunk és gondoskodnunk kell azokról, akiknek a szeretetünkre, a figyelmességünkre és a törődésünkre van szüksége. Sose felejtsük el, hogy Krisztus képviselőiként nem azokkal kell megosztanunk áldásait, akik cserébe megjutalmazhatnak, hanem azoknak kell elvinnünk, akik értékelik mind a mulandó, mind pedig és lelki szükségleteiket is kielégítő ajándékokat. […]

A jó cselekedetek olyan gyümölcsöket képeznek, amilyeneket az Úr elvár tőlünk: kedves szavakat, jótetteket, valamint irgalmas magatartást a szegények, a rászorulók és a szenvedők iránt. Ha szívünk kedvességet tanúsít a csüggedéstől és fájdalomtól megterhelt szívű emberek iránt, ha kezünket kinyújtva felruházzuk a mezítelent, ha az idegent befogadjuk az otthonunkba és a szívünkbe, akkor mennyei angyalok szállnak le hozzánk, és az isteni jóváhagyás szavai töltik be a léget. – Reflecting Christ, 252. o.

Krisztusba, mint személyes Megváltóba vetett hit nélkül lehetetlen áldásos benyomást tennünk a kételkedő világra. Nem tudjuk átadni másoknak azt, amivel magunk sem rendelkezünk. Csak Krisztus iránti odaadásunkkal és megszentelődésünkkel arányban tudunk az emberiség áldására és fölemelésére lenni. Ha nincs tényleges szolgálat, sem valódi szeretet, ha nincs valóságos lelki életünk, akkor másokat segítő erővel sem rendelkezünk. Ha nincs kapcsolatunk a mennyel, Krisztus illata sincs az életünkben… „Ha embereknek vagy angyaloknak nyelvén szólok is, szeretet pedig nincsen énbennem, olyanná lettem, mint a zengő érc vagy pengő cimbalom. És ha jövendőt tudok is mondani, és minden titkot és minden tudományt ismerek is; és ha egész hitem van is, úgyannyira, hogy hegyeket mozdíthatok ki helyükről, szeretet pedig nincsen énbennem, semmi vagyok. És ha vagyonomat mind felétetem is, és ha testemet tűzre adom is, szeretet pedig nincs énbennem, semmi hasznom abból.” (1Kor 13:1–3)

A szívünket betöltő szeretet biztosan kiárad másokra, nem azért, mert kedveznek nekünk, hanem mert a szeretet a cselekedetünk rugója. A szeretet jobbá teszi a jellemet, igazgatja, javítja ösztönzéseinket, lecsillapítja az ellenségeskedést, nemesíti hajlamainkat. A szeretet olyan tágas, mint a mindenség, és az angyalok tevékenységével áll összhangban. Ha ezt ápoljuk szívünkben, megédesíti egész életünket, és áldást áraszt a körülöttünk levőkre is. Ez, csakis ez tehet bennünket a föld sójává. – Gondolatok a hegyibeszédről, 37–38. o.