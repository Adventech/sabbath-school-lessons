---
title:  A Kérdések Kérdése
date:  12/11/2023
---

 

Kik vagyunk? Miért vagyunk itt? Mi történik, amikor meghalunk? Mi a végső sorsunk? Erkölcsi lényekként ezek a legfontosabb kérdéseink. Lukács evangéliumában valaki Jézushoz fordult, és feltette neki az élet legégetőbb kérdését.

`Olvassuk el Lk 10:25 versét! Mit kérdez a törvénytudó, és miért?`

A kérdés önmagában is komoly, de a Biblia elárulja: a törvénytudó próbára akarta tenni vele Jézust. Időnként az emberek szkeptikusan, hitetlenül érkeznek, nem mindig komoly a kérdésük, de ettől még elérhetjük őket. Jézus is ennek hátterén közeledett a törvénytudóhoz, miközben tudta, hogy a szándékai nem tiszták. Ugyanakkor a kérdés lehetőséget adott arra, hogy a szívük átvizsgálására ösztönözze a törvénytudót és a hallgatóságot. Noha a Mester ismerte a kérdező indítékát, nem volt elutasító vagy tiszteletlen vele.

Mi lehetne fontosabb, mint éppen ez a kérdés: „…mit tegyek, hogy elnyerjem az örök életet?” Nem számítanak a vallási szokásaink, a gyakorlatunk – ez a kérdés mindezek felett áll. Mi más számíthatna nekünk, akiknek az életét úgy ábrázolja a Szentírás, hogy „Bizony pára az, amely rövid ideig látszik, azután pedig eltűnik” (Jak 4:14, ÚRK). Mert mi más választásunk volna, mint vagy az örök élet, vagy az örök elmúlás?

`Olvassuk el 1Kor 15:30-32 verseit! Mire mutat rá Pál, ami az örök élet fontosságát hangsúlyozza?`

Bár megkérdőjelezhető szándékkal, de a törvénytudó egy kulcskérdést tesz fel. Jézus, aki minden kínálkozó lehetőséget kihasznált a misszióra, úgy fordítja a szituációt, hogy lelkeket nyerjen.

Hogyan fordíthatunk okosan a misszió előnyére bármilyen lehetőséget, ami elénk jön, még ha a körülmények esetleg nem is ideálisak erre?

---

#### Ellen G. White idézetek

A törvénytudó által feltett kérdés létfontosságú következményekre vonatkozott. A farizeusok azért küldték őt megkérdezni a Mestert, mert arra számítottak, hogy Jézus válaszát majd felhasználhatják megvádolására, és elítélhessék a nép előtt. Krisztus nyugodtsága, bölcsessége és tekintélyt parancsoló szavai azonban nem hagytak helyet a félreértelmezésnek.

Amikor a törvénytudó feltette a kérdést, Jézus tudta, hogy a szándék mögött legádázabb ellenségei állnak, akik valamilyen formában csapdába próbálják ejteni Őt. Ezért a válaszával mintegy áthárította a felelősséget a törvénytudóra, akit így saját kérdésének a megválaszolására kényszerített a tömeg előtt. „A törvényben mi van megírva? Mint olvasod? Az pedig felelvén, monda: Szeresd az Urat, a te Istenedet teljes szívedből és teljes lelkedből és minden erődből és teljes elmédből; és a te felebarátodat, mint magadat. Monda pedig annak: Jól felelél; ezt cselekedd, és élsz.” (Lk 10:26–28) Az örök élet feltételét az Isten parancsolatai iránti engedelmesség képezi. – The Upward Look, 221. o.

Egyikünk se feledje, hogy nincs ember, akinek a szíve szándékát az Úr tisztán ne látná. Gondosan megvizsgálja minden ember indítékát, mintha az ember sorsa ettől az egyetlen mérlegeléstől függne. Az isteni erővel való összeköttetésre van szükségük, hogy megnövekedett, tiszta világosságban és bölcsességben részesüljenek, hogy az okról az okozatra tudjanak következtetni. Ápoljuk értelmi képessé­geinket azzal, hogy az isteni természet részesei leszünk, miután elmenekülünk a romlottság elől, amely a bűnös kívánság által uralkodik a világon. Mindenkinek értenie kell az igazságot, hogy mennyei Atyánk igaz, s nincs olyan szándék, bármilyen szövevényes; nincs olyan indíték, bármilyen rejtett is, melyet az Úr ne értene teljes biztonsággal. – A Te Igéd igazság, 3. köt., 1160. o.

Ne engedjétek, hogy bármi is elterelje figyelmeteket a kérdésről: „Mit cselekedjem, hogy elnyerjem az örök életet?” (Lk 10:25) Életre vagy halálra szóló kérdés ez, amit mindannyiunknak meg kell válaszolnunk végérvényesen. Töltse be gondolatainkat a birtokunkban lévő ünnepélyes igazság jelentősége! […]

Isten józanul és őszintén gondolkodó férfiakat és nőket szeretne látni. Egyre magasabb és magasabb szintre kell jutnunk, hogy szélesebb horizont táruljon elénk! Jézusra tekintve az Ő hasonlatosságára kell változnunk! Ha a menny mély és örökkévaló igazságait kutatva töltik idejüket, akkor semmi léhaság nem kerül a vallási életükbe… Miközben róla tanulnak, indítékaik és együttérzésük szilárddá és megingathatatlanná válik, mert a mindenek fölött való bölcsesség szilárd és maradandó. A Krisztustól származó élő víz nem sekélyke forrás, mely csobog egy ideig, majd kiszárad; az élő víz örök életre buzog. – Szemelvények Ellen G. White írásaiból, 1. köt., 171–172. o.