---
title:  „…Keresztfára Szegezve Megöltétek”
date:  08/11/2023
---

Az apostolok cselekedetei 2. fejezete feljegyzi a Szentlélek kitöltetését pünkösdkor. Amint Jézus követői imádkoztak, tüzes lángnyelvek szálltak a fejükre. Ekkor felismerték, hogy megkapták a Szentlélek megígért erejét.

`Olvassuk el ApCsel 2:1-41 verseit! Mi történt a tanítványokkal, miután elnyerték a Szentlelket?`

A tanítványok más nyelveken kezdtek beszélni, „amint a Lélek adta nekik, hogy szóljanak” (ApCsel 2:4, ÚRK). Itt az az igazán fontos, hogy Isten olyan dolgokkal ruházta fel őket, amelyek a hit nélkül élők hasznára voltak. Az áldás nem csak nekik maguknak használt. Nem olyasmi volt, ami felkészítette őket a mennyre vagy ami megkönnyítette saját ügyeik intézését a más nyelven beszélők között. Azért kapták az áldást, hogy betöltsék Isten misszióját az elveszettekért. Isten ma azért hívja el követőit, hogy személyes ajándékaikat használják fel küldetésének előrevitelében a nem hívőkért. Ajándékokat kaptunk, tehát lehet annál erősebb hívás a misszióra, mint személyes ajándékaink használata azért, hogy elérjünk másokat? A Szentlélek kitöltetése azt eredményezte, hogy sokan megtértek, akik addig elutasították a Messiást, közöttük olyanok is, akik Jeruzsálemben voltak, amikor Krisztus meghalt. Gondold el, micsoda erő nyilvánulhatott meg! Péter azzal vádolta őket, hogy részesei voltak Krisztus megfeszítésének. Nyilvánvalóan rádöbbentek, mit tettek, és felismerésük következményeként kiáltották: „Mit cselekedjünk, atyámfiai, férfiak” (ApCsel 2:37)? Még ők is megbocsátást nyerhetnek. Péter ezt felelte: „Térjetek meg és keresztelkedjetek meg mindnyájan Jézus Krisztus nevében bűneitek bocsánatára, és megkapjátok a Szentlélek ajándékát” (ApCsel 2:38, ÚRK). Együtt munkálkodva, összhangban a Szentlélekkel és egymással Jézus követői a megtérést és a bűnök bocsánatát prédikálták még azoknak is, akik talán tevékenyen részt vettek Jézus megfeszítésében. Ez az evangéliumban rejlő erő. Ha ez nem motivál minket a misszióra, akkor mi? Isten arra hív el, hogy elmondjuk az evangéliumot a világnak, a bűnös, romlott világ bűnös, romlott embereinek. Nem az a dolgunk, hogy ítélkezzünk, hanem tanúskodjunk Jézus megmentő erejéről. 

Miért erősítsen bennünket az a gondolat, hogy Isten még azoknak is felajánlja a megváltást, akik bűnrészesek voltak Krisztus megfeszítésében? Miért bátorít a bizonyságtételre, függetlenül attól, hogy egyesek mennyire bűnösök a szemünkben?

---

#### Ellen G. White idézetek

Pünkösdkor az örökkévaló Isten nyilatkozott meg az egyháznak küldött erő által. A Szentlélek szélfuvallatként szállt le az összegyűlt tanítványokra, ahol a megtérésről szóló bizonyságtevések a bűnbocsánatért Istent dicsőítő énekekkel egyesültek. A hála és a prófétálás szavai hangzottak el. Az egész menny figyelte a semmihez sem fogható szeretet megnyilvánulását.

Az apostolok és a tanítványok csodálattal kiáltották: „Micsoda szeretet!” Megértették a kapott ajándék jelentőségét. Szívük mély és mindent átfogó munkavággyal telt meg, és készen álltak elmenni a föld végső határáig, hogy elvigyék azt az üzenetet, ami nem szólt másról, csak Jézus Krisztus keresztjéről. Égett bennük a vágy, hogy a még megmentésre váró lelkek mielőbb a gyülekezethez csatlakozzanak. – That I May Know Him, 344. o.

Háromezer lélek csatlakozott az egyházhoz. Az apostolok a Szentlélek ereje által beszéltek. Szavaikat nem lehetett elvitatni, mert hatalmas csodák erősítették meg azokat a Szentlélek kitöltetése által. Az apostolok maguk is elámultak az eredményeken, a lelkek gyors és bőséges aratásán. Minden ember csodálattal telt el. […]

Habár az apostolok érvei világosak és meggyőzőek voltak, egymaguk nem tudták volna eloszlatni a zsidók előítéleteit, amelyek oly sok bizonyítéknak ellenálltak. De a Szentlélek isteni ereje által szívükbe ültette azokat az érveket, amelyek olyanok voltak, mint a Mindenható éles nyilai, és meggyőzték őket ama rettenetes bűnükről, hogy elutasították, elvetették és megfeszítették a dicsőség Urát. „Ezeket pedig mikor hallották, szívükben megkeseredtek, és mondták Péternek és a többi apostoloknak: Mit cselekedjünk atyámfiai, férfiak? Péter pedig mondta nékik: Térjetek meg és keresztelkedjetek meg mindnyájan a Jézus Krisztusnak nevében a bűnöknek bocsánatára; és veszitek a Szent Lélek ajándékát.” (Csel 2:37–38) – A megváltás története, 245. o.

Rövidesen különös és gyors változások történnek majd. Isten népe álljon a Szentlélek irányítása alatt, hogy szembenézhessen korunk kényszerhelyzeteivel, s amennyire lehetséges, ellensúlyozza a világ bomlasztó befolyását. Ha a gyülekezet virraszt, ha Krisztus követői vigyáznak és imádkoznak, akkor elnyerhetik a világosságot, melynek fényénél meg tudják érteni, fel tudják mérni az ellenség munkáját.

A vég közel! Isten felszólítja a gyülekezetet, hogy rendezzék, ami még hátra van. Isten munkatársai! Az Úr hatalmat adott nektek, hogy másokat is magatokkal vigyetek a mennybe. Legyetek Isten élő küldöttei, a világosság közvetítői. Mennyei angyalok állnak körülöttetek, kiket Krisztus bízott meg, hogy támogassanak benneteket és erősítsék kezeteket a lélekmentés munkájában. – Bizonyságtételek a gyülekezeteknek, 6. köt., 436. o.