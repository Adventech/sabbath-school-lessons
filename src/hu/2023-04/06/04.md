---
title:  Várakozás És A Misszió
date:  07/11/2023
---

Lukács evangéliuma Krisztus mennybemenetelével fejeződik be (Lk 24:50-53). Ám a történet nem ér itt véget. Lukács folytatásként megírja az Az apostolok cselekedeteit. Mennybemenetele előtt Jézus misszióval bízta meg, ígéretekkel látta el tanítványait, és megparancsolta nekik, hogy maradjanak Jeruzsálemben, amíg „amíg fel nem ruháztattok mennyei erővel” (Lk 24:49, ÚRK – lásd még ApCsel 1:4-8). Azt mondta, addig maradjanak a városban, amíg be nem teljesedik ígérete, miszerint elküldi a Szentlelket, aki erőt ad nekik, hogy tanúi legyenek Jeruzsálemben, Júdeában, Samáriában és azon túl.

`Olvassuk el ApCsel 1:12-26 verseit! Mit csinált az akkoriban nagyjából százhúsz tanítvány, amíg az ígéretre vártak?`

Jézus egyértelmű küldetést adott nekik: legyenek tanúi az egész világon. Várakozás közben kétféleképpen készültek a misszióra. Lukács azt írja, hogy először is folytatták a közös imát és könyörgést. Egyikük számára sem volt kérdés, milyen küldetésre hívta őket Jézus, és mindannyian el is fogadták a megbízást. Ez inspirálta őket, hogy fogjanak össze imában. Lukács nem közli, mit kértek, de több mint biztos, hogy bölcsességért, erőért és bátorságért imádkoztak, hogy együtt tölthessék be a küldetésüket. Jó példa ez mindannyiunk számára.

A másik az volt, hogy amíg vártak, tervezték a missziójukat. Miután Júdás átadta a hatóságoknak kivégzésre Jézust, öngyilkos lett. Így egy hely üresen maradt a tizenkettő között. Amíg vártak, Isten vezetését kérve választottak valakit helyette. Szervezték a dolgaikat és tervezték a misszió indulását. A döntésekben Péternek vezető szerepe volt. Senki sem kérdőjelezte meg a tetteit, mindannyian Isten bölcsességét látták a dolgok menetében. Megértették és bíztak benne, hogy Isten cselekszik és dolgozik, Ő mozdítja elő azt, ami közöttük történik. A várakozás nem telt hiábavalóságokkal, tele volt célokkal és a missziót előrevivő cselekedetekkel.

Miközben várjuk, hogy a Szentlélek kitöltessen és segítsen befejezni Isten nagy misszióját, össze kell fognunk, hogy erősítsük egymást (Zsid 10:24-25), imádkozva Isten Lelkéért. Eközben ráhangoljuk magunkat és az egyházat az Isten szerint legfontosabb dologra: az elveszettek megmentésére.

Hogyan tanulhatunk meg úgy várni Istenre, hogy közben ne vesszen el a hitünk? Hogyan használhatod fel legjobban az időt várakozás közben, ahogy a tanítványok is tették?

---

#### Ellen G. White idézetek

Buzgó követői örömmel hallgatták tanításait, és rendkívül lelkesítette őket minden egyes szó, ami szent ajkait elhagyta. Most már egészen bizonyosak voltak abban, hogy Ő a világ Megváltója. Szavai mély gyökeret vertek szívükben, és végtelenül szomorúak voltak, hogy szeretett Mesterüktől nemsokára el kell válniuk, s többé nem hallgathatják vigasztaló, kegyes szavait. De szívük ismét túláradó örömmel és szeretettel telt meg, amikor Jézus mondta nekik, hogy elmegy részükre hajlékokat készíteni, és ismét eljön, hogy magához vegye őket, hogy ahol Ő van, örökre ott legyenek az övéi is. Azt is megígérte nekik, hogy távozása után elküldi a Vigasztalót, Isten Szentlelkét, aki minden igazságra elvezérli őket. „És felemelé kezeit és megáldá őket.” – Tapasztalatok és látomások, 190. o.

Nekünk is időt kell szakítanunk az elmélkedésre, imádkozásra és lelki felüdülésre. Nem értékeljük az ima erejét és hatékonyságát úgy, ahogy kellene. Az ima és a hit megvalósítja azt, amire a földön semmilyen hatalom nem képes. […]

A kísértések, amelyeknek naponta ki vagyunk téve, szükségszerűvé teszik az imát. Mindenfelől veszélyek leselkednek ránk – különösen azokra, akik igyekeznek másokat az erkölcsi fertőből kiemelni és a pusztulástól megmenteni. Mivel folytonosan testközelbe kerülnek a gonoszsággal, erősen kell kapaszkodniuk Istenbe, különben ők is megfertőződnek. […]

Ha engedjük, hogy Istennel való kapcsolatunk megszakadjon, védtelenül maradunk. Minden jó szándék és elhatározás kevés a bűn leküzdéséhez. Imádkozó embereknek kell lennetek. Ne erőtlenül, csupán alkalomszerűen, rendszertelenül imádkozzatok, hanem buzgón, kitartóan, szüntelenül! Nem mindig kell az imádkozáshoz leborulni. Legyen szokásotok a Megváltóval beszélgetni, amikor egyedül vagytok, amikor az utcán jártok, és amikor mindennapi munkátokban szorgoskodtok! A szív szótlan fohásza szálljon fel folytonosan segítségért, világosságért, erőért és ismeretért! Legyen minden lélegzetvétel egy-egy imádság! – A nagy Orvos lábnyomán, 509–510. o.

Hittestvéreinknek sosem kellene elhanyagolniuk a közös összejöveteleken való részvételt, mivel ez egy Isten által kijelölt módszer, amely gyermekeit elvezetheti az egységre, hogy keresztény szeretetben és közösségápolásban segíthessék, bátoríthassák és erősítsék egymást.

Urunk testvéreiként szent elhívást kaptunk a boldog és szent életre. Az engedelmesség keskeny útjára lépve szüntelenül frissítenünk kell elménket az egymással és az Istennel ápolt közösség által. Látjuk, hogy az Úr napja közeleg, ezért gyakran kell találkoznunk, hogy tanulmányozzuk az Igét, és bátorítsuk egymást a hűségben való kitartásra mindvégig. Ezek a földi találkozók Isten által elrendelt eszközök, amelyek alatt elbeszélgethetünk egymással, és minden segítséget kihasználva megfelelő módon készülhetünk a mennyei lakozásban teljesedő örökségünkre. – Our High Calling, 166. o.