---
title:  Motiváció És Felkészülés A Misszióra
date:  04/11/2023
---

### E heti tanulmányunk
Lukács 24:1-12, 36-49; Apostolok cselekedetei 1:12-26; 2:1-41; 1Korintus 11:1;

> <p></p>
> Zsidók 10:24-25

„Majd azt mondta nekik: Erről beszéltem nektek, amikor még veletek voltam, hogy be kell teljesednie mindannak, ami megíratott felőlem Mózes törvényében, a prófétáknál és a zsoltárokban” (Lk 24:44, ÚRK).

Pál ezt írja a filippibelieknek: „Némelyek ugyan irigységből és versengésből is, de mások jó szándékból hirdetik Krisztust. Ezek szeretetből, mert tudják, hogy az evangélium védelmére rendeltettem, mások pedig önérdekből, nem tiszta lélekkel hirdetik Krisztust, mert úgy vélik, hogy fogságom nyomorúságait ezzel növelik. De mit mondjak? Csak az számít, hogy bármi módon, akár színből, akár szívből, Krisztust hirdetik, és én ennek örülök, sőt örülni is fogok” (Fil 1:15-18, ÚRK).

Erőteljes szavak. A lényeg, hogy „…akár színből, akár szívből”, de hirdessék Krisztust, ez számított Pálnak. Ideális esetben a motiváció a jó hír megosztásának vágya, a szeretet és az igazság ismerete, nem pedig önző ambíció, irigység vagy viszálykeltés. Mi indít tehát arra, hogy Krisztust hirdessük, és mik azok a módszerek, amelyekkel felkészülhetünk erre? A héten megnézünk néhány eseményt a korai egyház életéből, amelyek utat mutatnak a misszió döntő pontjain.

---

#### Ellen G. White idézetek

Jézus azt szeretné, hogy a szolgálatába álló emberek ne a jutalomra várjanak, vagy ne gondolják, hogy fizetséget kellene kapniuk a munkájukért. Az Úr azt akarja, hogy gondolataink máshol időzzenek, mivel Ő nem azt látja, amit az ember lát. Nem a kinézet alapján ítél, hanem a szív őszinteségét értékeli. […]

Pál apostol szeme előtt az örök élet koronája lebegett, és tudta, hogy ezt nemcsak ő fogja megkapni, hanem mindazok is, akik várják Jézus eljövetelét. A Jézus Krisztusba vetett hite által megszerzett győzelem eredményeképpen vágyott olyan nagyon erre a koronára. Pál folyton dicsőítette Jézust. Helytelen dolog kérkedni a talentumokkal és azzal, hogy saját erőnkből győzhetünk. „Ne dicsekedjék a bölcs az ő bölcsességével, az erős se dicsekedjék az erejével, a gazdag se dicsekedjék gazdagságával; hanem azzal dicsekedjék, aki dicsekedik, hogy értelmes és ismer engem, hogy én vagyok az Úr, aki kegyelmet, ítéletet és igazságot gyakorlok e földön; mert ezekben telik kedvem, azt mondja az Úr.” – Counsels on Stewardship, 339. o.

Isten szeretné, ha bíznánk benne, és nem kérdeznénk, mi lesz a jutalmunk. Ha Krisztus a szívünkben lakik, nem a jutalom áll gondolataink homlokterében; nem a jutalomért szolgálunk. Igaz, hogy a jutalmat is meg kell becsülnünk, de ne az legyen az első. Isten azt akarja, hogy értékeljük megígért áldásait, de azt nem, hogy lessük a jutalmat, és azt érezzük, hogy minden szolgálatért jutalom jár. Ne annyira a jutalommal törődjünk, mint inkább azzal, hogy – minden nyereségtől függetlenül – helyesen cselekedjünk! Az Isten és embertársaink iránti szeretet legyen a hajtóerőnk! – Krisztus példázatai, 398. o.

A pusztai sátortemplom munkásainak szolgálatkészségével és jókedvű önmegtagadásával ritkán találkozunk. Pedig csakis e lelkület kellene áthassa Jézus követőit! Mennyei Mesterünk példát mutatott arra, hogyan kell tanítványainak dolgozniuk. Azoknak, akikhez így szólt: „Jöjjetek utánam, és én emberhalászokká teszlek titeket” (Mt 4:19), nem kínált fel összeget a szolgálatuk jutalmául. Osztozniuk kellett önmegtagadásában és áldozatában.

Ne a kapott bérért dolgozzunk! Szolgálatunkra, amelyet Istenért végzünk, ne késztessen semmi önző indíték. Az önzetlen odaszentelődés és áldozatos lelkület volt és lesz is mindig az Istennek kedves szolgálat első feltétele. Urunk és Mesterünk azt akarja, hogy egyetlen önző szál se szövődjön művébe. Igyekezetünkbe vigyük bele azt az ügyességet és szaktudást, pontosságot és bölcsességet, amelyet a tökéletesség Istene a földi templom építőitől elvárt. Munkánk közben sohase felejtsük el, hogy legnagyobb képességeink és legnagyszerűbb szolgálataink is csak akkor kedvesek Isten előtt, ha az ént az oltárra tesszük – élő, égő áldozatként. – Próféták és királyok, 64–65. o.