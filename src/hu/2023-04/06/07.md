---
title:  További Tanulmányozásra
date:  10/11/2023
---

Missziónknak mély szeretetből és hálából kell fakadnia, azért, amit Krisztus tett az életünkben. Minden egyéb motiváció félrevezető. A sikeres misszió, evangelizáció kulcsa az Igében való elmerülés és az arra való ráhangolódás.

„Váljék eggyé életünk Krisztus életével! Merítsünk állandóan belőle! Együnk az élő Kenyérből, amely a mennyből szállt alá, és merítsünk a Forrásból, amely mindig árasztja örökké friss, gazdag kincseit! Ha állandóan az Urat nézzük, és hálaadó, dicsőítő szívünket hozzá emeljük, vallási életünk mindig eleven lesz. Imáinkban Istennel beszélgetünk, mint barát a baráttal, és Ő maga mondja el nekünk titkait. Gyakran elfog bennünket valamilyen kellemes, boldog érzés – Jézus jelenlétének tudata. Sokszor átforrósodik szívünk, amikor közeledik hozzánk, hogy beszélgessen velünk, mint ahogy Énokkal beszélt. Amikor a hívő ember életében mindez valósággá válik, élete olyan egyszerűségről, alázatosságról, szelídségről és szerénységről tanúskodik, amelyből társai megláthatják, hogy Jézussal volt és tőle tanult” (Ellen G. White: Krisztus példázatai. Budapest, 1983, H. N. Adventista Egyház, 84. o.).

„Az énközpontú életben nem lehet növekedés, sem gyümölcstermés. Ha elfogadtad Krisztust személyes Megváltódnak, akkor igyekezz önmagadat elfelejtve másokon segíteni! Beszélj Krisztus [másokért elszenvedett, önfeláldozó haláláról]!… Ha befogadod Krisztus Lelkét, az önzetlen szeretet és másokért való szolgálat lelkét, magad is növekszel és gyümölcsöt teremsz. A Lélek ajándékai beérnek jellemedben. Hited nő, meggyőződésed elmélyül, szereteted tökéletes lesz. Egyre jobban tükrözöd Krisztust mindenben, ami tiszta, nemes és szép” (u. o. 40. o.).

**Beszélgessünk róla!**

`1. Hogyan érted Pál szavait a Filippi levélben, amikor azokról ír, akik irigységből, versengésből vagy önző célokért hirdetik Krisztust? Miként bizonyosodhatunk meg róla, hogy mi nem esünk ezekbe a hibákba?`

`2. Milyen személyes tapasztalatokat szereztél Istennel és szeretetének valóságával? Ezek alapján képes lennél másoknak őszintén és nyíltan prédikálni Isten jóságáról és szeretetéről? Mi lenne a te bizonyságtételed?`

`3. Milyen tapasztalatot szereztél az Istenre várakozással? Mit tanultál eközben a belé vetett bizalomról, valamint úgy általában a hitről?`