---
title:  A Prófétai Alap
date:  06/11/2023
---

 

`Olvassuk el Lk 24:36-49 verseit! Mi történt, és miért volt mindez kulcsfontosságú tapasztalat az apostoloknak?`

Érdekes módon az első időben a tanítványok a félelem miatt nem hittek. Miután látták Jézust és meggyőződtek arról, hogy él, örömükben nem hittek (lásd Lk 24:41). Érezted már úgy, hogy valami túl szép ahhoz, hogy igaz legyen? Ezt élték át a tanítványok és a többiek a felső szobában.

Amennyiben Jézus csupán ezt a tapasztalatot hagyja rájuk, a hitük aligha tartott volna ki távozása után. Ahogy telik az idő, a tapasztalat ereje elhalványulhat, feledésbe merülhet vagy megkérdőjeleződhet. Ezért Jézus nem elégedett meg annyival, hogy megmutatta a hegeit és evett előttük. Az Igéhez irányította őket, rámutatott a munkája és szolgálata prófétai alapjaira. Nagy tapasztalatuk ellenére Jézus azt akarta, hogy a hitük Isten Igéjén nyugodjon: „Erről beszéltem nektek, amikor még veletek voltam, hogy be kell teljesednie mindannak, ami megíratott felőlem Mózes törvényében, a prófétáknál és a zsoltárokban” (Lk 24:44, ÚRK).

A tanúságtétel erős motivációja itt is Isten Igéje. Jézus tudta, hogy tapasztalatuk megszilárdításához a tanítványoknak szükséges megérteniük, miért kellett meghalnia és mi a feltámadásának jelentősége. Világképüknek el kellett mozdulnia a politikai és földi királyság várásától a nagy megoldás irányába, ami Krisztus győzelme a bűn és a halál felett. Az evangélium sokkal több Izrael politikai egyeduralomra jutásánál. Megmutatja Krisztus győzelmét Sátán felett és garantálja, hogy egy nap a bűn eltűnik a világból, a föld újjá lesz, Isten együtt él majd a népével. Jézus „megnyitotta értelmüket” (Lk 24:45, ÚRK), így képesek voltak megérteni ezeket az igazságokat, amelyeket azután be kellett mutatniuk a világnak.

Krisztussal szerzett tapasztalataink nem maradhatnak fenn igei alapok nélkül, amibe beletartoznak a történelmi eseményeket, Jézus első és második eljövetelét bemutató próféciák is. Ezeket az igazságokat valóban megértve készen állunk a misszióra, motiváltan.

Mennyire vagy megalapozott a próféciákban, amelyek Krisztusra, első és második eljövetelére mutatnak? Miért kell szilárdan gyökereznünk Isten Igéjében, az utolsó napokra vonatkozó próféciákban? Miért nélkülözhetetlen érteni azokat, különösen a misszió miatt?

---

#### Ellen G. White idézetek

Jézus negyven napon át tartózkodott még tanítványai között, és örömmel, reménnyel töltötte be szívüket, mivelhogy még teljesebb mértékben feltárta előttük Isten országának igazságait. Megbízta őket, hogy bizonyságai legyenek annak, amit láttak és hallottak szenvedéseiről, haláláról és feltámadásáról; hirdessék az egész emberiségnek, hogy lefizette a váltságdíjat, s aki akar, az hozzá jöhet, és életet nyerhet. Hűséges szeretettel jelentette ki nekik, hogy üldözések és szomorúság vára rájuk, de ha megemlékeznek tapasztalataikról és hozzájuk intézett szavairól, akkor segítséget merítenek és megvigasztalódnak. Kijelentette tanítványainak, hogy Sátán kísértéseit legyőzte, és próbák, szenvedések által vívta ki a győzelmet. Sátánnak többé semmi hatalma sincs rajta, ellenben ezentúl hozzájuk közeledik, és most már őket és mindazokat fogja megkísérteni, akik nevében hisznek. Csakhogy ők is éppúgy győzhetnek, amint Ő is győzött. Jézus felruházta tanítványait mennyei erővel, hogy csodákat művelhessenek, és elmondta nekik, hogy bár gonosz emberek üldözni fogják őket, de időnként elküldi angyalait szabadításukra. Addig nem vehetik el az életüket, amíg küldetésüket nem teljesítik. Akkor esetleg vérükkel kell megpecsételniük azt, amiről bizonyságot tettek. – Tapasztalatok és látomások, 189. o.

Akinek Jézus lakozik hit által a szívében, az valójában elnyerte a Szentlelket. Minden ember, aki elfogadja Jézust személyes Megváltójának, teljesen biztos lehet abban, hogy a Szentlélek lesz az Útmutatója, Megszentelője, Vezetője és a Tanúja. Minél hűségesebben ragaszkodik az Úrhoz és mellette marad, annál erőteljesebb lesz a bizonyságtevése a Megváltó szeretetéről, és egyre nyilvánvalóbbá válik, hogy értékeli Isten Igéjét. Az Ige lesz eledele, szomjazó lelke számára pedig élő víz. Számára fontos, hogy közvetlenül az Igéből ismerheti meg Isten akaratát. – The Upward Look, 19. o.

A belé [Krisztusba] vetett hit nélkülözhetetlen a lelki élethez. Akik az Igéből táplálkoznak, sohasem éheznek, sohasem szomjaznak, és sohasem vágyakoznak ennél magasabb rendű jóra.

A legigazabb és legmagasabb rendű ismeret Isten Igéjében található. […]

A Biblia a vezérünk az örök élethez vezető biztonságos ösvényen. Isten ihlette az embereket, hogy írják le mindazt, ami bemutatja számunkra az igazságot, ami vonz bennünket, és ha gyakoroljuk, képessé tesz olyan erkölcsi erő befogadására, ami a legképzettebb elmékkel is felveszi a versenyt. Mindazok, akik Isten Igéjét tanulmányozzák, értelmileg megerősödnek. Ez minden más tanulmánynál jobban és hatékonyabban fejleszti a felfogóképességet, és minden készséget, tehetséget új erővel ruház fel. Szoros kapcsolatba hoz bennünket a mennyel; bölcsességet, ismeretet és megértést ajándékoz nekünk. Az evangélium lelki táplálék az ember lelki éhségének kielégítésére. Minden esetben azt nyújtja, amire az embernek éppen szüksége van. – Isten fiai és ­leányai, 70. o.