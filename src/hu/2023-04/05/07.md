---
title:  További Tanulmányozásra
date:  03/11/2023
---

Ellen G. White határozottan figyelmezteti azokat, akik nem követik Jézus hívását, hogy bizonyságot tegyenek a környezetükben: „Azok kifogásai, akik nem végzik ezt a munkát, nem mentesítik őket a felelősség alól, és ha úgy döntenek, hogy nem végzik a munkát, akkor elhanyagolják azokat, akikért Krisztus meghalt, elhanyagolják Istentől kapott felelősségüket, és a mennyei könyvekben hűtlen szolgaként jegyzik fel őket. Vajon a Mesterhez hasonlóan dolgozik az a lelkész, hogy mások számára erősség és áldás legyen, aki elzárkózik azok elől, akiknek szükségük van a segítségére? Akik elhanyagolják a személyes kapcsolatot az emberekkel, önzővé válnak, miközben éppen arra a tapasztalatra van szükségük, hogy kapcsolatba kerüljenek testvéreikkel, megértsék lelki állapotukat, és tudják, hogyan kell Isten nyáját legeltetni, mindenkinek a maga idejében adva meg a maga eledelét. Aki elhanyagolja ezt a munkát, nyilvánvalóvá teszi, hogy erkölcsi megújulásra szorul. Meglátja majd, hogy nem viselte a munka terhét” (Ellen G. White: The Advent Review and Sabbath Herald. 1892. augusztus 3.).

E kemény szavak kiemelik Isten missziójának fontosságát, de nem maradunk remény nélkül: „Jónás feladata súlyos felelősséggel járt. De aki megparancsolta, hogy menjen, erőt és eredményt is tudott adni szolgájának. Ha a próféta habozás nélkül engedelmeskedik, sok keserű tapasztalattól megmenekül és Isten gazdagon megáldja. Az Úr azonban nem hagyta el a kétségbeesett prófétát. Egy sor próba és különös intézkedés nyomán újjáéledt bizalma Istenben és menteni tudó végtelen hatalmában” (Ellen G. White: Próféták és királyok. Budapest, 1995, Advent Kiadó, 167. o.).

Jónáshoz hasonlóan mi is könnyebben találhatunk kifogásokat a misszióban való részvétel helyett. Számtalan dolog motiválhat bennünket a mentségek keresésére. Azonban az elhívásunk nem kevésbé konkrét, mint Jónásé volt. A kérdés csupán az, hogy miként válaszolunk rá.

**Beszélgessünk róla!**

`1. Milyen kifogások kísértenek arra, hogy ne kapcsolódj be a misszióba? Mi a te Ninivéd?`

`2. Gondoljuk át, mennyire értékes az üzenetünk, amit adventistaként képviselünk! Milyen áldás, hogy ismerhetjük mindezt! Mi tart vissza attól, hogy másoknak is beszéljünk arról, amit mi annyira szeretünk?`

`3. Hogy tanulhatjuk meg Isten kegyelme által legyőzni a misszióval kapcsolatos esetleges félelmeinket? `

---

#### Ellen G. White idézetek

Üzenet az ifjúságnak, „Hitben dolgozz!” c. fejezet, 197–198. o.