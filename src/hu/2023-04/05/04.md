---
title:  Kifogásaink - Nehézségek
date:  31/10/2023
---

Jónás tapasztalata a hal gyomrában (Jónás 2. fejezete) drámai bemutatása Isten szeretetének és kegyelmének. A próféta imájából kitűnik, hogy nem felejtette el Isten szeretetüzenetét. Az Úrral való elképesztő tapasztalata azonban nem jelenti azt, hogy régi berögződései vagy szokásai könnyen megváltoztak volna, még ha el is ment Ninivébe.

`Olvassuk el Jónás 3. fejezetét! Miként reagáltak az emberek Jónás prédikációjára? Milyen tanulságot vonhatunk le ebből a bizonyságtételre vonatkozóan?`

Bárhogy is érzett Jónás a niniveiek iránt, azt prédikálta, amit Isten mondott neki, és az eredmény megdöbbentő volt: a niniveiek megtértek. Jónásnak sok mindenen kellett keresztülmennie, dolgokat megtennie, amit nem akart, de amikor engedelmeskedett, Isten megdicsőült.

Isten missziója olyanok vállán halad előre, akik hajlandóak áldozatot hozni, még ha vonakodva is. Értékrendünk nem akadályozhatja Istennek az elveszettekért végzett szolgálatát. Jónáshoz hasonlóin néha mi is előítéletekkel küzdünk, amelyek távol tartanak bizonyos személyektől és csoportoktól. Alázatra van szükségünk, hogy szembenézhessünk előítéleteinkkel.

A misszióhoz ugyanakkor idő és érzelmi energia is kell. A mások életébe való befektetés és az igazi törődés megterhelő lehet. Egy olyan korban, amikor már a saját életünkkel és a problémáinkkal való lépéstartás is stresszes, mások érzelmi támogatása túlságosan kimerítőnek tűnhet.

Végül pedig: a misszióba való bekapcsolódás gyakran megkívánja, hogy változtassunk a pénzhez való viszonyunkon és azon, ahogyan használjuk azt. Legyen szó emberek gondozásáról, könyvek és egyéb kiadványok vásárlásáról, esetleg szolgálatokról vagy kényelmi szolgáltatásokról, amelyek igénybevételével időt szabadíthatunk fel a misszióra, lesznek a misszióhoz kapcsolódó kiadások. A missziómunka mindig áldozatokat követel. Jó hír viszont, hogy Jónás alkalmatlansága ellenére Isten erőteljesen munkálkodott a niniveiek megtérésén. Csakhogy sajnos a próféta nem osztozott a menny örömében.

Milyen áldozatot kér Isten tőled most, hogy bemutathasd valakinek az Ő szeretetét? Mennyire bízol benne, hogy beváltja ígéretét, miszerint az áldozatok által te is gazdagabbá válsz?

---

#### Ellen G. White idézetek

Minden megmentett léleknek le kellene mondani a saját terveiről, és azt az utat választani, amelyen Krisztus vezeti őt. Az értelmet Krisztusnak kell alárendelni, hogy megtisztíthassa azt. Ez akkor valósul meg, amikor elfogadjuk a krisztusi tanításokat. Ó, milyen nagy szükségünk van arra, hogy közelről ismerjük meg Őt! Behatóbban tanulmányozzuk az Ő tervét, és teljesítsük az akaratát. Engedelmes szívvel tegyük fel a kérdést: „Uram, mit akarsz, hogy cselekedjem?” […]

Szüntelenül lebegjen a szemünk előtt az a tény, hogy az idő rövid. A törvénytelenség egyre inkább terjed. Az igazaknak világítaniuk kell. Általuk mutatkozzon meg Isten dicsősége a földön. – This Day With God, 322. o.

Ha közösséged van Krisztussal, az Ő mértékével mérsz minden embert, és olyan mélységesen szereted őket, mint Krisztus téged. Akkor nem elűzöd, hanem megnyered; nem támadod, hanem vonzod azokat, akikért Krisztus meghalt. Soha senkit nem lehetett volna visszavezetni Istenhez, ha Krisztus nem fáradozott volna személyesen érte. Ez a személyes munka a lélekmentés titka: ha nem nézed nyugodtan, közömbösen a „haldoklókat”…, ha megesik rajtuk a szíved, és segítő kezed feléjük nyújtod; ha hited és szereteted karján viszed őket Krisztushoz; ha vigyázol rájuk, és bátorságot öntesz beléjük; ha megértéseddel és bizalmaddal véded őket az eleséstől.

Ebben a munkában a menny angyalai készek együttműködni velünk. A menny minden segítséget megad azoknak, akik keresik és mentik az elveszetteket. Angyalok segítenek a legfelszínesebb és a legmegátalkodottabb ember megközelítésében, és az egész menny örül, amikor egy is visszatalál Istenhez. A szeráfok és a kerubok megpengetik arany hárfájukat, énekben dicsőítve Istent és a Bárányt, mert szereti az embert és irgalmas hozzá. – Krisztus példázatai, 197. o.

Krisztus a földre jött szenvedni és meghalni, hogy ha hiszünk benne, s elfogadjuk az Ő érdemeit, Isten munkatársaivá lehessünk. A Megváltó terve az volt, hogy mennybemenetele után a követői folytassák azt, amit Ő elkezdett. Az emberi eszközöknek miért nem szívügye eljuttatni az evangélium üzenetét a sötétben ülőkhöz? Akadnak ugyan, akik a világ végére is készek elvinni az igazság fényét, de Isten megköveteli, hogy az igazság összes ismerője igyekezzen lelkeket nyerni az ige szeretetének. Ha nem állunk készen rendkívüli áldozatokat hozni a pusztulásra szánt lelkek megmentéséért, miként lehetnének méltóvá arra, hogy belépjenek Isten városába? – Bizonyságtételek a gyülekezeteknek, 9. köt., 103. o.