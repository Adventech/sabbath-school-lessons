---
title:  Kilépés A Komfortzónánkból
date:  15/10/2023
---

Isten ki akar mozdítani bennünket a komfortzónánkból, hogy el tudjunk érni másokat. A vágyunk, hogy saját népünk vagy hasonló szociális helyzetben élők között maradjunk önzéshez, akár még gonosz dolgokhoz is vezethet. Ez Bábel történetének egyik megtanulandó leckéje.

`Olvassuk el 1Móz 11:1-9 verseit! Mi volt az emberek szándéka? Mit akartak tenni, és miért hiúsította meg Isten a tervüket?`

Bábel története megmutatja, micsoda törekvései voltak az embereknek. Egy monumentális építményt akartak felhúzni, egy várost és egy tornyot, amilyen nem volt sehol a világon: „várost és tornyot, melynek teteje az eget érje, és szerezzünk magunknak nevet” (1Móz 11:4, ÚRK).

Hányszor és hányszor akarják ugyanezt az emberek ma is, legyenek akár politikusok, művészek, üzletemberek vagy vallások képviselői. Mindenki feledhetetlen nevet akar szerezni magának. Mennyire értelmetlen és hiábavaló az erőlködésük (lásd még Préd 2:1-11)!

1Móz 11:4 szerint az emberek azért akartak tornyot építeni, hogy elkerüljék a szétszóródást a földön. Együtt akartak maradni, hogy saját önző céljaik szerint éljenek. Istennek azonban más volt a terve.

Az emberek a munkában is összefogtak. Csakhogy „Ezt mondta az ÚR: Íme, e nép egy, és az egésznek egy a nyelve, de munkájának ez csak a kezdete. Bizony semmi sem gátolja, hogy véghez vigyenek mindent, amit elgondolnak magukban” (1Móz 11:6, ÚRK). Ez az ambiciózus terv bűnös szándékot takart. Bár a Biblia nem mondja ki egyértelműen, Ellen White szerint az emberek nem hittek Isten ígéretében, miszerint soha többé nem pusztítja el a földet özönvíz által (1Móz 9:14-15). Azért tervezték a munkát, mert úgy érezték volna magukat biztonságban, nem bíztak Isten kijelentésében. Bármi is vezette őket, Isten pontosan tudta, hogy a szándékaik nem tiszták, tele voltak önző ambíciókkal, ezért megakadályozta őket azok megvalósításában.

Része vagy esetleg olyan csoportnak, akikkel kényelmesen érzitek magatokat egymás között? Hogyan lehetséges összefogni olyanokkal, akik nem azonos etnikai csoporthoz vagy nemzetiséghez tartoznak?

---

#### Ellen G. White idézetek

Sineár völgyének lakói önmaguk felmagasztalására és nem Isten dicsőségére alapították országukat. Ha sikerül véghezvinniük a tervüket, olyan birodalom jött volna létre, amely elűzve a fedhetetlenséget, új vallást hozott volna létre. A világ erkölcsi szempontból mélyre süllyedt volna. A mennyei elvek iránti engedelmesség helyett hamis tanok vették volna át az uralmat az emberek elméje fölött, s így Jehova törvényéről megfeledkeztek volna. Isten azonban sosem hagyja a világot tanúk nélkül. Ez alkalommal is voltak emberek, akik megalázták magukat Isten előtt, és akik Őhozzá kiáltottak: „Ó, Istenünk, állj a te ügyed és az emberi módszerek közé.” […]

A munka előrehaladása hirtelen félbeszakadt. Angyalok küldettek el, hogy hiúsítsák meg az építők terveit… Pánik és zavar keletkezett. A munka teljes mértékben leállt. […]

„És elszéleszté őket onnan az Úr az egész földnek színére.” Így népesítették be a földet, s éppen az által valósult meg Isten szándéka, amit az emberek az isteni terv meghiúsításaként kezdeményeztek.

Napjainkban is azt szeretné az Úr, hogy népe széledjen el az egész világon. Gyermekeinek nem kellene telepeket, kolóniákat alkotniuk. Jézus mondotta: „Elmenvén e széles világra, hirdessétek az evangyéliomot minden teremtésnek.” (Mk 16:15) – Conflict and Courage, 43. o.

Az elbukott világ a legnagyobb csatamező, amelyet a mennyei világegyetem és a földi hatalmak valaha is megismertek. Az egész világ színpada; a jó és gonosz, a menny és pokol közötti nagy harc színtere. Minden egyes ember részt vesz ebben a küzdelemben. Senki nem állhat semleges oldalra. Az emberek vagy elfogadják, vagy visszautasítják a világ Megváltóját. Mindenki tanúbizonyságot tesz Krisztus mellett vagy ellene. Felszólítja a zászlaja alatt állókat, hogy hűséges katonáiként vegyenek részt mellette a harcban, hogy elnyerhessék az élet koronáját. Isten fiaivá és leányaivá fogadta őket. Jézus nekik hagyta biztos ígéretét, hogy nagy lesz a jutalma a mennyek országában azoknak, akik megaláztatásának és szenvedéseinek részesei lesznek az igazságért. – Isten fiai és leányai, 242. o.

Krisztus hű követe nem szégyelli az igazság zászlaját, és nem szűnik meg hirdetni az igazságot, legyen az bármilyen népszerűtlen is az emberek között. Mindenhová elviszi az üdvösség jó hírét alkalmas és alkalmatlan időben. Isten misszionáriusai arra hívattak, hogy szembeszállva a veszélyekkel és nélkülözéssel, szenvedjenek az igazságért, de mindez idő alatt magasba kell emelniük a zászlót még a veszélyek, nehézségek és ellenszegülések közepette is. […]

Az utolsó napok tanúi Jézus Krisztus mindenre kész katonái. Már megízlelték az eljövendő világ hatalmát. Lábaik nem mozgó homokon állnak, hanem a sziklán. Nem lehet őket könnyen eltántorítani a szenteknek adatott hittől, mivel vezérük erősíti meg őket, hogy helytálljanak a nehézségek közepette. Krisztus képviselőiként ők az igazság hírnökei, akik a kegyelem győzelmét mutatják be a világnak. – Reflecting Christ, 347. o.