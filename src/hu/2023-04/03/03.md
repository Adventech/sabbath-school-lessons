---
title:  Áldássá Válni Az Egész Világ Számára
date:  16/10/2023
---

 

`Olvassuk el 1Móz 12:1-3 verseit! Isten Ábrámnak adott utasítása milyen szempontból volt a misszióra való hívás is?`

Isten arra kérte Ábrámot (akit később Ábrahámnak nevezett el), hogy hagyja el a földjét és a népét, és menjen el egy másik országba. Ez is részét képezte annak, hogy általa valósítsa meg a terveit. Ábrám pedig ment, amint Isten Igéjében látható.

Ha Istennek van terve veled, talán neked is el kell hagynod a szélesebb értelemben vett családodat, népedet, hogy arra a helyre menj, amit Isten nyit meg számodra szolgálati területként, így mások számára áldás lehetsz.

`Olvassuk el a következő igéket! Mit mondanak ezek Isten szövetségéről és ígéretéről?`

1Móz 3:15       

1Móz 17:19     

4Móz 24:17     

Ézs 9:6              

Dán 9:24-27    

Mt 1:21            

Mindegyik igében egyértelmű, hogy Isten be akarta váltani az Édenben tett ígéretét: jön majd valaki, aki megoldást hoz a bűn problémájára. Ő volt Jézus Krisztus, a Messiás, aki Ábrahám és Izsák vonalából származott (Sára által). Zsid 11:9 kijelenti, hogy Izsák és Jákob az Ábrahámnak tett ígéret örökösei voltak.

Nem világos, mennyit tudott vagy értett meg Ábrahám abból, hogyan érkezik majd el általa a Mag, de egyszerűen elindult hittel. „Hit által engedelmeskedett Ábrahám, amikor elhívatott, hogy menjen ki arra a helyre, amelyet örökségül fog kapni, és kiment, nem tudva, hova megy” (Zsid 11:8, ÚRK). Milyen jó példa ez a mi számunkra!

Tegyük fel, hogy Isten elhív, de nem tudod, hova! Hogy reagálnál, és miért úgy?

---

#### Ellen G. White idézetek

A Sátán fölött kimondott ítélet: „És ellenségeskedést szerzek közötted és az asszony között, a te magod és az ő magva között: az neked fejedre tapos, te pedig annak sarkát mardosod” (1Móz 3:15) – ősszüleink számára a Krisztus általi megváltás ígérete volt. […]

A Messiás majdan királyi családból születik, mert a Jákob által adott próféciában így szól az Úr: „Nem múlik el Júdától a fejedelmi bot, sem a vezéri pálca térdei közül; míg eljön Siló és a népek néki engednek.” (1Móz 49:10)

Ésaiás viszont így jövendölt: „És származik egy vesszőszál Isai törzsökéből, s a gyökereiből egy virágszál nevelkedik.” „Hajtsátok ide füleiteket és jertek hozzám; hallgassatok, hogy éljen lelketek, és szerzek veletek örök szövetséget, Dávid iránt való változhatatlan kegyelmességem szerint. Ímé, bizonyságul adtam őt a népeknek, fejedelmül és parancsolóul a népeknek. Ímé, nem ismert népet hívsz elő, és a nép, amely téged nem ismert, hozzád siet az Úrért, Istenedért és Izráel Szentjéért, hogy téged megdicsőített.” (Ésa 11:1; 55:3–5) – Az apostolok története, 222–223. o.

Krisztus… elhagyta biztonságos, békés otthonát, elhagyta dicsőségét, amely az Atyánál a világ megalapítása előtt övezte, elhagyta a világegyetem trónszékét. Lejött, hogy szenvedő, megkísértett emberré legyen. Magányosan, könnyek között vetette és vérével öntözte az élet magvát az elveszett világ számára.

Szolgáinak is hasonlóképpen kell cselekedniük. Ábrahámhoz így szólt az Úr, amikor felszólította, hogy hintse az igazság magvát: „Eredj ki a te földedből és a te rokonságod közül és a te atyádnak házából a földre, amelyet én mutatok néked.” (1Móz 12:1) Ő pedig „kiméne, nem tudván, hová megy”. (Zsid 11:8)… Mindazoknak, akiket Krisztus elhívott, ugyancsak el kell hagyniuk mindent, hogy követhessék Őt. Szakítaniuk kell régi társaikkal, fel kell adniuk terveiket, le kell mondaniuk földi reményeikről. Fáradsággal, könnyek között, magányosan és áldozatok árán kell a magot vetniük. – Krisztus példázatai, 36. o.

Megtörténhet, hogy egyesek számára hátrányt jelenthet a környezet, és nem rendelkeznek az evilági élethez szükséges dolgokkal. Isten általuk is nagy munkát szeretne végezni, viszont egy másik helyen. Szolgálatuknak nem tudnának megfelelőképpen eleget tenni rokonoktól és barátoktól körülvéve. A kényelem és a hozzátartozók közelsége akadályt képezhet olyan jellemtulajdonságok kialakításában, amelyeket Isten elvár. Az Úr azonban tudja, hogy ha változnak a körülményeik, és ha új környezetbe helyezi őket, akkor ott megfelelően fejlődhet a jellemük, és dicsőséget szerezhetnek Istennek.

Amikor a kényelmet és a jó körülményeket választjuk, nem érezzük szükségét, hogy minden pillanatban Istentől függjön az életünk. Az Úr azonban gondviselésében olyan helyzeteket teremt az életünkben, ahol rájövünk, hogy szükségünk van segítségére és erejére. – In Heavenly Places, 112. o.