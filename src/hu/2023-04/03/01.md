---
title:  Isten Misszióra Hív
date:  14/10/2023
---

### E heti tanulmányunk
1Mózes 11:1-9; 12:1-3; 12:10–13:1; Dániel 9:24-27; Máté 1:21; Apostolok cselekedetei 1:8; 8:1-4

> <p></p>
> „De erőt kaptok, amikor a Szentlélek eljön rátok, és tanúim lesztek Jeruzsálemben, egész Júdeában és Samáriában és a föld legvégső határáig” (ApCsel 1:8, ÚRK).

Isten időnként kimozdít bennünket a komfortzónánkból és elküld a missziójába. Van, amikor olyan változás kell ahhoz, hogy elérje a céljait, mint az emberek szétszórása Bábel tornyánál. „Ez a szétszóródás volt a föld benépesítésének eszköze. Így valósult meg az Úr szándéka” (Ellen G. White: Pátriárkák és próféták. Budapest, 1993, Advent Kiadó, 90. o.). Ábrahám elköltözése egy másik országba szintén Isten eszköze volt (1Mózes 12. fejezet). Jézus tanítványai a saját népük közül (Az apostolok cselekedetei 3. fejezet) mentek el más népekhez, hogy értük is dolgozzanak (ApCsel 8:1-4). ApCsel 1:8 versében Krisztus lefekteti az evangéliumhirdetés alapelveit: kezdjünk helyben, Jeruzsálemben és Júdeában, majd menjünk el Samáriába, végül a világ végső határaira.

Még ha nem is hagyjuk el az országunkat, Isten akkor is azt szeretné, ha minden embert elérnénk magunk körül. Amikor a jeruzsálemi gyülekezet öncélúvá vált, Isten szétszórta őket. Üldözés jött, az emberek szenvedtek, de ez a sajnálatos esemény lett az eszköze annak, hogy az örömhír az egész világon elterjedjen.

---

#### Ellen G. White idézetek

A szövetség Angyala felhatalmazza szolgáit, hogy az igazságot vigyék el az egész világra. Ő küldte el az angyalokat is a kegyelem üzenetével, de úgy tűnt, mintha nem repülnének elég gyorsan ahhoz, hogy eleget tegyenek az isteni szerető szív vágyának, ezért helyezi egyháza minden tagjára az üzenet hirdetésének felelősségét. „Aki hallja, jöjjön el.” Minden egyháztagnak hűséget kell tanúsítania, a szomjazókat az élet vízéhez kell meghívnia. A tanúk élő láncot alkotva vigyék el a meghívást a világnak. Szeretnél te is ennek a magasztos munkának a részévé válni?

Jézus hívja a tömegeket, hogy álljanak a misszionáriusok soraiba; férfiakat és nőket hív el, hogy szenteljék oda magukat Istennek, és álljanak készen akár költségeket is vállalni szolgálatában. Ó, vajon miért nem vagyunk tudatában, hogy egy egész világért kell dolgoznunk? Miért nem haladunk előre lépésről lépésre, megengedve Istennek, hogy az Ő segítő karjaiként használjon fel bennünket? Miért nem helyezzük magunkat a szolgálat oltárára? Ha megtesszük, akkor Krisztus szeretete fog megérinteni és átformálni bennünket, hogy akaratával megegyező bátor munkát végezhessünk. – The Publishing Ministry, 18. o.

Isten a beszéd ajándékával ruházott fel, hogy másoknak is elmondhassuk, amit értünk tett, s így az Ő szeretete és együttérzése mások szívét is megérinthesse, és ők is dicsőítsék azt, aki a sötétségből az Ő csodálatos világosságára hívott el bennünket. „Ti vagytok az én tanúim” (Ésa 43:10) – mondta az Úr. Azonban aki Krisztus tanújaként hatékony bizonyságtevésre lett elhívva, annak tőle kell tanulnia. A mennyei Király gyermekeiként önmagukat kell képezniük, hogy bizonyságtevésük érthető, választékos legyen, elkerülve annak látszatát, hogy csak bizonyos fenntartásokkal tudnak beszélni Isten irgalmáról. – Counsels to Parents, Teachers and Students, 243. o.

Isten különös értelemben őrállókul és világosság hordozóiul helyezte a világba a hetedik napi adventistákat. Megbízta őket, hogy hirdessék a pusztuló világnak szóló utolsó figyelmeztetést. Isten szavából csodálatos világosság ragyog körülöttük. Rájuk bízta a legünnepélyesebb, legfontosabb feladatot, az első, második és harmadik angyal üzenetének hirdetését. Nincs más, ami ilyen nagyfontosságú lenne. Nem engedhetik meg, hogy más kösse le a figyelmüket.

A halandókra valaha is bízott legünnepélyesebb igazságot adta nekünk, hogy hirdessük a világnak. A mi feladatunk ezeknek az igazságoknak a hirdetése. Figyelmeztessük a világot, s Isten népe legyen hű a rá bízott feladathoz. Ne foglalkozzunk feltevésekkel, és ne fogjunk össze hitetlenekkel üzleti vállalkozásokban, mert ez hátráltatna minket a munkánkban.

Nem kis dolog, hogy Isten szándéka és terve olyan világosan megnyílt előttünk. Csodálatos előjog, hogy megérthetjük akaratát, amint azt a biztos prófétai beszéd kijelenti. Az Úr súlyos felelősséget hárít ránk. Elvárja, hogy a nekünk adott tudást továbbadjuk másoknak is. – Bizonyságtételek a gyülekezeteknek, 9. köt., 19. o.