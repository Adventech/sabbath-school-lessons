---
title:  Kezdjük Ott, Ahol Éppen Vagyunk!
date:  19/10/2023
---

`Olvassuk el ApCsel 1:8 versét! Milyen elvet mutat be Jézus az evangelizálás, a bizonyságtevés munkájával kapcsolatban?`

Ez a Jézus által meghatározott elv mutat rá, hogyan kell fellépnünk az Ő tanítványaiként, akik be akarják mutatni a jó hírt. Az üzenet hirdetése nem mások meggyőzése arról, hogy mit csinálnak rosszul, hanem Jézus megismertetése, amint megjelenik a hármas angyali üzenetben (Jel 14:6-12).

Van azonban még néhány alapelv Jézus szavaiban:

Először is: „tanúim lesztek Jeruzsálemben” (ApCsel 1:8). Ahogy korábban láttuk, de érdemes megismételni: ott kell tanúskodnunk, ahol fizikailag tartózkodunk. Ebbe beleértendő az otthonunk, a gyülekezetünk, a szomszédságunk és a közösség. Elsőként ott kell tanúskodnunk, ahol vagyunk, azon a területen, ahova Isten eredetileg helyezett bennünket – az otthonunk és a munkánk világában, azok között, akik a legközelebb vannak hozzánk – a szűk vagy a tágabb családunk, a gyülekezetünkbe járók, a kollégák, a szomszédok és a környezetünkben élők között.

Egyeseket csak a távoli országokban, idegen kultúrákban történő misszió érdekel, nem tanúskodnak a körülöttük élőknek. Csakhogy ott kell kezdenünk, ahol élünk, és csak akkor továbbmenni, ha az Úr vezet erre.

Másodszor: „Júdeában és Samáriában és a föld legvégső határáig” (ApCsel 1:8, ÚRK). Jézus megerősíti, hogy a misszió magában foglalja a kulturális határok átlépését is. Kaphatunk elhívást arra, hogy elköltözzünk idegen területekre, más társadalmak, etnikumok, vallási csoportok közé. A helybéliek között könnyebb az ige hirdetése, mivel minimális kulturális különbséget kell áthidalni. A világ bizonyos területein mindössze egy klán vagy törzs tagjai teszik ki a gyülekezetet. Jézus azonban kimondja a nagy misszióparancsban, hogy tanúiként ki kell mozdulnunk a komfortzónánkból, és a forrásainkat mások érdekében kell mozgósítanunk.

Kihívás: Keress és készíts listát speciális szükségletű emberek olyan csoportjairól, akik a környezetedben élnek, de az elérésükért a gyülekezet még nem tett semmit!

Kihívásra fel! Kezdj el imádkozni a lehetőségért, hogy a közeljövőben a gyülekezet missziót kezdhessen a környékbeli speciális szükségletű emberek között!

---

#### Ellen G. White idézetek

Krisztus megbízta tanítványait, hogy végezzék azt a munkát, amit rájuk hagyott, és Jeruzsálemben kezdjék el tevékenységüket. Jeruzsálem volt a színtere az emberért történt legmélyebb megaláztatásának. Jeruzsálemben szenvedett, itt vetették el, és itt ítélték kereszthalálra. Júdea volt Krisztus szülőföldje. Itt öltötte magára az emberi alakot, itt járt és élt együtt az emberekkel, és csak néhányan ismerték fel, hogy a menny közeljött a földhöz, mikor Jézus közöttük volt. Ezért a tanítványok munkálkodásának Jeruzsálemben kellett elkezdődnie.

Mindannak következtében, amit Krisztus Jeruzsálemben elszenvedett, és az itt végzett munkájának a meg nem becsülését látva, a tanítványok egy ígéretesebb, megfelelőbb munkamezőt kérhettek volna Uruktól. Azonban nem járultak hozzá ilyen kéréssel, hiszen éppen azt a területet kellett megmunkálniuk, amelyen Jézus szétszórta az isteni igazság magvát, hogy a mag felnövekedjék, és bőséges termést adjon az aratás idején. Munkájuk közben a tanítványoknak üldöztetést kellett elviselniük a zsidók féltékenysége és gyűlölete miatt. Ezt az üldöztetést azonban Mesterük is eltűrte, ezért ők sem riadtak vissza tőle, és nem menekültek el előle. A kegyelem első adományait először az Üdvözítő gyilkosainak kellett felkínálniuk. – Jézus élete, 820. o.

Közeledünk a föld történelmének végéhez. Hamarosan megállhatunk majd a fehér trón előtt. A szolgálat lehetőségei nemsokára elmúlnak. Éppen ezért dolgozz, míg tart a nappal. Isten segítségével minden hívőnek észre kell vennie, hogy milyen munkát végezhet. Ha az emberi akarat együtt munkálkodik Isten akaratával, a munkás erőt nyerve új lehetőségeket talál a munkára. Keress olyan lelkeket, akikkel kapcsolatot teremthetsz! Figyeld a lehetőségeket, és szólj alkalmas időben! Ne várj arra, hogy bemutassanak valakinek, vagy hogy jobban megismerd az embereket, mielőtt lelkeket mentenél meg magad körül. Ha lelkesen indulsz a munkába, akkor előtted olyan lehetőségek nyílnak meg, amelyek révén eleget tehetsz ennek a küldetésnek. Hagyatkozz Isten karjára, hogy bölcsességet, erőt és hozzáértést szerezhess abban a munkában, amit az Úr rád bízott. – Our High Calling, 298. o.

Felébrednek-e a gyülekezeteink, és felismerik-e saját állapotukat? Krisztus képviselőinek felelősséget kell vállalniuk az emberi lelkekért. Minden népnek, nemzetnek és nyelvnek meg kell hallania az irgalom utolsó üzenetét. Amikor gyülekezeteink tagjai jobban megértik majd a bibliai igazságokat, akkor fölébrednek szunnyadó állapotukból, és készek lesznek pénzadományokkal elősegíteni Isten ügyét, és önmagukat felajánlva komoly munkát fognak végezni a Szentlélek vezetésével. Isten népét azok alkotják, akik Őérte dolgoznak, és akikre lett bízva a feladat, hogy hirdessék az igazságot az egész világon. [...]

A gyülekezet minden tagjának tevékeny részt kell vállalnia az Úr munkájában. „Miért álltok itt egész napon át, hivalkodván?” – kérdezi az Úr. „Menjetek, és dolgozzatok az én szőlőmben. Munkálkodjatok, míg nappal van, mert eljön az éjszaka, amikor már senki sem munkálkod­hatik.” – Reflecting Christ, 204. o.