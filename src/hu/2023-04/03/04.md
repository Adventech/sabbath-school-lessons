---
title:  Ábrahám Elhívása
date:  17/10/2023
---

Isten hívását követve Ábrahám elment arra a vidékre, amit Isten megmutatott neki. Azonban már a kezdetektől úgy tűnt, hogy a dolgok nem a legjobban alakulnak. A Biblia szerint megérkezett a kijelölt helyre, de „kánaániak voltak azon a földön” (1Móz 12:6, ÚRK), az erőszakosságuk és kegyetlenségük miatt hírhedt pogányok. Nem véletlen, hogy rögtön az érkezése után megjelent neki az Úr, és azt mondta: „A te utódaidnak adom ezt a földet” (1Móz 12:7, ÚRK). Kétség sem fér hozzá, hogy Ábrahámnak megerősítésre volt szüksége. Ám még ezek után sem alakultak a legjobban a dolgok, legalábbis eleinte nem.

`Olvassuk el 1Móz 12:10–13:1 verseit! Mi minden történt vele, és milyen hibát követett el Isten embere? `

Kiábrándító lehetett számára, hogy miután elhagyta a kényelmes és minden valószínűség szerint jól menő életkörülményeit hazájában, csak ment, „nem tudván, hová megy” (Zsid 11:8). Ráadásul az egyik első, amivel szembesült az éhínség volt. Olyan nagy volt a szükség, hogy el kellett hagynia a földet, amiről Isten azt mondta, hogy ott telepedjen le. Azután a dolgok még rosszabbra fordultak.

„Ábrahámról egyiptomi tartózkodásakor kiderült, hogy nem mentes az emberi gyengeségtől és tökéletlenségtől. Eltitkolta, hogy Sára a felesége. Ezzel azt tanúsította, hogy nem bízik Isten gondviselésében, és nincs olyan erős hite és bátorsága, amiről eddig életével már sokszor bizonyságot tett… Ábrahám hitetlensége miatt Sára nagy veszélybe került. Egyiptom királya, aki hallott Sára szépségéről, palotájába hozatta az asszonyt, hogy feleségül vegye. De a végtelenül irgalmas Isten megbüntette a királyi családot, hogy megoltalmazza Sárát” (Ellen G. White: Pátriárkák és próféták. Budapest, 1993, Advent Kiadó, 98. o.).

Sosem mondta senki, hogy a missziómunka könnyű, és azzal, hogy Ábrahám hazudott és megtévesztett másokat, csak még nehezebbé vált. Szerencsére Isten türelmes, nem vetette el szolgáját ezért a hibáért, amely sajnos nem az egyetlen volt, amit a pátriárka elkövetett.

Jó tudni, hogyha alázattal és hittel ragaszkodunk Istenhez, ahogy Ábrahám tette, nemcsak a hibáinkra, bűneinkre és tévedéseinkre nyerünk bocsánatot, hanem Isten a misszióban is fel tud bennünket használni.

Mit tanulhatunk Ábrahám egyiptomi tartózkodásának történetéből?

---

#### Ellen G. White idézetek

Mi a kísértés? Az az eszköz, mellyel az Úr azokat teszi próbára, akik Isten gyermekeinek vallják magukat. Azt olvassuk, hogy Isten megkísértette Ábrahámot, később pedig Izrael fiait. Vagyis olyan körülményeket engedett meg, melyek próbára tették hitüket, s arra vezették őket, hogy tőle kérjenek segítséget. Isten megengedi, hogy kísértések érjék ma népét, ezáltal megértsék, Ő a segítőjük. Ha közel húzódnak hozzá, amikor kísértés éri őket, megerősíti őket, hogy el tudják viselni a kísértést. De ha engednek az ellenségnek, és nem húzódnak közel Mindenható segítőjükhöz, a kísértő legyőzi őket. Így elkülönülnek Istentől. Nem nyújtanak bizonyítékot rá, hogy Isten útján járnak. – A Te Igéd igazság, 1. köt., 1094. o.

Ábrahám folytatta útját dél felé, és hite újra próbára lett téve. Nem esett az eső, a völgyekben kiszáradtak a patakok, a fű is elszáradt a síkságokon. A nyáj nem talált legelőt, és az egész tábort éhínség fenyegette. Megkérdőjelezte-e ekkor a pátriárka a Gondviselés vezetését? Nem gondolt-e vágyakozva vissza a bőven termő káldeai síkságokra? Mindenki feszülten figyelte, mit tesz Ábrahám, amikor egyik baj a másikat érte. Amíg bizalmát megingathatatlannak látták, úgy érezték, van remény: biztosak voltak abban, hogy Ábrahám Isten barátja, és még mindig vezeti őt.

Ábrahám nem tudta mivel magyarázni a Gondviselés vezetését. Nem valósultak meg reményei, de rendületlenül bízott az ígéretben: „Megáldalak téged, és felmagasztalom a te nevedet, és áldás leszesz.” Buzgón imádkozva fontolgatta, hogyan tudná megóvni népét és nyáját, de nem hagyta, hogy a körülmények megingassák Isten szavába vetett hitét. Lement Egyiptomba, hogy megmeneküljön az éhínségtől. Nem hagyta el Kánaánt, nem fordult vissza a nyomor miatt Káldeába, ahonnan jött, ahol nem volt hiány kenyérben, hanem átmeneti menedéket keresett az ígéret földjéhez lehető legközelebb azzal a szándékkal, hogy visszatér oda, ahova Isten helyezte. – Pátriárkák és próféták, 128–129. o.

Legyen Ábrahám hite példa számunkra is; mégis kevesen készek elviselni az egyszerű próbát: azokért a bűnökért való intéseket, melyek örök jólétüket sodorják veszélybe. Milyen kevesen fogadják alázatosan az intést és milyen kevés embernek válik hasznára! Isten utasításait a hitünkkel, szolgálatunkkal és szeretetünkkel kapcsolatban örömmel kellene fogadnunk. Végtelen adósai vagyunk az Úrnak, ezért habozás nélkül eleget kellene tennünk akár a legkisebb dolognak, amit elvár tőlünk. A parancsolatok megrontásához, nem szükséges a teljes erkölcsi törvényt lábbal taposnunk. Amennyiben csak egyetlen parancsot is semmibe veszünk, akkor is a szent törvény megrontóivá válunk. Azonban, ha valóban a parancsolatok megtartói akarunk lenni, szigorúan meg kell tartanunk minden egyes követelményt, amelyet Isten parancsolt. – Bizonyságtételek a gyülekezeteknek, 4. köt., 253. o.