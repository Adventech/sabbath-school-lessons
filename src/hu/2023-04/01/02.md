---
title:  Isten, Aki Kezét Nyújtja Felénk
date:  01/10/2023
---

Isten a saját képére és hasonlatosságára alkotott minket, majd egy tökéletes világot adott nekünk. Azt szerette volna, ha tökéletes kapcsolatban élünk vele, olyanban, aminek középpontjában az Ő legértékesebb tulajdonsága, a szeretet található. Mivel a szeretetnek valódinak kell lennie, egy másik értékes ajándékot is adott: a szabad akaratot, hogy szabadon választhassuk meg az utat, amelyen járunk. Egyértelmű tanácsokkal is ellátta Ádámot és Évát annak veszélyéről és halálos következményéről, ami az engedetlenséggel jár (1Móz 2:16). Sátán azonban megtévesztéssel győzte meg Évát, amikor elhitette vele, hogy minden rossz következmény nélkül ehet a jó és a gonosz tudásának a fájáról. Istennek ellentmondva azt állította, hogy „olyanok lesztek, mint az Isten: jónak és gonosznak tudói” (1Móz 3:5, ÚRK).

Sajnos Éva úgy döntött, hogy eszik a gyümölcsből és ad Ádámnak is. A tökéletes teremtés ekkortól bűnnel szennyeződött. Ez a pillanat megváltoztatta Isten eredeti tervét és szándékát az újonnan teremtett földre vonatkozóan. A megváltás missziója, amelyet „a világ teremtetése előtt” (Ef 1:4) elhatározott, életbe lépett.

`Olvassuk el 1Móz 3:9-15 verseit! Mik voltak Isten első szavai Ádámhoz a bukás után, és miért olyan jelentőségteljes ez a kijelentés teológiailag még ma is?`

Isten természetesen pontosan tudta, hol van az emberpár. A félelem hatása alá került Ádámnak és Évának látnia kellett, hogy mi is történik. Szükségük volt a szembesítésre, hogy megértsék bűnük szörnyű következményeit. Sátánt is le kellett győzni. Ennek érdekében Isten elkezdte bemutatni nekik a misszióját: a megváltás tervét (lásd 1Móz 3:14-15), az egyetlen reményt, amivel végül „megbékéltette magával a világot” (2Kor 5:19).

Nem kerülheti el a figyelmünket, hogy Isten, mielőtt szembesíti az elbukott embereket a következményekkel és a békéltetés ígéretét adja, keresi őket. Ádámnak feltett kérdése a nyilvánvalóan reménytelen helyzetük ellenére két dolgot mutat: az ember bukott állapotát és Isten missziós természetét. Elveszettek vagyunk, végletesen Isten megváltására szorulva. Ő az, aki megtalál, hogy megmentsen bennünket és velünk legyen.

Isten mindig felteszi a kérdést: „Merre vagy?” Mit jelent ez a személyes életedben, és hogyan válaszolsz?

---

#### Ellen G. White idézetek

Ősszüleink az ártatlanság fehér palástját viselték, amikor Isten az Édenbe helyezte őket. Tökéletes összhangban éltek Isten akaratával. Végtelen szeretettel ragaszkodtak mennyei Atyjukhoz. Gyönyörű, lágy fénysugár, Isten fénye takarta be a szent párt. Ez a fénypalást lelki öltözékük, mennyei ártatlanságuk szimbóluma volt. Ha hűségesek maradtak volna Istenhez, ez a fény állandóan betakarta volna őket. De amikor vétkeztek, elszakadtak Istentől, és az őket körülölelő fény eltávozott. Szégyellve mezítelenségüket, egymáshoz varrt fügefalevelekkel próbálták a mennyei öltözéket pótolni. – Krisztus példázatai, 310. o.

A bűnbeesés óta az Úr a megváltási terv révén viszi véghez akaratát, amely terv által próbálja visszaadni az embernek az édeni tökéletességet. Krisztus kereszthalála tette lehetővé, hogy a bűnös embert Isten elfogadhassa, és bűnbocsánatot nyújthasson neki. […]

Az emberiség megmentése mindig is a mennyei tanács legfőbb célját képezte. A kegyelem szövetsége még a világ teremtése előtt megszületett, öröktől fogva létezett. Amilyen biztos az, hogy nem volt olyan idő, amikor Isten nem létezett volna, éppen olyan biztos az is, hogy nem volt olyan pillanat sem, amikor az Örök Isten nem lelte volna kedvét kegyelemben részesíteni az emberiséget. – The Faith I Live By, 76. o.

Jézus emberek iránti szeretete felmérhetetlen. Krisztus azért halt meg, hogy ne csak az Őt követő keveseket menthesse meg, hanem azért jött el, hogy üdvösséget kínáljon fel az elveszetteknek. „Nem azért jöttem, hogy igazakat, hanem hogy bűnösöket hívjak megtérésre.” Ő az igazi Pásztor, aki kész az akolban hagyni a nyájat, és elindul puszta helyeken megkeresni egyetlen elveszett juhát. – Manuscript Releases, 19. köt., 330. o.

Ne adjátok fel kétségbeesetten a küzdelmet, ha bűneitek nagyságát és valódi állapototokat felismeritek! Krisztus azért jött e világra, hogy a bűnösöket megmentse. Nem mi engeszteljük ki Istent, hanem – óh mily túláradó szeretet! – Isten volt az, aki Krisztusban „megbékéltette magával a világot” (2Kor 5:19). A legbensőbb szeretettel fáradozik, hogy eltévelyedett gyermekeinek szívét megnyerje. Földi szülők sem lehetnek oly türelmesek, elnézők gyermekeik hibái és gyengeségei iránt, mint amilyen tapintattal vonja Isten azokat, kiket megmenteni kíván. Senki sem tudott volna bensőségesebben hatni a bűnösre. Emberi ajkakról még sohasem hangzottak el olyan könyörgések a bűnösökért, mint az övéről. – Jézushoz vezető út, 35. o.