---
title:  Isten Missziója, 1. Rész
date:  30/09/2023
---

### E heti tanulmányunk
1Mózes 3:9-15; 28:15; 2Mózes 29:43, 45; Máté 1:18-23; János 1:14-18; 3:16; 14:1-3

> <p></p>
> „Az ÚR Isten pedig hívta az embert, és azt mondta neki: Hol vagy” (1Móz 3:9, ÚRK)?

Isten a forrása és a célja a missziónak, ami nem Ábrám elhívásával vette kezdetét (1Móz 12:1-4) és nem a kivonulással (2Móz 12:31-42), de még csak nem is Jézus földre jövetelével (Mt 1:18-25), sem Pál missziós útjaival (ApCsel 13:4–14:26). A misszió Istennel kezdődött, amikor megteremtette a világegyetemet, ill. amikor később embert alkotott (1Móz 1:26-27).

A Szentírásban látjuk Istent, aki tudatosan felénk nyújtja kezét és vágyik rá, hogy a gyermekeivel legyen. A kezdet kezdetén kapcsolatot épített ki Ádámmal és Évával. Még a bűn után is folytatta küldetését, de akkor már azért, hogy újraépítse a kapcsolatot az emberiséggel. Az idők végén Isten küldetése eléri célját (Jelenések 21–22. fejezet), ez motiváljon bennünket is az örökkévaló üzenet hirdetésében (Jel 14:6-7)! Minden missziós törekvés alapja a Teremtővel való kapcsolat, miközben helyesen értjük Isten missziójának valódi természetét és jellemzőit. Mielőtt azonban felmérhetnénk Isten küldetését, életbevágó, hogy jobban értsük a misszió Istenét.

---

#### Ellen G. White idézetek

Isten hatalma úgy irányítja a szövevényes emberi eseményeket, mint ahogy a kerubok szárnyai alatt levő kéz vezérelte a kerékféleségek bonyolult rendszerét. Az, aki a nemzetek harcai és kavargásai közepette a kerubok felett ül, most is irányítja e föld ügyeit.

A nemzetek történelme nekünk is szól. Minden népnek és minden egyes embernek megvan a helye Isten csodálatos tervében. Az egyének és nemzetek megméretése ma folyik. A mérleg annak kezében van, aki soha nem téved. Mindenki maga határoz sorsáról, Isten pedig mindent kezében tartva megvalósítja saját szándékát.

A próféciák, amelyeket a nagy VAGYOK adott Igéjében, az eseményeket – a múlt örökkévalóságától a jövő örökkévalóságáig – láncszemekként egymáshoz kapcsolják, és megmondják, hol állunk ma a korszakok folyamatában, és mit várhatunk az eljövendő időben. Mindazt nyomon követhetjük a történelem lapjain, aminek a prófécia szerint napjainkig be kell következnie, és biztosak lehetünk abban, hogy mindaz, ami még hátra van, be fog teljesedni a maga idejében. – Próféták és királyok, 536. o.

Isten örök tervei beteljesedőben vannak, és mindenek vége elérkezett. Ez olyan idő, amikor az Isten igazságát ismerőknek fel kellene sorakozniuk Immánuel fejedelem véráztatta zászlaja alatt. Ki kellene állniuk, mint annak a hitnek a védelmezői, amely egyszer a szenteknek adatott. Ki kell nyilvánítaniuk a világ felé, mit is jelent Isten parancsolatainak megtartása és Jézus hitével rendelkezni. Világosságukat tiszta, erős sugarakban ragyogtassák azok útjára, akik sötétségben járnak. Krisztus katonái vállvetve álljanak, hűségesen az igazság iránt, mint akik érvényt szereznek Jahve törvényének. – Isten fiai és leányai, 269. o.

Amint a nap sugarai behatolnak a föld legtávolibb sarkaiba, úgy Isten terve szerint az örömüzenet világosságának minden emberre ki kell terjednie. […]

Így kell megvalósulnia Isten szándékának, melyre Ábrahámtól napjainkig elhívta népét. Ezt mondja: „És megáldalak téged… és áldás leszel” (1Móz 12:2) … Ha feltámad lelkeden az Úr dicsősége, ha annak szépségét szemléled, aki tízezer közül is kitetszik, s akinek szépsége tökéletes, ha lelked sugárzóvá vált dicsőségének jelenlététől, akkor a Mester számodra küldi e szavakat. Álltál-e már Jézussal a megdicsőülés hegyén? Lenn a lapályon a Sátán rabságában tartott lelkek vesztegelnek a hit és ima szavára várva, hogy Jézus szabaddá tegye őket. – Gondolatok a hegyibeszédről, 42–43. o.