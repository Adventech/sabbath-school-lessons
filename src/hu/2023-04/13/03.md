---
title:  A Hármas Angyali Üzenet És A Misszió
date:  25/12/2023
---

A jelenések könyve erőteljesen és szemléletesen mutatja be a nagy küzdelmet, amit talán 12:12 versében láthatunk a legdrámaibban: „Azért vigadjatok, egek és akik abban lakoztok! Jaj a földnek és a tengernek, mert leszállt az ördög hozzátok nagy haraggal, mint aki tudja, hogy kevés ideje van” (ÚRK)! Nehéz elképzelni, hogyan érthetne meg bárki bármit is a Szentírásból, ha nem látja meg benne a nagy küzdelem motívumát, amely az utolsó napokban csúcsosodik majd ki.

`Olvassuk el Jel 14:6-12 verseit! Milyen kép bontakozik ki előttünk? Mi köze van ennek a szakasznak a küldetésünkhöz és az üzenetünkhöz?`

A misszió centruma, Isten missziójának a központi eleme maga az üzenet, Isten üzenete: az evangélium. Ez valójában maga a misszió. A világot figyelmeztetni kell arra, hogy mi vár rá, és minden embernek döntést kell hoznia vagy az élet, vagy a halál mellett.

`„Aki velem nincs, ellenem van; és aki nem velem takar, tékozol” (Lk 11:23). Miről beszél itt Jézus, ami közvetlenül érinti a missziós küldetésünket?`

A jelenések könyvének hármas angyali üzenete képezi a magját, az esszenciáját annak, amit hetednapi adventistaként hirdetnünk kell a világban. Ennek középpontjában két fontos üzenet áll: „az örökkévaló evangélium” (Jel 14:6) és a Teremtő imádata. Ez a kettő jellemzi a szenteket: „Itt van helye a szentek hosszútűrésének, akik megtartják Isten parancsolatait és Jézus hitét” (Jel 14:12, ÚRK)! Bármi mást teszünk is az emberek megsegítése érdekében, legyen az akármilyen jó, soha nem szabad szem elől tévesztenünk különleges elhívásunkat és küldetésünket, ami arra indít, hogy az elveszett világnak hirdessük az „örökkévaló evangélium” reménységét, valamint figyelmeztessük a világot arra, ami egy nap bekövetkezik.

„Aki velem nincs, ellenem van” (Lk 11:23). Hogyan érted, amit Jézus itt mond? Miért kell ezeknek a szavaknak arra késztetniük minket, hogy megvizsgáljuk, mi igazán fontos a számunkra?

---

#### Ellen G. White idézetek

Isten Igéje kinyilatkoztatja az ember megváltásának csodálatos tervét, és azokat a kijelölt eszközöket, akiknek feladata kimenteni az emberiséget Sátán uralma alól. Látjuk Krisztust, üdvösségünk Fejedelmét, ahogy nyílt csatában, külső segítség nélkül győzi le a sötétség fejedelmét, és látjuk, ahogy győzelmet arat a mi érdekünkben. De azt is látjuk az Igéből, hogy e győzelem által nyílt meg a kegyelem ajtaja, a kegyelem forrása, és hogy mi, hűséges katonák is megvívhatjuk saját csatánkat az álnok ellenséggel, és Krisztus nevében győzhetünk. Minden embernek meg kell küzdenie a sötétség hatalmasságaival. Ifjat és időset egyaránt ostromol majd, és mindenkinek fel kell fognia a Krisztus és Sátán között dúló nagy küzdelem jellegét, és meg kell értenie, hogy ez őt személyesen is érinti.

Nem elég csupán az igazság intellektuális ismeretével rendelkezni. Isten Igéjének át kell hatnia a szívünket, hogy a Szentlélek ereje által elfoglalhassa az őt megillető helyet az életünkben.

Az akaratot összhangba kell hozni az Ige előírásaival, és nem csak az értelem, hanem a szív és a lelkiismeret erőit is egyesíteni kell az igazság elfogadása érdekében. – That I May Know Him, 192. o.

A tanítványoknak adott megbízás nekünk is szól. Ma ugyanúgy, mint akkor, a megfeszített és feltámadt Üdvözítőt kell felmagasztalni azok előtt, akik Isten és reménység nélkül élnek a világban. Az Úrnak szüksége van pásztorokra, tanítókra és evangélistákra. Ajtóról ajtóra kell hirdetni szolgáinak az üdvösség üzenetét. Minden néphez, nyelvhez és nemzethez el kell vinni a hírt a Krisztus általi bűnbocsánatról. Ne erőtlen, élettelen kifejezésekkel terjesszék az üzenetet, hanem világos, határozott, megindító szavakkal. Százan és százan várnak intésre, hogy mentsék meg életüket. A világnak a keresztény ember életében kell a kereszténység erejét látnia. Nemcsak egyes helyeken, hanem az egész világon mindenütt szükség van az irgalom üzenetére. – Az evangélium szolgái, 29. o.

Krisztus az „előtte levő öröm helyett keresztet szenvedett”. Meghalt a kereszten áldozatul a világért, mely áldozata révén Isten még nagyobb áldásában részesíthet: a Szentlélek ajándékában. Ez az áldás árad mindazokra, akik hajlandók elfogadni Krisztust. A veszendő világ a világegyetemben valaha volt legádázabb küzdelem harctere, amely a jó és a rossz, a menny és a pokol között zajlik. Ebben a küzdelemben minden embernek része van. Senki sem lehet semleges. Az emberek vagy elfogadják, vagy elutasítják a világ Megváltóját. Vagy Krisztus tanúi, vagy az Ő ellenségei. Az Úr felszólítja a zászlaja alatt álló gyermekeit, hogy hű katonákként vele együtt induljanak a csatába, hogy elnyerhessék az örök élet koronáját. Őket Isten fiaivá és leányaivá fogadta. – Lift Him Up, 253. o.