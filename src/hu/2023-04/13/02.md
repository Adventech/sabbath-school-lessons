---
title:  A Jelenések Könyve - Isten Missziója Az Utolsó Napokban
date:  24/12/2023
---

A Jelenések bevezető sorai jelzik az olvasónak, hogy ez a könyv Isten misszióját helyezi a középpontba. 

`Olvassuk el Jel 1:1-7 verseit! Mi bizonyítja, hogy ez az irat Isten végidei missziójára fókuszál?`

Az első versektől egyértelmű, hogy a Jelenések forrása és középpontja Jézus. Jel 1:4-5 utal az Istenség három személyére, akik együtt munkálkodnak az emberiség megmentésén. Az örökkévaló Atya, aki volt, van és eljövendő. A szakasz megnevezi a Szentlelket, aki hatalmasan munkálkodott az 1. századi gyülekezetek között. Majd János emlékeztet Jézus Krisztus státuszára: Ő a „hű tanúbizonyság”, „elsőszülött a halottak közül” (Jel 1:5, ÚRK), aki e bolygó tulajdonjogával rendelkezik. Meghiúsult Sátán kísérlete, hogy a földet használja fel királysága megalapítására. Isten győzelmet aratott felette, Teremtőnk kiontott vére pedig lemossa bűneinket és szégyenünket.

`Olvassuk el Jel 1:6 és 1Pt 2:9 verseit! Mit jelentenek a megváltottakra vonatkozó címek e versekben?`

Isten küldetésének középpontjában nem egyszerűen az áll, hogy a pusztuló embereket biztonságba helyezze. Az üdvösség új és tiszteletre méltó pozíciót biztosít, mivel Isten képmása helyreáll bennünk. A megváltottak királyi rangra emelkednek, mert Jézus kiontott vére által vérségi kapcsolatban állunk a világegyetem Királyával. A királyi család tagjaiként csatlakozunk az isteni család küldetéséhez a többi ember üdvösségre vezetésének munkájában. Ez tesz minket papokká. Krisztus az egyházát „királyságnak”, az egyes tagjait pedig „papoknak” alkotta. Országa polgárának lenni annyi, mint papként élni.

Jel 1:7 versében a küldetés sürgető voltát látjuk: Jézus eljön, és a nemzetek sírni fognak, mert elvesznek. Az Úr vágyakozik azok után, akik elidegenedtek tőle. A jelenések könyve éppen ezért Istennek az emberek felé irányuló küldetésével kezdődik.

Isten nemcsak megteremtett, de meg is váltott minket, méghozzá elképesztő áron. Miért ad ez az igazság hatalmas reményt, függetlenül a jelenlegi helyzetünktől? 

---

#### Ellen G. White idézetek

Amint a világtörténelem végéhez közeledünk, különösképpen foglalkoznunk kell az utolsó időket érintő próféciákkal. Az újtestamentumi iratok utolsó könyve tele van igazságokkal, csak meg kell értenünk őket. Sátán sok ember lelki látását olyannyira elhomályosította, hogy örülnek, ha bármilyen indokkal elkerülhetik a Jelenések könyvének tanulmányozását. Krisztus azonban szolgája, János által kinyilatkoztatta, hogy mi lesz az utolsó időben, és ezt mondta: „Boldog, aki olvassa, és akik hallgatják e prófétálásnak beszédeit, és megtartják azokat, amelyek megírattak abban.” (Jel 1:3)

„Az pedig az örök élet – mondta Krisztus –, hogy megismerjenek téged, az egyedül igaz Istent, és akit elküldtél, a Jézus Krisztust.” (Jn 17:3) Miért van az, hogy nem látjuk meg ennek az ismeretnek az értékét? Miért nem égnek izzón ezek a dicsőséges igazságok a szívünkben, egész lényünket áthatva? Miért nem hirdetjük ezeket remegő ajakkal? – Krisztus példázatai, 133. o.

Az Úr így munkálkodik emberi eszközökön keresztül, akik egyesítik magukat Jézus Krisztussal. Akiknek élő bizalmuk van Krisztusban, majd miként Énok, Isten bennük lakozó jelenlétét érzékelik. Miért van az, hogy oly sokan vannak, akik bizonytalanságban, árváknak érzik magukat? Azért van, mert nem ápolják a hitet abban a drága bizonyosságban, hogy az Úr Jézus az ő bűnhordozójuk. Azok érdekében, akik áthágták a törvényt, Jézus magára vette az emberi természetet, és olyan lett, mint mi, hogy örök békénk és biztonságunk lehessen. Van Szószolónk a mennyben, és aki csak elfogadja Őt személyes Megváltójának, nem marad árva, hogy viselje saját bűneinek átkát. – Isten fiai és leányai, 287. o.

Az egyház Isten elrendelt eszköze emberek megmentésére. Szolgálatra hívta el, és azzal bízta meg, hogy hirdesse az evangéliumot a világnak. Isten terve már kezdettől fogva az volt, hogy egyháza az Ő tökéletességét és erejét tükrözze a világ előtt. A gyülekezet tagjait Isten a sötétségből hívta ki csodálatos világosságára, hogy hirdessék nagy dicsőségét. Az egyház a letéteményese Jézus Krisztus kegyelmi kincseinek; végül pedig kinyilatkoztatja a „mennybéli fejedelemségek és hatalmasságok előtt” (Ef 3:10) Isten felmérhetetlen szeretetét. […]

Isten megőrizte egyházát az évszázadokon át tartó üldözések, harcok és sötétség közepette. Egyetlen felhő sem borulhatott rá az Ő tudta nélkül. Műve ellen nem léphetett fel olyan ellenséges hatalom, amelyről nem lett volna tudomása. Minden úgy teljesedett, ahogyan előzőleg kinyilatkoztatta. Nem hagyta el gyülekezetét sohasem, hanem mindazt, ami bekövetkezett, előbb jövendölésekbe foglalta. Amit Szentlelke által a próféták egykor kijelentettek, az mind be is teljesedett. Isten véghezviszi minden szándékát. Trónjának alapzata: szent törvénye, és a sötétségnek semmiféle hatalma sem döntheti meg. – Az apostolok története, 9, 11. o.