---
title:  Beteljesített Misszió
date:  28/12/2023
---

`Olvassuk el Jel 21:1-4 és 21:22–22:5 verseit! Milyen jelenetek játszódnak le a szemünk előtt?`

Paradicsomi hely lesz az új föld! A halál és a bűn eltűnik, Sátán és a gonoszság megsemmisül. Találkozni fogunk szerető Megváltónkkal és szeretteinkkel. Az új földet minden nemzetség és nyelv képviselői népesítik majd be. A Generál Konferencia Misszióbizottsága meghatározta a Globális Misszió mértékeit, amelyek alapján megállapítható, hogy egy népcsoportot elértnek vagy még el nem értnek lehet-e nyilvánítani. „Elért népcsoportnak” számítjuk azt, amely megfelelő létszámmal és erőforrásokkal rendelkezik ahhoz, hogy külső segítség igénybevétele nélkül hatékonyan tegyen tanúságot az adott közösségben; az istentiszteletek szervezetten folynak, anyanyelvi Bibliával és irodalommal rendelkeznek; vannak közöttük olyan, a népükből származó egyházi vezetők, akik tolmács nélkül képesek bizonyságot tenni a többieknek. Ezzel szemben „el nem ért népcsoportnak” számít az, ahol nincs kellő létszámú hívő adventista közösség, és nem rendelkeznek elegendő erőforrásokkal ahhoz, hogy külső segítség nélkül hatékonyan tegyenek bizonyságot a saját népcsoportjuknak. Minden helyi gyülekezetnek és egyházterületnek be kell azonosítania azokat a népcsoportokat a társadalmukban, amelyeket el kell érniük. Itt az ideje, hogy befektessünk Isten missziójába, tanítványokká tegyünk minden népcsoportot, siettessük Megváltónk visszatérését, azután majd együtt éljünk velük az új földön, amelyet ígért nekünk az Úr!

Kihívás: Hogyan sietteted Krisztus visszatérését? Elülteted-e a remény magvait azok szívében, akiknek szükségük van a jó hírre? „Öntözöd” az elvetett magot az új hívőkben? Segítesz nekik megérteni, mit jelent a Krisztusnak való hűséges engedelmesség? Imádkozzunk lehetőségekért, hogy az újjáteremtett föld ígéretét elmondhassuk a napi imalistán szereplő embereknek!

Kihívásra fel! Talán néhány „tanítványod” készen áll arra, hogy elfogadja Krisztust. Ennek része a gyülekezethez vagy a hívők csoportjához való csatlakozás. Képzeld magad a helyükbe: Milyen lenne, ha először járnál a gyülekezetedben? Milyen élményben lenne részed? Mennyire felkészült a gyülekezeted az új emberek fogadására és mások tanítvánnyá tevésére?

---

#### Ellen G. White idézetek

Krisztus elmondja, hogy mikor fog bekövetkezni eljövetelének napja. Azt nem állítja, hogy minden ember megtér, hanem „az Isten országának ez az evangyélioma hirdettetik majd az egész világon, bizonyságul minden népnek; és akkor jön el a vég” (Mt 24:14). Ha hirdetjük az evangéliumot a világnak, akkor mi is siettethetjük Isten napjának eljövetelét. […]

Krisztus eljön nagy dicsőséggel a felhőkön. Fényes angyalok sokasága kíséri. Eljön feltámasztani a halottakat, és az életben maradt szenteket átváltoztassa dicsőségről dicsőségre. Eljön, hogy magához vegye mindazokat, akik szerették és a parancsolatait megtartották. Krisztus nem feledkezett meg sem gyermekeiről, sem a nekik adott ígéretekről. […]

Még egy kevés idő, és meglátjuk a Királyt a maga teljes dicsőségében. Még egy kevés idő, és letöröl minden könnyet a szemeinkről. Még egy kevés idő, és „az ő dicsősége elé állíthat feddhetetlenségben nagy örömmel” (Júd 1:24). – Heaven, 161–162. o.

Isten dicső városának tizenkét kapuját a legnagyobb gyöngyök díszítik. Tizenkét különböző színű alapja van, s a város utcái tiszta aranyból készültek. Isten trónjától szép, tiszta folyam ered, átlátszó, mint a kristály, s a megváltottak ihatnak az élet folyójának vizéből.

Minden arc visszatükrözi majd Megváltónk képmását. Nem láthatunk aggódó, bánkódó arcokat, mindenki vidám lesz ártatlan tisztaságában. Ott lesznek az angyalok a feltámadott hívekkel és vértanúkkal – minden korszak megváltottaival. A legnagyobb öröm, hogy ott lesz szeretett Megváltónk, aki szenvedett és meghalt értünk: neki köszönhetjük, hogy örülhetünk e boldogságnak és szabadságnak. Dicső arca fényesebb a napnál, megvilágosítja a gyönyörű várost, dicsősége mindent beragyog. – Az én életem ma, 357. o.

„Éjszaka nem lesz” Isten városában. Nem lesz szükségünk, sem igényünk a pihenésre. Senki nem fárad bele Isten szolgálatába és nevének dicsőítésébe. Mindig frissek leszünk, mint reggel, és a reggelnek soha nem lesz vége. „És nem lesz szükségük szövétnekre és napvilágra; mert az Úr Isten világosítja meg őket.” (Jel 22:5) A nap fényét feleslegessé teszi az a ragyogás, amely nem fájó és nem vakít, pedig felmérhetetlenül túlszárnyalja a déli nap verőfényét. A szent várost Isten és a Bárány dicsősége el nem halványuló fénnyel önti el. A megváltottak az örök nappal nap nélküli világosságában élnek majd.

„Templomot nem láttam abban: mert az Úr, a mindenható Isten annak temploma és a Bárány.” (Jel 21:22) Isten népének abban a kiváltságban lesz része, hogy szabadon érintkezhet az Atyával és a Fiúval. „Most tükör által homályosan látunk” (1Kor 13:12). Most Istenről csak annyit tudhatunk, amennyit az emberekkel való eljárásai és a természet dolgai visszatükröznek belőle. De majd színről színre látjuk Őt, és nem lesz köztünk fénytompító fátyol. A közelében leszünk, és nézhetjük arcának dicsőségét. – A nagy küzdelem, 676. o.