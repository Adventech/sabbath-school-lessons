---
title:  Isten Missziójának Célba Érkezése
date:  23/12/2023
---

### E heti tanulmányunk
Lukács 11:23; 1Timótheus 2:4; 1Péter 2:9; Jelenések 1:1-7; 14:6-12; 21:1-4

> <p></p>
> „Mivelhogy azért mindezek felbomlanak, milyennek kell lennetek nektek szent életben és kegyességben, akik várjátok és siettetnétek az Isten napjának eljövetelét, amikor az egek tűzbe borulva felbomlanak, és az elemek égve megolvadnak” (2Pt 3:11-12, ÚRK)!

A jelenések könyve a vég jeleneteit ábrázolja. Központi üzenete a Krisztus és Sátán közötti kozmikus konfliktus. Sátán elvesztette törvényes hatalmát a föld felett, és most azokat üldözi, akik hűségesek maradtak Istenhez. A csúcspont Jézus visszatérése, amikor szabadulást hoz gyermekeinek, mind az élő igazaknak, mind azon hűségeseknek, akik Ádám és Éva bukása óta meghaltak. A könyv bemutatja Sátán és a gonoszok tűz általi elpusztítását és azt, ahogyan Jézus megalapítja örökkévaló királyságát az újjáteremtett földön.

A Jelenések tanulmányozói lelkesen kutatják és igyekeznek azonosítani a megjövendölt jeleket és eseményeket, amelyek jellemzik az egyháztörténelmet a Kr. u. 1. századtól napjainkig, az idők végezetéig, és ezt jól is teszik.

E negyedév utolsó anyagában ugyanakkor azt is látni fogjuk, hogy A jelenések könyve missziós irat, amelynek középpontjában a missziót végző Isten áll. Ő arra szólít minket, hogy a misszió egyháza legyünk. Elhívott, hogy a „jelenvaló igazságot” hirdessük a világnak, és ez mindaddig fennáll, amíg mindenki meg nem hozza a döntést Isten mellett vagy ellen.

---

#### Ellen G. White idézetek

Isten elvárja, hogy Krisztus nevének viselői Őt képviseljék gondolatban, szóban és cselekedetekben. Gondolataik legyenek tiszták, szavaik és tetteik nemesek, hogy embertársaikat fölemelve közelebb vezessék őket az Üdvözítőhöz. A hetednapi adventisták kiemelt módon lettek a világ őrállóiul és a világosság hordozóiul rendelve. Rájuk Isten Igéjének csodálatos fénye ragyog. Akkor vajon milyen embereknek kellene lenniük? […]

Szükség van arra, hogy a kegyelem mélységes munkát végezzen Isten gyermekeinek szívében. Kevesebb énnek és több Krisztusnak kell megmutatkoznia népe között. Hatalmas próbák állnak előttünk. A Biblia vallásának kellene átszőnie mindazt, amit teszünk és mondunk… és az isteni jelenlét illatának kellene áthatnia azt. – In Heavenly Places, 332. o.

Isten célja ma is az, mint amikor Izráelt kihozta Egyiptomból. Mikor a világ látja Isten jóságát, kegyességét, igazságát s a gyülekezetben megnyilvánuló szeretetét, akkor Isten jellemét látja. S mikor Isten törvénye ennyire meglátszik életükben, a világ is felismeri azok fensőbbségét, akik minden más népnél jobban szeretik, félik és szolgálják Istent. Az Úr szeme rajta nyugszik népének minden tagján. Terve van mindegyikükkel. Az a célja, hogy megkülönböztetett nép, szent utasításának gyakorlói legyenek. Isten mai népéhez ugyanúgy szól a szent ihletés szava, mint a régi Izráelhez szólt: „Mert az Úrnak, a te Istenednek szent népe vagy te, téged választott az Úr, a te Istened, hogy saját népe légy néki minden nép közül e föld színén.” (5Móz 7:6) – Bizonyságtételek a gyülekezeteknek, 6. köt., 12. o.

Népünknek elő kell készítenie az Úr útját. A Szentlélek irányítása mellett színtisztán hirdessük az örömhírt. Az élő folyó medrének mélyülnie és szélesednie kell. Mindenfelől, közelről és távolról, Isten embereket hív el az eke szarva mellől, az üzleti élet különböző ágaiból, s tapasztalt munkások mellett neveli őket. Miután megtanultak eredményesen dolgozni, hatalommal hirdetik majd az igazságot. A csodálatos isteni gondviselés elmozdítja és a tengerbe veti a nehézségek hegyeit. Felhangzik a Föld lakói számára oly értékes üzenet, és meg is értik azt. Az emberek megtudják, hogy mi az igazság. A munka előre halad, amíg az egész világot be nem járja a figyelmeztető üzenet – és akkor jön el a vég. – Bizonyságtételek a gyülekezeteknek, 9. köt., 96. o.