---
title:  Siker A Misszióban
date:  27/12/2023
---

Mi számít sikernek a misszióban? Könnyen abba a kísértésbe eshetünk, hogy a keresztségek számával vagy a gyülekezet gyors növekedésével azonosítjuk a sikert; hogy az a siker, ha a föld minden törzséhez és népcsoportjához eljuttatjuk az igazságot, amit felgyorsíthatunk a rádió, az internet és a televízió segítségével. Miközben ezek jó célok, emlékeznünk kell arra, amit Pál apostol a korinthusi gyülekezetnek írt: „Én plántáltam, Apollós öntözött, de Isten adta a növekedést” (1Kor 3:6, ÚRK). Más szóval, nekünk a folyamatra kell összpontosítanunk, a növekedés pedig Istentől jön.

Már láttuk, hogy Isten küldetésének célja az elveszettek megmentése a föld minden népcsoportjában azáltal, hogy Jézus hűséges tanítványai lesznek és részt vesznek az Ő küldetésében.

`Olvassuk el a következő igéket! Mit árulnak el azok jelleméről, akik Krisztus követőivé válnak?`

Ézs 30:21; Jn 10:27; 16:12-13  

2Kor 11:2         

2Thessz 2:9-11; Zsid 3:12-13; 1Jn 1:8   

1Jn 1:9; Jel 7:14, 19:8  

Jézus tanítványai tiszták és hűségesek maradnak Jézushoz, mint a menyasszony a jegyeséhez. Követik Jézust, ahová a Szentlélek csendes, halk hangja által vezeti őket. Ebben az is benne foglaltatik, hogy a másokért végzett missziós munkába vezet minket. A tanítványokban nincs megtévesztés. Nem vezetik őket félre bénító kétségek, hamis tanítások, sem az erkölcstelenség. Eközben nem érzik magukat erkölcsileg felsőbbrendűnek másoknál. Felismerik, hogy nem tökéletesek, igénylik Isten megtisztító kegyelmét és irgalmát. Mindezeket megértve nyitottak arra is, hogy más hívőktől kiigazítást és útmutatást kapjanak. A misszió sikeréből az következik, hogy az emberek ilyen tanítvánnyá válnak.

Mit jelent az, hogy „mint szeplőtlen szüzet állítsalak a Krisztus elé” (2Kor 11:2)? Hogyan válhatunk mi, bűnösök ilyenné Isten előtt? Miként vezethetünk erre másokat is?

---

#### Ellen G. White idézetek

Pál igyekezett a korinthusi hittestvéreket meggyőzni afelől, hogy ő és a vele együttműködő prédikátorok is csak emberek, akiket azonban Isten bízott meg az igazság tanításával. Megbízta őket, hogy művében mindannyian együtt munkálkodjanak; a munkájuk eredménye pedig szintén Istentől függ. A vitás kérdés, ami a különböző prédikátorok érdemei felől a gyülekezetben felmerült, nem Isten akarata, hanem annak következménye, hogy a megtéretlen szív tulajdonságai felülkerekedtek. „Mert mikor egyik ezt mondja: Én Pálé vagyok; a másik meg: én Apollósé, – nem testiek vagytok-é? Hát kicsoda Pál és kicsoda Apollós? Csak szolgák, kik által hívőkké lettetek, és pedig amint kinek-kinek az Úr adta. Én plántáltam, Apollós öntözött, de az Úr adja vala a növekedést. Azért sem aki plántál, nem valami, sem aki öntöz; hanem a növekedést adó Isten.” (1Kor 3:4–7) – Az apostolok története, 273. o.

Pál apostol volt az első, aki Korinthusban az evangéliumot prédikálta; ő szervezte meg a gyülekezetet is. Ezt a munkát az Úr bízta rá. Isten utasítására később más munkások kerültek oda, akik Pál örökségébe léptek és helyét betöltötték. A magot öntözni kellett; ezt Apollós végezte. Ő lépett Pál munkájának nyomába, hogy oktasson és segítsen az elhintett mag fejlesztésében. Megnyerte az emberek szívét, azonban Isten adta a fejlődés lehetőségét. Nem emberi erő, hanem Isten ereje hozza létre a jellem átalakulását. Sem a magvetők, sem az öntőzők nem növeszthetik a magot. Csupán Isten vezetése alatt munkálkodnak, mint általa elrendelt eszközök, mint művének munkatársai. Az elért eredményért egyedül csak a Mestert illeti a tisztelet és dicséret. – Az apostolok története, 274. o.

Jézus szeretné kitörölni követőinek elméjéből a földi dolgokat, hogy a mennyei képmást véshesse oda, mert így eggyé válhatnak Ővele, az Ő jellemét tükrözhetik, és dicsőíthetik azt, aki a sötétségből az Ő csodálatos világosságára hívta el gyermekeit. […]

Az általunk ma ápolt jellem és magatartás dönti el örök sorsunkat. Mindenkinek el kell döntenie, hogy vagy a világosság városában akar együtt lakni Isten áldottaival, vagy a bűnösökkel akar a városon kívül maradni. A tetteinket vezérlő elveket jól ismeri a menny, és a cselekedeteinket is pontosan feljegyzik az emlékezés könyvébe. Ezek a feljegyzések mutatják majd meg, hogy kialakítottunk-e Krisztushoz hasonló jellemet, vagy hogy bölcs szüzeknek bizonyultunk-e? Erre a kérdésre még ma kell választ adnunk a jellemünk és a magatartásunk által. – Ref­lecting Christ, 303. o.