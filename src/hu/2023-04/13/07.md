---
title:  További Tanulmányozásra
date:  29/12/2023
---

„A megváltás nagy terve eredményeképpen a világ teljes mértékben visszakerül Isten kezébe. Mindaz, ami a bűn által elveszett, eredeti formájában áll helyre. Isten nemcsak az embert, hanem a földet is megváltja, hogy ez legyen örökkévaló lakhelye az engedelmeseknek. Sátán hatezer éve küzd azért, hogy a földet birtokában tartsa. Most mégis Istennek a föld teremtésénél kifejezett eredeti terve valósul meg. »De a magasságos egek szentei veszik majd az országot, és bírják az országot örökké és örökkön örökké« (Dán 7:18)” (Ellen G. White: Pátriárkák és próféták. Budapest, 1993, Advent Kiadó, 301. o.). Mielőtt azonban ez valóra válhatna, Isten partnereiként a missziójában kötelességünk elmondani a világnak a figyelmeztető üzenetet, hogy így az emberek elfogadhassák és Isten őket is újjáteremthesse. „Vágyom arra, hogy nagyon sok munkás dolgozzon azokért, akik nem ismerik hitünk bizonyítékait. Sokan nagy világosságot kaptak a három angyal üzenetének hallatán, és most a világ minden részén hirdetniük kell ezeket az üzeneteket. Szeretném megtenni a magam részét, utat nyitni mások előtt, hogy hordozzák az igazság fényét. Segítsen bennünket az Úr, hogy felvehessük a kellő fegyverzetet! A hívőknek egyesülniük kell az ünnepélyes munkában, amellyel közvetítik a világnak az utolsó figyelmeztető üzenetet” (Ellen G. White: Letter 390. 1907, kiadatlan levél)! Ebben a negyedévben Isten missziójának különböző szempontjait és kérdéseit tanulmányoztuk. Ezen a héten A jelenések könyvét vizsgáltuk, hogy megértsük, milyen az Istennel való helyreállított kapcsolat, ami a misszió beteljesülésében éri majd el a csúcspontját az újjáteremtett, helyreállított földön. Bár igaz, hogy a föld történelmének legborzasztóbb ideje lesz az, amikor örökre elpusztul a bűn és a szenvedés, de Isten a kataklizmán túli időre irányítja tekintetünket, és vigaszt, bátorítást nyújt a helyreállított föld ígéretében. 

**Beszélgessünk róla!**

`1. Mi az „örökkévaló evangélium”? Miért nevezzük „örökkévalónak”? Miért szükségszerű, hogy ez legyen a missziónk fundamentuma?`

`2. Miért hangsúlyozzuk annyira a hármas angyali üzenetet? Mit mondanál, ha valaki arról akarna vitatkozni veled, hogy nekünk Jézusra kell fókuszálnunk, nem egy állítólagosan „negatív” dologra, mint ez a figyelmeztető üzenet?`

`3. Miként segített ez a negyedévi tanulmány nemcsak jobban megérteni a misszió fontosságát, hanem abban is, hogy te és a gyülekezeted még inkább bekapcsolódjatok abba, amire egyébként is hívattunk?  `

„Azok pedig elmentek, hirdették az igét mindenütt, az Úr pedig együtt munkálkodott velük, megerősítette az igehirdetést a nyomában járó jelekkel” (Mk 16:20, RÚF).

„Miként Krisztus kiküldte tanítványait, úgy küldi ki ma egyháza tagjait. Ugyanaz a hatalom, mellyel az apostolok rendelkeztek, számukra is létezik. Ha Isten az erősségük, együtt fog működni velük, és munkájuk nem lesz hiábavaló. Ismerjék fel, hogy arra a műre, melyben munkálkodnak, Isten nyomta rá pecsétjét…

Krisztus szent megbízatást adott egyházának. Valamennyi tagja élő eszköz kell legyen, akiken keresztül Isten közölheti a világgal kegyelme kincseit, Krisztus kikutathatatlan gazdagságát. A Megváltó leghőbb vágya, hogy képviselői legyünk, akik megismertetik a világgal az Ő Lelkét és jellemét. A világnak pedig legnagyobb szükséglete az, hogy az Üdvözítő szeretete emberek által megnyilvánuljon. Az egész menny férfiakra és nőkre vár, akik által Isten kinyilatkoztatja a kereszténység erejét.

Az egyház Isten közvetítője az igazság hirdetésére. Isten bízta meg e különleges munka végzésével. Ha hűséges hozzá és minden parancsolatának engedelmeskedik, akkor az isteni kegyelem dicsősége lakozik benne. Ha hűséges kötelezettségéhez, ha tiszteli Izráel Istenét, nincs az a hatalom, amely ellenállhatna neki…

Mi támogatta Isten Fiát fáradságos és áldozatos életében? Látta lelke munkájának gyümölcseit és elégedett volt. Az örökkévalóságba pillantva látta azok boldogságát, akik megalázkodása folytán bűnbocsánatot és örök életet nyertek… Mi is vethetünk egy pillantást a jövőbe, szemlélhetjük a menny boldogságát… Ott a megváltottak üdvözlik azokat, akik a Megváltóhoz vezették őket, és valamennyien egyesülnek Krisztus dicsőítésében, aki meghalt, hogy az embernek Isten életéhez méltó élete legyen” (Ellen G. White: Az apostolok története. Budapest, 2001, Advent Kiadó, 394-395. o.). 

