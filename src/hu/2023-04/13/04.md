---
title:  A Végső Krízis
date:  26/12/2023
---

Jézus azt mondta a tanítványainak és nekünk: „Menjetek el azért, és tegyetek tanítvánnyá minden népet, megkeresztelve őket az Atyának, a Fiúnak és a Szentléleknek nevében. Mindannak megtartására tanítsátok őket, amit én parancsoltam nektek. Íme, én veletek vagyok minden napon a világ végezetéig” (Mt 28:19-20, ÚRK). Ezt hívjuk nagy misszióparancsnak, ami sok tekintetben megegyezik a hármas angyali üzenettel. Felhívás „a föld lakosainak, minden nemzetségnek, törzsnek, nyelvnek és népnek” (Jel 14:6, ÚRK). Ez „a jelenvaló igazság” (2Pt 1:12), ami a nagy misszióparancsban is megtalálható.

`Olvassuk el 1Móz 12:3, 1Tim 2:4, 2Pt 3:9 és 1Jn 4:8 verseit! Miért számít Istennek minden embercsoport? `

Krisztus szeretete az egész emberiségnek szól, egyetlen népcsoportot sem zár ki. Ellentétben azzal a teológiával, amely azt tanítja, hogy Krisztus csak az eleve elrendelt kiválasztottak rétegéért halt meg, a Biblia világosan kimondja: halála minden emberért történt, függetlenül faji, etnikai vagy bármilyen más tényezőtől. Ha ember vagy, Krisztus érted is meghalt. Pont. Egyetlen kérdés marad mindenki számára: Milyen választ vált ki belőlem az Ő halála? Amikor Jézus visszatér, csak két tábor lesz: akik Sátán hatalmának adták oda magukat a vallási és politikai intézményeken keresztül, ahogyan azt Jelenések 13. és 17. fejezetében láthatjuk, illetve akik teljesen alávetették magukat Jézus Krisztusnak, akiknek a hitét az mutatja, hogy „megtartják az Isten parancsolatait” (Jel 14:12). Az embereknek kezdettől fogva volt bizonyítékuk arra, hogy kicsoda Isten: igazságos és szerető Atya (Róm 1:18-21). Ezért az elmúlt koroktól fogva mindenkit az alapján ítél meg az Úr, hogyan működött együtt vele, miként élte az életét – függetlenül attól, hogy mennyit értett meg az üzenetből (Róm 2:11-16). A vég idején viszont egyre erősödik a polarizáció, a két táborra szakadás, és nem fogják többé tiszteletben tartani a lelkiismereti szabadságot. Az emberekre nyomást gyakorolnak, hogy Sátán pártjához csatlakozzanak. Ezért haladéktalanul hirdetni kell az evangéliumot, le kell leplezni Sátán tényleges szándékait. Pontosan erről szól a hármas angyali üzenet és a mi küldetésünk. 

Maradjunk még annál a pontnál, hogy Krisztus személyesen érted halt meg! Mi válthat ki egy emberben olyan gondolatot, hogy lehet olyasmi a múltjában, amiért Krisztus kereszthalála nem volna elegendő váltság?

---

#### Ellen G. White idézetek

Krisztus evangéliumának el kell jutnia minden társadalmi osztályhoz, nemzethez, nyelvhez és néphez. Az embereket az evangélium fogja egy nagy testvéri közösséggé egyesíteni. Egyetlen Példaképünk van, akit követnünk kell a jellemépítésben, s akkor mindannyian elsajátítjuk Krisztus képmását, és tökéletes összhangba kerülünk egymással. A nemzetek egyetértésben fognak élni Jézus Krisztusban, mivel ugyanaz a gondolat és ítélőképesség uralja őket, ugyanazon dolgokról fognak beszélni, és majd hangos szóval magasztalják Istent. A világ Megváltója ezt a munkát végzi értünk. Ha úgy fogadjuk el az igazságot, ahogy az Krisztusban lett kinyilatkoztatva, akkor a nemzeti előítélet és irigység eltűnik, és az igazság Lelke egybefogja az emberek szívét. Testvérekként fogjuk szeretni egymást, többre értékeljük majd embertársainkat, mint önmagunkat; jók, kedvesek, előzékenyek, alázatosak és szelídek leszünk, és készen állunk szeretettel és jó cselekedetekkel válaszolni, ha erre kérnek bennünket. – Our High Calling, 171. o.

A golgotai keresztet szemlélve nem kételkedhetsz Isten szeretetében és azon vágyában, hogy mindannyiunkat szeretne megmenteni. Megszámlálhatatlan világok sokasága dicsőíti Őt. A végtelen világegyetemben boldogság uralkodhatott volna akkor is, ha Isten hagyja elveszni ezt a világot a bűnében, csakhogy az elbukott ember iránt érzett végtelen szeretete folytán egyszülött, szeretett Fiát adta halálra, hogy az emberek megváltásban részesüljenek, és megszabaduljanak az örök pusztulástól. Látva ezt a szeretetet és Isten gondoskodását irántunk, legyen a válaszunk az, hogy minden erőnket Jézusnak szentelve bátran vállaljuk az Úr harcait. Nem engedhetjük meg magunknak, hogy elveszítsük a lelkünket, nem engedhetjük meg, hogy bűnt kövessünk el Isten ellen. Az élet a dicsőség honában, az örök élet minden erőfeszítést megér. – That I May Know Him, 367. o.

Azok, akiket Krisztus megdicsér az ítéletben, lehet, hogy nagyon keveset tanultak, ismertek meg a hittudományból, de becsben tartották, ápolták az alapelveket. Az isteni Lélek befolyása útján áldássá lettek a körülöttük élők számára. Még a pogányok között is vannak olyanok, akik kinyilvánítják a jóság lelkületét. Mielőtt az élet szavai fülükbe jutottak volna, már megbarátkoztak a misszionáriusokkal, sőt saját életük veszélyeztetésével még szolgálatukra is voltak. A pogányok között vannak olyanok is, akik tudatlanul imádják Istent, akikhez a világosság még nem jutott el emberi közbenjárás, valamiféle segítség útján. Nos, ők mégsem pusztulnak el. Bár Isten írott törvényét nem ismerik, de hangját már hallották, mikor szól hozzájuk a természetben, és így tették meg azt, amit a törvény megkövetelt tőlük. Munkálkodásuk nyilvánvaló bizonyítéka annak, hogy a Szentlélek már megérintette a szívüket, és felismerték, hogy Isten saját gyermekeinek ismerte el őket.

A népek és a pogányok közül a leginkább megalázottak mennyire meglepődnek, és milyen boldogok lesznek, amikor az Üdvözítő ajkáról ezeket a szavakat hallják fülükbe csengeni: „Amennyiben megcselekedtétek eggyel ez én legkisebb atyámfiai közül, énvelem cselekedtétek meg.” (Mt 25:40) Milyen boldogság tölti be a végtelen Szeretet szívét, mikor azt látja, hogy követői meglepődéssel és örömmel kapják fel a fejüket az Ő jóváhagyást kifejező szavaira! – Jézus élete, 638. o.