---
title:  Az Örökkévaló Evangélium - A Misszió Üzenete
date:  10/10/2023
---

`Olvassuk el Jel 14:6-7 verseit! Isten missziójának mely elemeit tudod azonosítani az örökkévaló evangéliumban, ahogy az a három angyal közül az elsőnél megjelenik?`

Az egész Szentírásban ez az egyetlen hely, ahol az „örökkévaló” és az „evangélium” szó összekapcsolódik. Az evangélium a kegyelem jó híre, amit Jézus mindenki számára felajánlott. Eljött a világba, hogy bemutassa Isten kegyelmét és igazságát (Jn 1:14). Bűntelen életet élt, bűntelenül halt meg a kereszten, mint helyettes áldozat, viselve a mi bűneink büntetését (Ézs 53:4-5; 1Pt 3:18). Ezután feltámadt, visszatért a mennyekbe, az Atya felmagasztalta, ma pedig közbenjár értünk a mennyei szentélyben (ApCsel 2:33; Zsid 7:25; Jel 1:18). Nemsokára visszatér, hogy beváltsa legnagyobb ígéretét: megjelenik hatalomban és dicsőséggel, majd a millennium után megalapítja Isten országát a földön (Jn 14:1-4; ApCsel 1:11; Jel 21:1-4). Ezek az örökkévaló evangélium alapvető tartalmi elemei.

Figyelemre méltó, hogy az üzenet örökkévaló. Egyetlen evangélium menthet csak meg bennünket, ami ugyanaz marad, míg Isten missziója be nem teljesedik. Sosem lesz másik evangélium. Hamis tanítások és tévhitek jönnek és mennek (Ef 4:14), de a megváltás üzenete, az örökkévaló evangélium nem változik soha. Aki hisz benne és engedelmességgel megéli azt, jutalmat nyer (lásd 5Móz 5:33; Róm 2:6).

Ugyanazt a megbízást kapjuk mi is, mint az első tanítványok. Folytatnunk kell a tanítvánnyá tevés munkáját Krisztusért. Csakhogy milyen tanítványokról van itt szó? Jó, őszinte, teljesen odaszentelt életű, szerető emberekről? Ezek a tulajdonságok alapvetőek, de nem elég csak ezt hangsúlyozni. A tanítvánnyá tevés minden bibliai elemére figyelemmel kell lennünk (Lk 9:23; Jn 13:34-35; 2Kor 5:17), a végső célt tartva szemünk előtt: hogy készen álljunk és másokat is felkészítsünk Mesterünk, Jézus Krisztus második eljövetelére.

„Az ítélet hirdetése (Jel 14:6-7) olyan üzenet, amely Krisztus visszajövetelének közelségét jelenti be. Ez az örökkévaló evangélium. Így Krisztus második adventjének hirdetése, a közelségének bejelentése láthatóan lényeges része az evangélium üzenetének” (Ellen G. White: Christ Object Lessons. 227-228. o.). 

Hogyan kapcsolódik az ítélet fogalma az örökkévaló evangélium üzenetéhez az első angyalnál? Miért szükségszerű, hogy az evangéliumot az ítélet központi elemeként kezeljük?

---

#### Ellen G. White idézetek

Kizárólag csak az evangélium fogja megszentelni a lelket, és tesz ké­pessé, hogy elnyerjük az isteni élethez hasonló életet. Isten így hagyta ránk ezt az életet, az örök életet, mely élet maga Isten Fia. Aki az isteni természet részesévé válik, menekülni fog a világi kívánságok nyújtotta romlottságtól. Jézus Krisztusba, az Életadóba vetett hit életet ad. „Ezeket írtam néktek, akik hisztek az Isten Fiának nevében, hogy tudjátok meg, hogy örök életetek van, és hogy higgyetek az Isten Fiának nevében.”

A hit általi szentség és öröm élete mindazok rendelkezésére áll, akik hit által kérik Isten ígéreteinek teljesedését, és a győzelem érdekében mennyei erőre támaszkodnak. – Manuscript Releases, 4. köt., 356. o.

„Lelkeket nyer meg a bölcs” (Péld 11:30). „Az értelmesek pedig fénylenek, mint az égnek fényessége; és akik sokakat az igazságra visznek, miként a csillagok örökkön örökké.” (Dán 12:3) Istennel való együttmunkálkodása révén az ember múlhatatlan, örök korszakokon át fennmaradó dolgokat valósíthat meg. Akinek Isten a bölcsessége – mely bölcsesség növekedik egészen a Krisztus tökéletességének mértékéig –, ott állhat majd az angyalok és azok előtt, akiket a világ nagynak tart, és dicsőíteni fogja azt, aki a sötétségből az Ő csodálatos dicsőségére hívta el. – Christian Education, 97. o.

Szorgalmasan kell dolgoznunk; a rest ember nyomorúságot hoz magára. De egyáltalán hozhatunk fel kifogást a restségre ebben a nagy műben, amelynek a teljesítése érdekében Jézus az életét adta? A lelki ajándékaink elsatnyulnak, ha nem használjuk azokat. Sátánnak is az a célja, hogy ezek teljesen eltűnjenek az életünkből. Az egész menny tevékenyen részt vesz Isten népének felkészítésében Krisztus eljövetelére, mi pedig „Isten munkatársai vagyunk”. Minden dolognak a vége elközelgett. Most van a munkálkodás ideje. „Eljön az éjszaka, amikor senki sem munkálkodhat.” A megfeszítettet Krisztust kell hirdetnünk, s így készítenünk az utat az Ő eljövetele előtt. […]

Egyesítsük erőinket a munkálkodó Mesterrel, kövessük Megváltónkat, aki önmagát megtagadva szeretetétől vezérelve jött le a földünkre. Az a Jézus, aki a tanítványokkal együtt járva tanított, aki emberi természetében szenvedéseket élt át, az Ő isteni erejével áll mellénk. A jobbunkon van, és kész segíteni minden nehézségben. Magasztaljuk Jézust, és hirdessük hitünk bibliai alapjait. – Review and Herald, 1893. január 24.