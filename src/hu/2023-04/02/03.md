---
title:  Tanítvánnyá Tevés - A Misszió Fókusza
date:  09/10/2023
---

 

`Olvassuk el Mt 28:16-20 verseit! A tanítványság mely elemeit azonosíthatjuk a szakaszban?`

Mt 28:16-20 jelenti ki a bibliai megbízást, ezt a szakaszt általában a nagy misszióparancsnak nevezzük (Mt 28:18-20), amelyben Jézus azt mondja a tanítványoknak, hogy induljanak el és tegyenek tanítvánnyá másokat, tanítsák meg őket a hit elemeire, elindítva őket a tanítványság útján (lásd még Mk 16:15-16; Lk 24:44-49; Jn 20:21-23; ApCsel 1:8). Mt 28:16-20 négy egyszerű kijelentése: 1) Jézus utasítja a tanítványait: menjenek Galileába, hogy ott találkozzanak (Mt 28:16-17); 2) Jézus hozzájuk megy, kijelenti hatalmát és uralmát (Mt 28:18); 3) ezek után megbízást ad egy konkrét feladatra: a tanítvánnyá tevésre (Mt 28:19-20); 4) majd megígéri tanítványainak, hogy végig velük lesz (Mt 28:20).

A nagy misszióparancs központi gondolata a tanítvánnyá tevés, ami a misszió legfontosabb feladata. Az eredeti görögben Mt 28:19 elején szó szerint ezt olvassuk: „Elmenvén azért, tegyetek tanítványokká…” Az „azért” szó adja meg a kiküldés alapját – ami Jézus hatalma, tekintélye és korlátlan uralma. Mindezek a feltámadásával aratott győzelméből származnak. Fontos kiemelni, hogy az egyetlen cselekvésre felszólító ige a „tegyetek tanítványokká” kifejezés. A tanítványság legfontosabb jellemzője az emberek tanítása, alámerítése, Jézus tanításainak hirdetése az egész világon. Jézus itt félreérthetetlenül egy bizonyos cél felé irányítja a hívőket: a tanítvánnyá tevés irányába. Ez a rész az egész Szentírás legfontosabb missziós szakasza. Azzal fejeződik be, hogy Jézus megígéri: folyamatosan a követőivel lesz.

Nyilvánvaló, hogy a nagy misszióparancsot nem csupán az első tanítványok kapták, akik arra a bizonyos alkalomra összegyűltek. Ők maguk nem is tudtak volna elmenni „minden néphez”, hogy betöltsék az újonnan kapott megbízást. A misszióparancs univerzális: Jézus minden igaz tanítványának be kell állnia a feladat végzésébe. Továbbá az átadandó üzenet – Jézus örök evangéliuma – az egész világnak szól, földrajzi, szociális és etnikai korlátozás nélkül.

A misszió tehát a tanítvánnyá tevés. Hogyan hat ez a megbízás az életmódodra és az emberek közötti szolgálatodra? Mit tehetsz, hogy még jobban bekapcsolódj a küldetésbe, amire Isten elhívott?

---

#### Ellen G. White idézetek

Krisztus feladatot bízott a tanítványaira. Rendelkezésükre bocsátott mindent, amire szükségük van küldetésük teljesítés érdekében, a siker biztosítását pedig Ő vállalta fel. Amíg hallgatnak szavára, és szoros kapcsolatban munkálkodnak együtt Ővele, addig nem vallanak kudarcot. „Menjetek el minden néphez” – parancsolta az Úr. „Keressétek fel a föld legtávolabbi lakott területeit. Dolgozzatok hittel, mert én egy pillanatra sem hagylak magatokra.”

Az Üdvözítő által a tanítványokra bízott küldetés minden hívőre érvényes, akik az utolsó időben hisznek Krisztusban. Végzetes tévedés azt képzelnünk, hogy a lélekmentés csak a felszentelt lelkipásztorok munkája. Az evangélium hirdetése mindenkinek a feladata, aki isteni ihletést nyert. Akik elsajátították Krisztus életét, felhatalmazást kaptak, hogy dolgozzanak az emberek megmentése érdekében. Ezért a munkáért lett létrehozva az egyház; és akik ünnepélyesen megfogadták, hogy eleget tesznek az egyház elvárásainak, kötelességük Krisztus munkatársaiként dolgozni. – The Faith I Live By, 149. o.

Nagy munka vár az Isten népéhez tartozókra. Önfeláldozással kell Krisztushoz közeledniük, és egyetlen céljuk az legyen, hogy vigyék el az egész világra a kegyelem üzenetét. Némelyek egyféleképpen, mások másféleképpen fognak dolgozni annak függvényében, hogy miként hívja el és miként vezérli őket az Úr. Viszont mindenki közös erőfeszítéssel törekedjen a legtökéletesebb munka elvégzésére. Isten szolgái élő és írott szóban munkálkodjanak együtt Ővele. Az igazság nyomtatott szavait különböző nyelvekre kell lefordítani. Az evangéliumot hirdetni kell minden nemzetnek. – This Day With God, 221. o.

Amikor Jézushoz jön valaki, az a vágy ébred szívében, hogy másokkal is tudassa, milyen becses barátot talált Jézusban; ilyen megmentő és megszentelő igazság nem maradhat elrejtve a szívben. Ha Krisztus igazságát öltöttük fel, és Lelkének öröme tölt be bennünket, lehetetlen, hogy azt elhallgassuk. Ha Isten jóságát láttuk és éreztük, másoknak is beszéljünk erről. Fülöphöz hasonlóan, ha az Üdvözítőt megtaláltuk, másokat is hívunk. Megkíséreljük feltárni az emberek előtt Krisztus vonzerejét és az eljövendő világ láthatatlan valóságait. Legfőbb vágyunk lesz nyomdokait követni. Komoly kívánság támad bennünk, hogy körülöttünk mások is láthassák Istennek ama Bárányát, aki elveszi a világ bűneit (Jn 1:29).

Az a törekvés, hogy áldását másokkal közöljük, áldást hoz önmagunkra is. Istennek is ez volt a célja, amikor részt adott nékünk a megváltás tervének munkájában. Azt az előjogot adta nékünk, hogy az isteni természet részesei lehessünk; cserébe csak azt kívánja, hogy áldást árasszunk embertársainkra. Ez a legnagyobb megtiszteltetés és legnagyobb öröm, amit Isten az embernek adhatott. Azok jutnak legközelebb Teremtőjükhöz, akik így részt vesznek a szeretet munkájában. – Jézushoz vezető út, 78–79. o.