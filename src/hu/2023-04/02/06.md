---
title:  A Világ A Misszió Színtere
date:  12/10/2023
---

`Olvassuk el Jel 7:9-10 verseit! Mire utal az ige Isten missziójának földrajzilag igencsak kiterjedt voltával kapcsolatban? `

Az e heti tanulmány szándékosan két létfontosságú igét tárgyal, amelyek a tanítvánnyá tevés központi szerepét hangsúlyozzák a nagy misszióparancsban és az örökkévaló evangélium üzenetében. Érdekes módon mindkét szövegben van legalább egy közös pont: a misszió helye. Így olvassuk: „Menjetek el azért, és tegyetek tanítvánnyá minden népet” (Mt 28:19, ÚRK); ill. „és azt hirdette a föld lakosainak, minden nemzetségnek, törzsnek, nyelvnek és népnek” (Jel 14:6, ÚRK). Más szóval, Krisztus evangéliumának célja minden osztály, nemzet, nyelv, vagyis minden ember elérése. Az evangélium egy nagy testvériséggé egyesíti a megváltottakat. Egyetlen modellt kell követnünk, Krisztust. Amennyiben elfogadjuk az igazságot, amint az Jézusban van, leomlanak a nemzeti előítéletek és a féltékenység, az igazság Lelke egybeforrasztja a szívünket.

Jézus azt mondta: „és tanúim lesztek” (ApCsel 1:8, ÚRK), majd három földrajzi területre utalt.

1. terület: „és tanúim lesztek Jeruzsálemben.” A tanítványok ekkor nagyon közel voltak Jeruzsálemhez. Alapvetően azt mondta ezzel Jézus, hogy „Először azoknak kezdjetek beszélni az Istennel szerzett tapasztalataitokról, akik közel vannak hozzátok!” A misszió otthon kezdődik, a szomszédokkal és a barátokkal. Ez a misszió alapvető helye.

2. terület: azzal folytatta, hogy „egész Júdeában és Samáriában.” A misszió fókuszában azok is ott vannak, akik bizonyos szempontból elég közel vannak hozzánk, más szempontból mégis távoliak. Ide tartoznak azok, akikkel egy nyelvet beszélünk, akik hasonló kultúrában élnek, de mégsem élünk együtt, egy helyen velük. Ők a missziónk következő területe.

3. terület: ezek után Krisztus azt mondta, hogy „és a föld legvégső határáig.” Isten missziója arra hív, hogy elérjünk mindenhol minden népet, csoportot, nyelvet és etnikumot. Ez a missziónk legvégső területe.

Kihívás: Ezen a héten mindennap imádkozz azért a közösségért, amelyben élsz! Isten nem véletlenül helyezett közéjük.

Kihívásra fel! Nézz utána lakhelyed demográfiai összetételének (milyen emberek élnek körülötted)! Nézd meg, milyen a vallási, etnikai hátterük, az anyagi helyzetük, milyen korcsoportba tartoznak stb.! Kérd Istent, hogy mutassa meg neked, miként lehetnél szeretetének közvetítője feléjük!

---

#### Ellen G. White idézetek

Krisztus látható jelenlétét ugyan nélkülözniük kell a tanítványoknak, de helyette új erő birtokába jutnak. A Szentlélek árad ki rájuk teljes mértékben, hogy elpecsételje őket munkájukra. Az Üdvözítő így szólt: „És ímé, én elküldöm ti reátok az én Atyámnak ígéretét; ti pedig maradjatok Jeruzsálem városában, mígnem felruháztattok mennyei erővel.” (Lk 24:29) „János ugyan vízzel keresztelt, ti azonban Szent Lélekkel fogtok megkereszteltetni nem sok nap múlva.” „Hanem vesztek erőt, minek­utána a Szent Lélek eljön reátok, és lesztek nékem tanúim, úgy Jeruzsálemben, mint az egész Júdeában és Szamáriában és a földnek mind végső határáig.” (Csel 1:5, 8)

Az Üdvözítő tudta, hogy semmiféle érvelés – legyen az bármilyen logikus – sem lágyít meg kemény szíveket, nem törheti át a világias gondolkodás és önzés kérgét. Tudta, hogy tanítványainak az erőtöbbletet a mennyből kell kapniuk. Tudta, hogy az evangélium csak akkor hatásos, ha azt forró szívek és beszédes ajkak hirdetik, akiket áthat annak ismerete, „aki az út, az igazság és az élet”. A tanítványokra bízott munka fokozott teljesítőképességet igényel, mert a gonoszság áradata erősen és hatalmasan zúdul ellenük. A sötétség hatalmasságainak buzgó és elszánt vezető a parancsnoka; Krisztus követői csak az Istentől nyert Lélek segítségével harcolhatnak az igazságért. – Az apostolok története, 30–31. o.

A tanítványoknak nem kellett várni, hogy az emberek hozzájuk jöjjenek. Nekik kellett felkeresni őket, kutatniuk a bűnösök után, mint a pásztor keresi elveszett juhait. Munkaterületül a világot adta nekik. El kellett menniük „széles e világra, hirdetni az evangéliumot minden teremtésnek” (Mt 16:15). Hirdették az Üdvözítőt, önzetlen szolgálatát, szégyenteljes halálát, páratlan, változatlan szeretetét. A neve volt jelszavuk és egységük lobogója. Nevében megtörték a bűn erődjeit. Mert hittek a nevében, kereszténynek, vagyis krisztusinak hívták őket. – Bizonyságtételek a gyülekezeteknek, 8. köt., 14. o.

„Hogy mindnyájan egyek legyenek; amint te én bennem, Atyám, és én te benned, hogy ők is egyek legyenek mi bennünk: hogy elhiggye a világ, hogy te küldtél engem.” (Jn 17:21)

Bárcsak ezeket a szavakat ismételgetnénk, és mindannyian naponta nevelnénk gondolatainkat és lelkületünket, hogy beteljesedjen Jézus Krisztus imája. Nem lehetetlen dolgot kért az Atyától. Pontosan azért az egységért imádkozott, aminek léteznie kell az embertársi kapcsolatokban, hogy egyek lehessünk Istennel és Jézus Krisztussal. Ami ennél kevesebb, az csupán annak a jele, hogy még nem érték el a keresztény jellem tökéletességét. A szeretet aranylánca, ami egyesíti a hívők szívét közösségápolás és szeretet által, továbbá pedig egyesíti őket Krisztussal és az Atyával, lehetővé teszi azt is, hogy ez a tökéletes kötelék a kereszténység erejét hirdető megcáfolhatatlan bizonyságtevést képezzen a világ előtt. – That I May Know Him, 173. o.