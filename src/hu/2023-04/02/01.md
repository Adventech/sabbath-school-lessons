---
title:  Isten Missziója, 2. Rész
date:  07/10/2023
---

### E heti tanulmányunk
5Mózes 7:6, 11-12; Máté 28:16-20; János 20:21-22; Jelenések 7:9-10; 14:6-7

> <p></p>
> „Menjetek el azért, és tegyetek tanítvánnyá minden népet, megkeresztelve őket az Atyának, a Fiúnak és a Szentléleknek nevében” (Mt 28:19, ÚRK).

A téma, amely szerint Isten a misszió Istene, végigvonul az egész Szentíráson. Végighalad az emberiség történelmén és bemutatja, milyen céljai vannak Istennek a teremtéssel kapcsolatban. Továbbá ez szilárdítja meg a legfontosabb üzenetet: az istenkép helyreállítását a bűnössé lett emberiségben (vö. Kol 3:9-10; 1Jn 3:2). Isten missziójának hátterén kell látnunk és értenünk a kinyilatkoztatott Igét. Annak ellenére, hogy a bűn elválasztott bennünket tőle (Ézs 59:2), missziójával Isten folyamatosan újjáépíti a megszakadt kapcsolatot az emberiséggel, egészen addig a ragyogó pillanatig, amikor végül mindent újjátesz (Jel 21:5). Úgy nyilatkoztatta ki magát, hogy megérthessük a természetét, a szándékait és valóságos, el nem múló kapcsolatban lehessünk vele. Így nem egyszerűen azért megyünk hozzá, hogy megismerjük Őt, hanem beszélhetünk is másoknak a vele szerzett tapasztalatainkról és megmentő szeretetéről. A Bibliában tehát Isten megadja azokat az alapvető elemeket, amelyek bemutatják, miről szól az Ő küldetése. 

---

#### Ellen G. White idézetek

Higgyük el, hogy Isten választott ki bennünket az üdvösségre hitünk gyakorlása, Krisztus kegyelme és a Szentlélek munkálkodása által, és dicsőítsük Istent kegyelmének meg nem érdemelt, csodálatos kinyilatkoztatásáért. Krisztus szeretete Őhozzá vonzza a lelket, hogy nagy irgalmában az Atya elé vezethesse őt. A Szentlélek munkája révén Isten és a bűnös kapcsolata megújul. Az Atya így szól: „Istenük leszek, ők pedig az én népemmé lesznek. Megbocsátó szeretetet tanúsítok irántuk, és az én örömömet árasztom rájuk. Drága kincsemmé lesznek, mivel ez a nép, amelyet magamnak szereztem, az én nevemet fogja magasztalni.”

Az Atya a szeretetét árasztotta a világban élő választott népére. Krisztus drága vére árán váltotta meg őket, és ha válaszolnak hívására, Isten mindenható kegyelme által kiválasztatnak, hogy engedelmes gyermekekként megváltásban részesüljenek. – Our High Calling, 77. o.

A gyülekezet tagjai nem bizonyították, hogy élő kapcsolatuk van Istennel, amely által sötétségben élő lelkeket vezethetnének ki a világosságra. A Szentlélek szívre gyakorolt hatása létfontosságú a kegyességi élet szempontjából. Akik vallják az igazságot, be kell fogadniuk a Szentlelket, hogy tiszta szívet nyerhessenek, megtarthassák Isten parancsolatait, és az Ige betöltőivé váljanak. „Ne csodáld, hogy azt mondám néked: Szükség néktek újonnan születnetek” – mondta Jézus Nikodémusnak.

A Bibliát nem tanulmányozzák úgy, ahogy kellene, és nem teszik azt életük mércéjévé. Ha utasításait lelkiismeretesen követnék, és jellemük alapjává tennék, akkor kitartóan tudnák követni a célt, amelytől semmilyen világi érdek sem tudná őket eltántorítani. Az így fejlesztett és Isten Igéje által támogatott jellem megáll a mindennapok próbái, nehézségei és veszélyei közepette. Még mielőtt a lelkiismeret megmentő befolyást gyakorolna a világra, meg kell világosodnia, az életnek pedig meg kell szentelődnie a kapott igazság szeretete által. – Review and Herald, 1879. augusztus 28.

Mennyei Atyánk megszámlálhatatlan áldását árasztja ránk, de még a hálátlanokra és a szentségtelenekre is. Hálásaknak kell lennünk azért, hogy Krisztus a munkatársainak fogadott bennünket.

Akik az Úr Igéjét hirdetik, úgy kell élniük, ahogy tanítanak másokat. Ha a szívünk Isten kegyelmében részesült, tetteink és a szavaink által másoknak is be kell mutatnunk az Ő irgalmát. Akik szívesen időznek Krisztus hosszútűrésének és irgalmának témája fölött, azoknak gyakorlatba is kell ültetniük türelmét, szelídségét, és sosem szabad ön­kényes magatartást tanúsítaniuk embertársaik vagy testvéreik iránt. – Medical Ministry, 255. o.