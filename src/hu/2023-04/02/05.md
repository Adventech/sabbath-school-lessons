---
title:  Isten Népe - A Misszió Csatornái
date:  11/10/2023
---

 

A történelem folyamán mindig voltak olyanok, akik hűséggel képviselték Isten jellemét és engedelmesen követték célkitűzéseit. Ezek az emberek azok, akiket elhívott és akik elfogadták az elhívást, hogy részesüljenek kegyelmében, eszközök Isten missziójának betöltésében.

`Olvassuk el 1Móz 12:1-3 és 5Móz 7:6, 11-12 verseit! Mi volt Isten eredeti célja népével az ótestamentumi időkben?`

Isten Ábrahámmal és leszármazottaival kötött szövetségének konkrét célja volt. Arra hívta el, teremtette és bízta meg őket az Úr, hogy Őt képviseljék a misszióban – az áldás csatornái legyenek minden nép felé (vö. 5Móz 28:10; Ézs 49:6). Az Istennel való szövetségi kapcsolatra választotta ki őket, a hit és az engedelmesség feltételei alapján (1Móz 22:16-18; 2Móz 19:5-6; 5Móz 28:1-2; 2Kor 7:14). Az ószövetségi időben arra épült Isten „missziós stratégiája”, hogy Izraelhez vonzza a környező népeket.

Az újszövetségi időben folytatódik Isten missziója. A feltámadt Úr és Megváltó ebben az időben megújítja „missziós stratégiáját” (lásd Mt 28:18-20; ApCsel 1:8), most Krisztus tanítványai (akikből áll az egyház) mennek ki missziójukkal a világ népeihez, ellentétben azzal, ahogy az az ókori Izraelben történt, amikor a világ népei tértek hozzájuk. A misszió nem az egyházzal kezdődik. Ellenkezőleg! Az egyház tulajdonképpen azért létezik, mert Istennek még mindig van küldetése, amelyet be akar tölteni, ennek az eszköze az egyház.

Maradt még egy kérdés: Mi tehát az egyház küldetése? Ugyanaz, mint Istené, aki életre hívta: „Mert azért jött az embernek Fia, hogy megkeresse és megtartsa, ami elveszett” (Lk 19:10). Bár az egyház képtelen akár csak egy embert is megmenteni, rámutathatunk, sőt kötelességünk rámutatni arra, aki megmenti őket: Jézus Krisztusra. „Krisztus egyházának küldetése, hogy mentse a pusztulásba tartó bűnösöket, ismertté tegye az emberek előtt Isten szeretetét, megnyerve őket Krisztusnak a szeretet hathatós bemutatásával” (Ellen G. White: Testimonies for the Church. 3. köt. 381. o.). Micsoda kiváltság és hatalmas felelősség mindez!

A misszió az az egyháznak, ami a levegő az életünknek. Levegő nélkül meghalnánk. Misszió nélkül viszont az egyház hal meg. Mit tehetsz személyesen te az egyház életének megőrzéséért?

---

#### Ellen G. White idézetek

Mégis Isten választotta ki Izraelt. Ő hívta el, hogy megőrizze törvényének ismeretét az emberek között, valamint azokat a szimbólumokat és jövendöléseket, amelyek az Üdvözítőre mutattak. Isten azt akarta, hogy ez a nép az üdvösség kútfeje legyen a világ számára. Ami Ábrahám volt vándorlásai földjén, ami József volt Egyiptomban és Dániel Babilónia királyi udvarában, azzá kellett volna válnia a zsidó népnek is a nemzetek között. Istent kellett volna kinyilatkoztatniuk az embereknek.

Amikor Isten elhívta Ábrahámot, így szólt: „Megáldalak téged [...] és áldás leszesz [...], és megáldatnak tebenned a föld minden nemzetségei.” (1Móz 12:2–3) Ezt a tanítást ismételte meg az Úr a próféták által is. – Jézus élete, 27. o.

„Ti vagytok a világ világossága” – mondja Jézus. „Úgy fényljék a ti világosságtok az emberek előtt, hogy lássák a ti jó cselekedeteiteket, és dicsőítsék a ti mennyei Atyátokat.” (Mt 5:14, 16) Isten földi munkája ezekben a végső napokban a Jézus által világunkba hozott világosságot tükrözi. Ennek a világosságnak kell szétoszlatnia a korszakok sötétségét. Férfiak és nők, akik a pogányság sötétségében tartózkodnak, vegyék fel a kapcsolatot azon embertársaikkal, akik korábban szintén a tudatlanság állapotában voltak, de időközben elnyerték az isteni Ige igazságainak ismeretét. A pogány nemzetek könnyen elfogadják majd az isteni tanításokat.

A földön végzendő munka nagyon fontos Isten számára. Krisztus és a mennyei angyalok szüntelen őrködnek fölötte. Miközben közeledünk Jézus visszajövetelének idejéhez, a missziómunka egyre nagyobb erőfeszítéseket igényel. Isten kegyelmének megújító hatalma el fog jutni minden országba és minden területre, mígnem az igazság elterjed az egész földön… Mielőtt azonban eleget tennénk ennek a feladatnak, a saját országunkban kellene megtapasztalnunk a Szentlélek szívünkben véghezvitt munkáját. – Counsels to Parents, Teachers and Students, 531–532. o.

Ha Krisztus egyháza betöltené az Úr szándékát, akkor világosságot árasztana a sötétségben veszteglőkre. Az egy helyre csoportosulás, a felelősség és keresztviselés alóli kibújás helyett az egyház tagjai szétszóródnának az országban, és Krisztus világosságát hagynák ragyogni életükből. Úgy fáradoznának az emberek üdvösségén, amint Krisztus fáradozott. Akkor országának örömhírét gyorsan eljuttatnák az egész világra. […]

Magasra kell emelnünk Jézus Krisztus keresztjét az emberek fölött, hogy a kereszt kösse le gondolataikat. Akkor majd át- meg áthatja lelküket a közvetlenül Istentől jövő hatalom. A Mesterért végzett tényleges fáradozásra összpontosítják erejüket. A munkások a világosság fény­sugarait küldik a világnak, ők lesznek a világ megvilágosításának hatalmas eszközei. – Gondolatok a hegyibeszédről, 42, 44. o.