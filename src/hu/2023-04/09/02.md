---
title:  Nebukadneccar Története
date:  26/11/2023
---

Hetednapi adventistaként hisszük az ún. „korlátok nélküli engesztelés” tanát. Hisszük – egyes keresztényekkel ellentétben –, hogy Krisztus minden emberért meghalt, nem csupán egy megkülönböztetett csoportért, akikről előre eldöntötte, hogy a megváltásának részesei legyenek. Mivel Isten „azt akarja, hogy minden ember üdvözüljön, és eljusson az igazság ismeretére” (1Tim 2:4, ÚRK), Jézus felajánlotta Önmagát áldozatul „a mi vétkeinkért, de nemcsak a mienkért, hanem az egész világéért is” (1Jn 2:2, ÚRK). Vagyis mindenkit „kiválasztott… Őbenne a világ teremtése előtt” (Ef 1:4), tette ezt annak ellenére, hogy nem mindenki választja Őt. Ez az egyik oka, hogy a Bibliában sokféle ember megkereséséről találunk történeteket.

`Olvassuk el Dániel 4. fejezetét! Mi történt a királlyal, az akkori világ egyik leghatalmasabb emberével? Mit árul el mindez a megváltásról?`

Nebukadneccar király története azt mutatja, hogyan ér el Isten hatalmon lévő, de benne nem hívő embereket. Ítélet sújtotta, hasonlóan ahhoz, ahogy néhány izraelita királlyal is történt (lásd pl. 1Sámuel 28; 1Kir 14:21-31; 2Krón 32:25-26). A Nebukadneccarról szóló bibliai beszámoló – amelyben a király értelmet nyer, és elismeri a Teremtő Istent – megmutatja, hogy Isten törődik a gazdag és hatalmas emberekkel, ahogy a gyengékkel és elesettekkel is. A 34. versben a király kijelenti: „Most azért én, Nebukadneccar, dicsérem, magasztalom és dicsőítem az ég Királyát, mert minden cselekedete igaz, útjai igazságosak, és meg tudja alázni azokat, akik kevélységben járnak” (Dán 4:34, ÚRK). Bárcsak megértené ezt az igazságot az összes gazdag, hatalmas és gőgös ember!

Mit tanulhatunk ebből az esetből? Először is, Isten a Dánielhez hasonló elkötelezett hívőket összekötő kapocsként használja, hogy elérje a hatalmon lévő hitetleneket. Másodszor, Isten közvetlenül beavatkozhat a tanúságtétel folyamatába, hogy célt érjen velük. Nebukadneccart megalázta a büszkesége és gőgje miatt. Ez ugyan kifejezetten drámai történet, de sok más módon is térdre kényszeríthetők a gazdagok, a hatalmasok és a gőgösök.

Talán nem is vagyunk a világ szemében hatalmasok és gazdagok, miért kell mégis vigyáznunk, nehogy arrogánsak legyünk, mint a király ebben a történetben? Miért könnyebb így viselkedni, mint gondolnánk?

---

#### Ellen G. White idézetek

Isten szeretne minden embert megmenteni, hiszen mindent megtett, amikor egyszülött Fiát adta, hogy lefizesse az ember megváltásának árát. Ha valaki elvész, az azért fog megtörténni, mert nem akart Jézus Krisztus által Isten gyermekévé válni. Az embert a büszkesége akadályozza meg abban, hogy elfogadja az üdvösség feltételeit. Pedig saját érdemei alapján nem állhat meg Isten előtt. Csak Krisztus kegyelme teszi kedvessé az embert Isten előtt, és az isteni elfogadásban csak az Ő nevében való hit által részesülhet. Nem a cselekedetek, mint ahogy nem a lelkes és örömteli érzelmek bizonyítják, hogy az embert Isten kiválasztotta, mivel a választottak Jézus Krisztus által nyernek elfogadást.

Jézus mondja: „Azt, aki hozzám jön, semmiképpen ki nem vetem.” (Jn 6:37) Amikor a bűnös ember Krisztus elé járul, beismerve bűnös és méltatlan voltát, és meggyőződése, hogy büntetést érdemel, ugyanakkor Krisztus kegyelmére és szeretetére támaszkodik, akkor nem fog elutasításba ütközni. – Our High Calling, 78. o.

Dániel életében a legerősebb indíték az a kívánság volt, hogy Istennek szerezzen dicsőségét. Megértette, hogy mikor nagyhatalmú emberek előtt áll, s ha nem Istent ismeri el bölcsessége forrásának, ez hűtlen intézővé alacsonyítaná őt. Jottányit sem vont le Dániel tekintélyéből az, hogy mindenkor a menny Istenét ismerte el a királyok, fejedelmek és államférfiak előtt Nabukodonozor király előtt Dániel sokszor tiszteletet tanúsított Isten neve iránt, végül is szíve mélyéből megtért, s megtanulta „dicsérni, magasztalni és dicsőíteni a mennyei királyt”.

A babiloni király Isten tanúja lett. Hálatelt szívből fakadó, őszinte és ékesszóló bizonyságot tett, hogy része lehetett az isteni természet irgalmában és kegyelmében, igazságosságában és békéjében. – A Te Igéd igazság, 4. köt., 1170. o.

Ezért az osztályért [a gazdagokért] való munkában sokszor elcsügged az ember, sok fájó meglepetésben van része. De Istennel minden lehetséges. Ő tud és fog munkálkodni emberi eszközökön keresztül azoknak az értelmén, akik életüket a pénzszerzésnek szentelték.

Csodáknak – az őszinte megtérés csodáinak – kell történniük, amilyeneket most nem látunk. A föld legnagyobb emberei sincsenek a csodatevő Isten hatalmától elzárva. Ha munkatársai feladatukat bátran és lelkiismeretesen végzik, Isten megtérésre vezet felelős állású, intelligens és befolyásos embereket. A Szentlélek ereje által sok embert fog a mennyei elvek elfogadására késztetni. – A nagy Orvos lábnyomán, 215–216. o.