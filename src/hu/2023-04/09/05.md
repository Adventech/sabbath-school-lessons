---
title:  Misszió A Gazdagok Között
date:  29/11/2023
---

`Olvassuk el Mt 19:16-22 verseit! Mi a történet tanulsága, amelyben (Nikodémussal ellentétben) valaki nem fogadja el Jézust?`

Jézusnak a gazdag ifjúval folytatott beszélgetése rámutat, milyen veszélyes csapdává válhat a vagyon. „Sőt azt mondom: könnyebb a tevének a tű fokán átmenni, mint a gazdagnak az Isten országába bejutni” (M 19:24, ÚRK). Mindez természetesen nem azt jelenti, hogy a gazdagok nem üdvözülhetnek, de azt igen, hogy ha nem elég óvatosak, a vagyonuk a megváltásuk útjába állhat.

Legvégül gazdagra és szegényre ugyanaz a sors vár: a sír. Ez azt is jelenti, hogy a gazdagoknak is ugyanúgy arra a mással nem pótolható megváltásra van szüksége, mint bárki másnak. Pénzből szinte mindent meg lehet venni, de a haláltól való mentességet nem. Az örök élet egyedül ajándékként lehet a miénk: Jézus ingyen kínálja azoknak, akik hit által igénylik. „Én vagyok a feltámadás és az élet. Aki hisz bennem, még ha meghal is, élni fog” (Jn 11:25, SZIT).

`Olvassuk el Lk 19:1-10 verseit! Mitől más ez a történet, mint a gazdag ifjúé?`

Zákeus teljesen másként válaszolt Jézusnak, mint – sajnálatos módon – a gazdag ifjú. Figyeljük meg, Jézus nem mondja Zákeusnak, hogy adja el a vagyonát, adja a szegényeknek. Pontosan tudta, mennyire kötődik a gazdag ifjú a vagyonához, ezért mondta neki azt, amit mondott. Ezzel szemben, bár nem tudjuk részleteiben, mi hangzott el Zákeus házában, de a vámszedőt nyilvánvalóan bűntudatra ébresztette, aki tisztában volt vele, hogy bizonyos dolgokat meg kell változtatnia az életében, különösen a vagyona vonatkozásában.

„Mert mit használ az embernek, ha az egész világot megnyeri is, a lelkében pedig kárt vall? Vajon milyen váltságot adhat az ember az ő lelkéért” (Mt 16:26, ÚRK)? Mi a lényege ennek az üzenetnek?

---

#### Ellen G. White idézetek

Dolgozni kell a gazdagokért is. Rá kell ébreszteni őket arra, hogy milyen felelősséggel tartoznak a mennytől kapott ajándékokért; hogy el kell számolniuk Istennek, az élők és holtak Bírájának. A gazdagnak szüksége van arra, hogy szeretettel és istenfélelemmel dolgozzunk érte. Nagyon sokszor gazdagságában bízik, és nem látja a veszélyt. Lelki szemeit a maradandó értékekre kell irányítani. Meg kell ismernie az igazi Jóság hatalmát, aki így szól: „Jöjjetek énhozzám mindnyájan, akik megfáradtatok és megterheltettetek, és én megnyugosztlak titeket. Vegyétek föl magatokra az én igámat, és tanuljátok meg tőlem, hogy én szelíd és alázatos szívű vagyok: és nyugalmat találtok a ti lelkeiteknek. Mert az én igám gyönyörűséges és az én terhem könnyű.” (Mt 11:28–30) – Krisztus példázatai, 230. o.

Ez az ifjú is csodálta Krisztust. Vonzódott a Megváltóhoz, de nem volt hajlandó elfogadni az önfeláldozásra szólító elvét. Inkább a gazdagságot választotta, mint Jézust. Kívánta az örök életet, de nem adott helyet szívében annak az önzetlen szeretetnek, amelyből élet fakad; és szomorú szívvel elfordult Krisztustól.

Az ifjú távozása után… „Jézus ismét felelvén, monda nékik: Gyermekeim, milyen nehéz azoknak, akik a gazdagságban bíznak, az Isten országába bemenni! Könnyebb a tevének a tű fokán átmenni, hogynem a gazdagnak az Isten országába bejutni. Azok pedig még inkább álmélkodnak vala.” A tanítványok most értették meg, hogy nekik is szól a komoly figyelmeztetés. Krisztus szavainak fényénél a saját titkos hatalom- és gazdagságvágyuk is lelepleződött. – Krisztus példázatai, 393–394. o.

A Biblia senkit sem ítél el a gazdagságáért, ha becsületesen jutott ahhoz. Nem a pénz, hanem a pénz szeretete minden rossznak a gyökere. Isten ad az embernek erőt a gazdagság megszerzéséhez; és annak a kezében, aki Isten sáfáraként cselekedve anyagi javait önzetlenül használja, a gazdagság áldás mind a gazdagnak, mind a világnak. De sokan, akiket a földi kincsek iránti érdeklődésük annyira leköt, hogy érzéketlenné válnak Isten követelményeivel és embertársaik szükségleteivel szemben, gazdagságukat saját felmagasztalásuk eszközének tartják. Házhoz házat, földhöz földet halmoznak, otthonukat megtöltik luxus tárgyakkal, miközben körülöttük emberek nyomorognak és vétkeznek, betegeskednek és meghalnak. Akik így önző módon csak önmaguknak szolgálnak, nem Isten tulajdonságait fejlesztik ki magukban, hanem a gonoszét.

Ezeknek az embereknek szükségük van az evangéliumra. Tekintetüket az anyagi dolgok hiábavalóságáról az el nem múló gazdagság értékei felé kell irányítani. Meg kell tanulniuk az adakozás örömét, és hogy milyen áldás Isten munkatársának lenni. – A nagy Orvos lábnyomán, 212–213. o.