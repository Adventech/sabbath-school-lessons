---
title:  Misszió A Magasan Képzettek Között - Nikodémus
date:  28/11/2023
---

Nikodémus tanult ember volt. A Biblia a zsidók egyik vezetőjének nevezi (Jn 3:1), Jézus is Izrael tanítójaként említi (Jn 3:10). Képzett volt a Szentírásban, és lelki éhség hatotta át az Úrért. Emberi szemszögből Isten követőjének tűnt. Minden parancsolatot megtartott, tisztelt vezető volt a zsidók között. Hatalmas és vagyonos volt, amit az emberek Isten áldásaként értelmeztek. Azonban amint kiderült, mindez csak felszínes látszat volt.

`Olvassuk el Jn 3:1-12 verseit! Nikodémusnak milyen lelki szükségleteire utal ez a szakasz? Hogyan tapintott Jézus azonnal a lényegre?`

Amikor Nikodémus Jézushoz ment, megpróbálta fenntartani a látszatot. Isten azonban ismerte a szívét, mint ahogy belelát minden gazdag és hatalmas szívébe és szükségleteibe is. Nikodémus azért fordult Jézushoz, mert a tanításai meggyőzték. Büszkesége ugyan visszatartotta attól, hogy nyíltan megvallja Jézus messiási voltát és istenségét, de az az éjjel örökre megváltoztatta. Ám még azután sem vállalta fel nyíltan Jézust, hogy meggyőződött róla: az Isten küldte.

`Olvassuk el Jn 7:43-52 és 19:39 verseit! Mit tudunk meg ezekből az igékből Nikodémusról és Jézusról?`

Azt látjuk itt, hogy Nikodémusra nyilván nagy hatást tett Jézus. Igyekezett megvédeni Őt, amikor még élt, és tiszteletet mutatott iránta a halála után. Kétség sem fér hozzá, hogy Jézus megérintette őt, akinek dicséretre méltó tudása és bölcsessége ellenére is nagy szüksége volt a Megváltóra – ahogy mindannyiunknak.

Miért muszáj óvatosnak lenni a „nálunk van az igazság” helytelen értelmezésével (még ha ez igaz is)? Elég-e az igazság ismerete önmagában ahhoz, hogy megmentsen bennünket? Hányan vesznek majd el, akik több mint eleget tudtak ahhoz, hogy megmeneküljenek, ismerték a három angyal végső üzenetét is?

---

#### Ellen G. White idézetek

Az evangéliumi üzenet eredményessége nem művelt beszéden, ékes­szóló bizonyságtevésen vagy okos érvelésen múlik, hanem az üzenet egyszerűségén, és az élet kenyere után éhező lelkek igényei szerinti tolmácsolásán. „Mit cselekedjem, hogy üdvözüljek?” – ez a lélek kérdése.

Ezreket lehet megközelíteni a legegyszerűbb és legszerényebb eszközökkel. A legintelligensebb embereket, akiket a világ legtehetségesebbjeinek tartunk, sokszor felüdítik annak az embernek az egyszerű szavai, aki szereti Istent, és olyan természetesen beszél erről a szeretetről, mint a világ fiai az őket leginkább érdeklő dolgokról. – Krisztus példázatai, 231–232. o.

Nikodémust, a Magas Tanács tagját, másokkal együtt megragadta Krisztus tanítása. Tanúja volt csodálatos műveinek, amelyek meggyőzték, hogy valóban „Istennek ama küldötte”. Ahhoz büszke volt, hogy nyíltan beismerje a galileai Tanító iránt érzett rokonszenvét, ezért titkon érintkezést keresett vele. Egy alkalommal Jézus világosan kifejtette előtte az üdvtervet és földi misszióját, de Nikodémus csak tovább habozott. Az igazságot szívébe rejtette; három évig alig mutatkozott gyümölcse. Bár nem is vallotta meg Krisztust nyíltan, mégis többször keresztezte a papok tervét a Magas Tanácsban, amikor Őt elveszíteni igyekeztek. Mikor azután Jézus a „keresztre felemeltetett”, Nikodémus visszaemlékezett szavaira, amelyeket neki azon az éjjeli beszélgetésen az Olajfák hegyén mondott: „És amiképpen felemelte Mózes a kígyót a pusztában, akképpen kell az ember Fiának felemeltetni” (Jn 3:14) – és felismerte Jézusban a világ Megváltóját. […]

Mikor tehát a zsidók megkísérelték, hogy a gyenge és fiatal gyülekezetet elpusztítsák, Nikodémus állt védelmükre. Már nem óvatosan, habozva és kétségeskedve erősítette a tanítványok hitét, hanem minden vagyonát a jeruzsálemi gyülekezet támogatására és az evangéliumi munka előmozdítására szentelte. Akik azelőtt tisztelték, most gúnyolták és üldözték; bár elszegényedett, de mégsem ingathatták meg, hogy hitéért nyíltan síkra ne szálljon. – Az apostolok története, 104–105. o.

Amit Pál apostol az athéni filozófusokkal való találkozásakor tapasztalt, az tanulságul szolgál számunkra. Amikor Pál az Areopaguson összegyűltek elé tárta az evangéliumot, logikára logikával, tudományra tudománnyal, filozófiára filozófiával válaszolt. Hallgatóinak legbölcsebbjei meglepődtek és megnémultak. Szavait nem lehetett kétségbe vonni. De igyekezete nem sok gyümölcsöt hozott. Kevesen fogadták el az evangéliumot. Pál ezentúl más munkamódszert alkalmazott. Kerülte az elméletek szövevényes érveit és megvitatását; egyszerű módon hívta fel az emberek figyelmét Krisztusra, mint a bűnösök Megváltójára. […]

Igazi méltósággal viselkedjenek azok, akik a magasabb szintű társadalmi osztályokért dolgoznak. Ne felejtsék el, hogy angyalok a társaik. Az értelem és szív kincstára legyen mindig telve azzal, ami „Meg van írva”. Tartsd az emlékezés csarnokában Krisztus drága szavait! Sokkal jobban kell értékelni őket, mint az aranyat és ezüstöt. – A nagy Orvos lábnyomán, 214–215. o.