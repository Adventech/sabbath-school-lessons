---
title:  Naámán Története
date:  27/11/2023
---

Krisztus mindenkiért meghalt, függetlenül az illető hátterétől, anyagi, etnikai vagy társadalmi helyzetétől. Isten megkeresi a világ nem keresztény hatalmasait, és elvárja tőlük, hogy éljenek a rendelkezésükre álló világosság szerint (lásd Ellen G. White: Az apostolok története. Budapest, 2001, Advent Kiadó, 273-274. o.).

`Olvassuk el 2Kir 5:1-19 verseit! Hogyan lehet az Úrhoz vezetni az embereket? Mit tanulhatunk erről ebből a történetből?`

2Kir 5:17-19 verseiben Naámán két szokatlan kérést fogalmazott meg, miután Isten kigyógyította a leprából. Először is azt kérte, hadd vigyen két öszvérrel földet Izraelből Szíriába, hogy ott imádhassa az élő Istent. „Mert a te szolgád többé nem áldozik sem égőáldozattal, sem véresáldozattal idegen isteneknek, hanem csak az ÚRnak” (2Kir 5:17, ÚRK)! Másodszor pedig Naámán engedélyt kért arra, hogy leborulhasson a királya mellett, annak ellenére, hogy nem imádja többé annak isteneit. A hadvezér már az egyetlen igaz Isten követője lett, de még mindig pogány logikával. Izráelből földet vitt magával, ami azt jelezte, hogy nem értette meg teljesen a Teremtő Istent. Arra gondolhatott, hogy az istentisztelethez szüksége van a földre, hiszen az ő világképe szerint Isten földrajzi területhez kötött, mint a korábbi istenei. Vagy lehet, hogy oltárt akart építeni az Izraelből származó földből? Mindkét esetben igaz, hogy az Istenbe vetett hite keveredett a régi hiedelmeivel. Naámán története értelmezési keretet nyújt ahhoz, hogy megérthessük azokat, akik ma térnek Krisztushoz nem keresztény háttérből. A történet egyik tanulsága, hogy a világnézeti változásokhoz idő kell. A második kérés még nyugtalanítóbb. Miért kért Naámán engedélyt arra, hogy leborulhasson a királyával, és miért mondta, hogy Isten bocsásson meg neki ezért? A próféta válasza ad támpontot a megértéshez: „Menj el békességgel” (2Kir 5:19)! Szíriában nagyhatalmú személyként Naámánnak olyan feladatokat kellett ellátnia, amelyek kihívást jelentettek új hite számára. Fontos, hogy az új hívők, különösen akik más hitvilágból érkeznek, támogatást és útmutatást kapjanak, amikor korábbi életük kulturális és társadalmi követelményeivel találkoznak. Ne feledjük, Naámán leprásként hagyta el istentelen országát, de gyógyult emberként, a Teremtő Isten tanítványaként tért haza! Még éppen csak elindult az úton. Időre volt szüksége, hogy növekedjen.

Mit tanít ez a történet a türelemről? Miért ne akarjunk túl gyorsan haladni az emberekkel, különösen azokkal, aki nem keresztény háttérből és kultúrából érkeztek?

---

#### Ellen G. White idézetek

Csak kevesen értik meg Jézus szavainak horderejét, amelyeket a názáreti zsinagógában mondott, amikor magát a felkentnek jelentette ki. Feladatának nevezte a nyomorgatottak és a bűnnel terheltek megvigasztalását, felüdítését és megmentését. Ezt követően pedig, mivel látta, hogy gőg és hitetlenség uralja hallgatói szívét, emlékeztette őket: Isten a régmúlt időkben népe hitetlensége és lázadása miatt elfordult tőle, és pogány területeken olyanok előtt nyilatkozott meg, akik nem vetették el a mennyből áradó világosságot. A sareptai özvegy és a szíriai Naámán valóra váltották életükben mindazt a lelki világosságot, amelyet nyertek. Ezért igazabbak voltak Isten választott népénél, amely eltávolodott tőle, és kényelméért, világi tisztségekért feláldozta alapelveit. – Az apostolok története, 416. o.

Egyesek különösen alkalmasak a felsőbb társadalmi osztályokért szolgálni. Kérjenek Istentől bölcsességet ahhoz, hogy megtudják, miként érjék el ezeket a személyeket; hogy ne pusztán alkalmi ismeretséget kössenek velük, hanem személyes igyekezettel és élő hittel ébresszék rá lelkük szükségleteire, hogy elvezessék őket az igazság ismeretére, amint az Jézusban van.

Sokan azt gondolják, hogy bizonyos viselkedési formát és munkamódszert kell alkalmazni; olyan módszert, ami e rangos emberek kényes ízlésének megfelel. Fontosnak gondolják a gazdagság látszatát, a díszes épületeket, a drága ruhákat, felszerelést és környezetet, a világ szokásaihoz való igazodást, az elegáns társaságot, a klasszikus műveltséget, az ékes szónoklást. De tévednek. A világi irányelv nem Isten útja a magasabb osztályok megközelítésére. Krisztus evangéliumának következetes, önzetlen bemutatása az, amivel eredményesen lehet hozzájuk közeledni. – A nagy Orvos lábnyomán, 213. o.

Hirdessük az igazságot Istentől származó tapintattal, gyengéden és nyájasan. Jöjjön az már meglágyult és szeretettel teljes szívből. Éljünk szoros közösségben Istennel, nehogy felágaskodjon önzésünk, akár Jéhuban ágaskodott, s olyan szóáradatot zúdítsunk az emberekre, ami nem helyénvaló, nem olyan, mint a harmat vagy a gyengéd zápor, mely felüdíti a tikkadt növényeket. Mikor igyekszünk meggyőzni embereket, legyen a szavunk gyengéd. Isten lesz annak bölcsessége, aki isteni forrásban keresi a bölcsességet. Kutassunk a lehetőség után mindenfelé, virrasszunk és imádkozzunk. Álljunk készen megfelelni mindenkinek, aki reménységünkről kérdőre von minket, de ezt szerényen és tisztességtudón tegyük, nehogy rossz benyomást gyakoroljunk egy emberre is, akiért Krisztus meghalt. Tartsuk szívünket Istenhez emelve, hogy mikor alkalom kínálkozik, készen álljunk a jókor mondott, megfelelő szavakra. Ha így vállalunk Istenért munkát, Lelke lesz a segítőnk. A Szentlélek a szívekbe vési a szeretetből szólt szavakat. Így mikor Krisztus kegyelmének hatására szólunk, az igazságnak éltető ereje lesz. – Bizonyságtételek a gyülekezeteknek, 6. köt., 400. o.