---
title:  A Hatalmasokért Végzett Misszió
date:  30/11/2023
---

Jézus barátkozott a hatalommal bírókkal is. Sokan tisztelték és csodálták, mások azonban megvetették. A Bibliának azok a nagy hatalmú szereplői, akik Jézushoz fordultak segítségért, bizonyára érezték, hogy törődik velük, de közülük sokan nem közeledtek azonnal nyitottan hozzá. Vártak, amíg bizonyossá nem vált számukra, hogy tényleg Ő az Isten Fia. Ez volt a helyzet Nikodémussal és Arimáthiai Józseffel is.

`Olvassuk el Mt 27:57-60 verseit (lásd még Mk 15:43-47; Lk 23:50-53; Jn 19:38-42)! Hogyan tudta felhasználni Isten a gazdag embert, akire nyilvánvalóan nagy hatást gyakorolt Jézus?`

Egészen eddig nem hallottunk Arimáthiai Józsefről, aztán hirtelen megjelenik, szinte a semmiből, és segít, hogy a prófécia beteljesedjen. Isten mindig bevonja a gazdagokat céljai elérésébe. Ezért fontos, hogy végezzük a küldetésünket közöttük is. A befolyásos emberekkel való barátkozás egyik legnehezebb része, hogy hol kezdjük. Általában jobb, ha nem akaszkodunk rájuk, hanem hagyjuk, hogy ők nyissanak felénk. Jézus ezt tette: tanúi lettek üzenetének, gyógyításának és Istentől kapott hatalmának. A színfalak mögött meggyőződtek arról, hogy Ő valóban Isten Fia.

A hatalmasok több okból is keresik a lehetőséget a jótékony szolgálatok támogatására. Részesei akarnak lenni valami jónak, ami megváltoztatja emberek életét. Ennek révén is tudhatják, hogy az ő életük is változhat. Ez egyfajta finom módot biztosít számukra, hogy szükségleteik felfedése nélkül kapják meg a kellő segítséget.

A következő lépés, hogy indítsunk olyan támogatható szolgálatot, amelyben a gazdagok és a hatalommal bírók részt vehetnek Isten szolgálatában. Szánj időt rá, hogy befektess a társadalmadban élő gazdagok és hatalmasok életébe!

Kihívás: Adj hozzá valakit a napi imalistádhoz, aki befolyásos, hatalmon lévő ember, nem hisz Istenben, és akivel idővel kapcsolatba léphetsz!

Kihívásra fel! Írj levelet vagy e-mailt egy befolyásos, hatalmon lévő embernek – akivel esetleg még nem is találkoztál –, és mondd el neki, hogy imádkozol érte!

---

#### Ellen G. White idézetek

Ebben a szükséghelyzetben arimathiai József és Nikodémus sietett a tanítványok segítségére. Mindketten tagjai voltak a szanhedrinnek – a főtanácsnak –, és Pilátussal is ismeretségben álltak. Mindketten jómódú és befolyásos emberek. Úgy határoztak, hogy Jézus testének megtisztelő temetésben kell részesülnie.

József merészen elment Pilátushoz, és elkérte tőle Jézus testét. […]

Sem József, sem Nikodémus nem fogadta el az Üdvözítőt, míg élt. Tudták, hogy egy ilyen lépés kizárta volna őket a szanhedrinből. Azt remélték, hogy befolyásukkal meg tudják Őt oltalmazni a szanhedrin ülésein. Egy ideig úgy látszott, hogy sikerül céljukat elérniük. A papok azonban, amikor észrevették Krisztus iránt tanúsított jóindulatukat, meghiúsították terveiket. Távollétükben ítélték el Jézust, és adták kereszthalálra. Most, hogy Krisztus halott volt, nem rejtették többé véka alá iránta érzett szeretetüket. – Jézus élete, 773. o.

Szükségünk van olyan erőre, mely igyekezetre és odaadó hitre serkent. Ekkor, a Szentlélekkel megkeresztelten Krisztus, a dicsőség reménysége kiformálódik bennünk, és úgy fogjuk bemutatni, mint hitünk és szeretetünk isteni tárgyát. Krisztusról fogunk beszélni, hozzá és róla fogunk imádkozni. Dicsérni fogjuk szent nevét. A nép elé tárjuk csodáit, önmegtagadó, önfeláldozó életét, szenvedéseit, megfeszítését, feltámadását és dicsőséges mennybemenetelét. Ezek az evangélium megindító tárgyai, amelyek szeretetet és izzó tüzet ébresztenek a szívben. […]

Élő kapcsolatra van szükségünk Istennel ahhoz, hogy Jézusról taníthassunk. Csak így tudunk élő és személyes tapasztalattal beszámolni arról, hogy mit jelent számunkra Krisztus a gyakorlatban és hit által. Befogadtuk Jézust, és isteni komolysággal számolhatunk be a bennünk lakozó erőről. Az embereknek közel kell kerülniük Jézushoz, ezért ki kell hangsúlyoznunk szabadító erejét.

Az őszinte tanulók Krisztus lábainál ülve felfedezik a Megváltó által kijelentett csodálatos igazságokat. Felismerik és értékelik azok jelentőségét. Miközben alázatossá és taníthatóvá válnak, értelmük egyre inkább megnyílik a törvény nagyszerű igazságainak a felfedezésére, mert azokat Krisztus tiszta és világos módon mutatja be. – Szemelvények Ellen G. White írásaiból, 3. köt., 186–187. o.

Ha megértenénk, hogy Jézus milyen komolyan munkálkodott annak érdekében, hogy az evangélium magvát elhintse a világban, akkor fáradhatatlanul dolgoznánk, hogy az élet kenyerét elvigyük a veszendő lelkekhez.

Figyeljétek a nagy Munkást. A bűnösök Barátjától tanuljátok meg, hogyan kell szolgálnotok a bűnben sínylődőket. Az Úr szíve mindenkor érzékenységet tanúsított az emberi szenvedés iránt. […]

Isten szolgáinak dolgozniuk kell a felsőbb osztálybeli emberek érdekében, viszont ez nem azt jelenti, hogy csak a világ által megtisztelt emberekhez kell közeledniük, és tőlük függővé tenniük az életüket azért, hogy hatalmat, befolyást szerezzenek, és sikert érjenek el. Isten sok esetben kész megérinteni a felelős beosztásban levők szívét azért, hogy előnyökhöz juttassa parancsolatait megtartó gyermekeit. De ha szolgái semmibe veszik az Urat, és a világ nagyjainak elismerésére vágynak, akkor erejüket valójában gyengeségre váltják. – The Upward Look, 330–331. o.