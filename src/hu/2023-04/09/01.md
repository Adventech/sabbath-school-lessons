---
title:  A Hatalmon Lévőkért Végzett Misszió
date:  25/11/2023
---

### E heti tanulmányunk
2Királyok 5:1-19; Dániel 4; Máté 19:16-22; János 3:1-12; 7:43-52; 19:38-42

> <p></p>
> „Mert mit használ az embernek, ha az egész világot megnyeri is, de az ő lelkében kárt vall? Avagy micsoda váltságot adhat az ember az ő lelkéért” (Mt 16:26)?

A Bibliát, Isten Igéjét sok évvel ezelőtt írták, de Isten igazságának kinyilatkoztatása az a világunk számára ma is. A Bibliában található sok igazság között olvashatunk az emberi természetről is, amely szerint – legyen szó a Kr. e. 7. századi Júdeáról vagy a 21. századi Brazíliáról – az emberek alapvetően egyformák: bűnösök, akiknek szükségük van Isten kegyelmére.

Ebbe beleértendők a gazdagok és a hatalmasok is, akik a bibliai időkben nem nagyon különböztek a maiaktól, különösen nem a pénz, a hírnév és a hatalom hajhászása tekintetében, amit gyakran (de nem mindig) a kiszolgáltatott emberek kárára tettek. Isten azonban éppúgy törődik az ő üdvösségükkel, mint a gyengékével és a rászorulókéval. A Szentírás megkapó példákat említ olyan bibliai szereplőkről, akik hatalmasok vagy gazdagok voltak (esetleg mindkettő), és bemutatja, miként használta fel Isten őket arra, hogy áldássá legyenek a nemzetek számára, mint pl. Ábrahámot, Izsákot, Jóbot, Salamont és Józsefet.

Ezen a héten az isteni küldetést vizsgáljuk meg a vagyonnal és hatalommal bírók között. Nézzük meg együtt, hogyan érte el őket az Úr, illetve miként hívja és készíti fel a hetednapi adventistákat, hogy ma is tanúi legyenek e csoport között!

---

#### Ellen G. White idézetek

Meg kell keresniük a társadalom rangos tagjait mélységes jóindulattal, testvéri szeretettel. Az üzletembereknek, a bizalmi állásúaknak, a feltalálóknak, tudósoknak, lángelméknek, az evangélium tanítói közül azoknak is, akik még nem ismerik korunk jelenvaló igazságát – nekik kell elsősorban meghallaniuk a hívást. Tolmácsolnunk kell nekik a meghívást. […]

Azokhoz, akik műveltségük, vagyonuk vagy állásuk miatt a világ nagyjainak számítanak, ritkán közeledünk lelki életük iránti személyes érdeklődéssel. Sok lelki munkás fél közelebb kerülni ezekhez az emberekhez. Pedig nem kellene tétovázniuk. Ha fuldoklót látunk, nem fogjuk tétlenül nézni pusztulását, csak azért, mert ügyvéd, kereskedő vagy bíró. Ha látunk egy embert a szakadék felé rohanni, nem tétovázunk, hogy visszatartsuk-e, bármi legyen is a hivatása. A lelkük veszélyére is határozottan figyelmeztetnünk kell az embereket. – Krisztus példázatai, 230. o.

Sok olyan ember van, mint Kornélius, akiket kapcsolatba akar hozni egyházával. Ezeknek az embereknek rokonszenves az Úr népe, de a világhoz kapcsoló kötelékek erősen tartják őket. Erkölcsi bátorságot igényel, hogy állást foglaljanak az egyszerű emberek mellett. Különleges erőfeszítést kell tenni értük, akik felelős állásuk és kapcsolataik miatt olyan nagy veszélyben vannak.

Sok szó hangzott már el a mellőzött szegények iránti kötelességünkről. De nem kellene a gazdagokra is némi figyelmet szentelnünk? Sokan reménytelennek tartják őket, és nem sokat tesznek azok szemének felnyitása érdekében, akik a világi dicsőség csillogásától elvakítva és elkábítva kihagyják számításukból az örökkévalóságot. Gazdag emberek ezrei szállnak sírba anélkül, hogy az intő üzenetet megismerték volna. De bármennyire közömbösnek tűnjenek is, a gazdagok között is sokan nagy terheket hordoznak a lelkükben. „Aki szereti a pénzt, nem elégszik meg a pénzzel, sem a jövedelemmel az, aki szereti a vagyont.” (Préd 5:10) – A nagy Orvos lábnyomán, 209–210. o.

Van egy másik veszély is, amelynek különösen a gazdagok vannak kitéve, és ez szintén misszióterület az orvos-misszionáriusok számára. Sokan sikeresek a világban, és sohasem alacsonyodnak le a közönséges bűnök elkövetéséig, ám vesztüket okozza a gazdagság szeretete. Nem az üres poharat nehéz vinni, hanem azt kell a legóvatosabban egyensúlyozni, amelyik csordultig van. A szenvedés és szerencsétlenség csalódást és fájdalmat okoz, de a lelki élet legnagyobb veszedelme a siker. […]

Gyakran hangzik el az a kérés, hogy imádkozzunk azokért, akik betegségtől vagy más megpróbáltatástól szenvednek, de imáinkra a si­keres és befolyásos embereknek van a legnagyobb szükségük. […]

Mégis a csúcson álló emberek vannak a legnagyobb veszélyben, akiknek helyzetüknél fogva nagyon bölcsnek illene lenniük. Ha nem támaszkodnak Istenre, biztosan elbuknak. – A nagy Orvos lábnyomán, 211–212. o.