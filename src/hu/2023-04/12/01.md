---
title:  Eszter És Márdokeus
date:  16/12/2023
---

### E heti tanulmányunk
Eszter 2:1-10, 20; 3:1-15; 4:1-14; 9:1-12; Dániel 1:1-12; 6:1-9

> <p></p>
> „A népeknek is világosságul adlak, hogy szabadításom a föld végéig terjedjen” (Ézs 49:6, ÚRK)!

A Biblia egyik leginspirálóbb története egy kultúrákon átívelő missziós beszámoló, amelyet Eszter könyvében találunk. Az elmúlt évezredekben rengeteget írtak erről a könyvről, és ma is sok zsidó ünnepli a purim ünnepét Eszt 9:26-31 versei alapján.

Eszter és a nagybátyja, Márdokeus zsidóként éltek a Perzsa Birodalom fővárosában, Susában. Nem tudjuk, milyen okból, de azon zsidókkal ellentétben, akik visszatértek Júdába, ők, mint sokan mások, a fogságba vitelük földjén maradtak.

Ekkor történik, hogy az isteni gondviselés folytán Eszter királyné lesz. „És a király Esztert minden asszonynál jobban szerette. Minden más leánynál jobban tetszésére és kedvére volt, ezért a királyi koronát az ő fejére helyezte, és királynévá tette Vasti helyett” (Eszt 2:17, ÚRK).

Ebben a minőségében, bár némileg vonakodva, képes volt komolyabb szerepre szert tenni a bibliai történelemben. A maga különös módján ez a történet azt mutatja be, hogy Isten népe, még ha idegen környezetben is, hogyan válhat az igazság tanújává.

Ha időd engedi, olvasd el (vagy legalább fusd végig) Eszter könyvét az e heti tanulmány kedvéért!

---

#### Ellen G. White idézetek

Csaknem ötvenezer fogoly élt azzal a rendelettel, amely Círusz jóvoltából hazatérésüket megengedte. Ez azonban csak maradék a médó-perzsia tartományaiban szétszóródott százezrekhez képest. A zsidók nagy többsége úgy döntött, inkább a száműzetés földjén marad, mintsem vállalkozzon a visszatérés nehézségeire, feldúlt városaik és otthonuk helyreállítására.

Húsz vagy még több év elteltével Darius Hystaspes – az akkori uralkodó – második rendeletet adott ki, amely éppen olyan kedvező volt, mint az első. Az irgalmas Isten így nyújtott újabb alkalmat a Médó-Perzsa Birodalomban élő zsidóknak arra, hogy visszatérjenek atyáik földjére. Az Úr előre látta, hogy milyen nyugtalan idők következnek Xerxes – az Eszter könyvében szereplő Ahasvérus – uralkodása alatt; egyrészt megváltoztatta a hatalmon levők érzéseit, másrészt arra indította Zakariást, hogy bírja rá a foglyokat a hazatérésre. – Próféták és királyok, 598. o.

A keresztények Krisztus ékkövei. Ragyogva kell tündökölniük, szerte tükrözve Krisztus szépségének világosságát. Fényük attól a csiszolástól függ, melyet elfogadnak. Azt választhatják, hogy az Úr csiszolja őket, vagy csiszolatlanul maradnak. Csiszolás nélkül csak annyi fényt tudnak visszatükrözni, mint a közönséges kavics. […]

Az isteni munkás nem pazarol időt értéktelen anyagra. Csakis értékes követ csiszol palota alakúra, eltávolítva a durva éleket. Ez a folyamat súlyos és próbára tevő; sérti az ember büszkeségét. Krisztus mélyen vág az emberi önhittség által tökéletesnek tekintett lelki tapasztalatba, s eltávolítja jellemünkből az önhittséget. Eltávolítja a fölösleges felületeket, erősen a koronghoz szorítva a követ, hogy lecsiszoljon minden durvaságot. Majd a világosság felé tartva az ékkövet, a maga képét látja tükröződni benne, ezért méltónak ítéli ékköves ládájára.

„Azon a napon, mondja a seregek Ura, felveszlek téged... és olyanná teszlek, mint a pecsétgyűrű, mert téged választottalak, mondja a seregek Ura.” Bármilyen súlyos is, áldott lesz a tapasztalat, mely értékessé, élő ragyogással tündöklővé teszi a követ. – A Te Igéd igazság, 4. köt., 1177. o.

A szeretettel teljes Isten igyekszik kifejleszteni bennünk Lelkének drága ajándékait. Megengedi, hogy akadályokba ütközzünk, zaklatások és nehézségek érjenek minket, de nem átokként, hanem a legnagyobb áldásként. Minden kísértés, amelynek ellenálltunk, minden bátran elviselt próba új tapasztalattal gazdagít, s elősegíti jellemünk építését. Aki isteni erővel ellenáll a kísértésnek, az ég és föld előtt Krisztus kegyelme hatékonyságát nyilatkoztatja ki. – Gondolatok a hegyibeszédről, 117. o.