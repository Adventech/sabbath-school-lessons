---
title:  Márdokeus Hűséges Bizonyságtétele
date:  19/12/2023
---

Márdukeusnak és Eszternek, ha az idegen földön hűségesek akartak maradni Istenhez, előbb-utóbb bele kellett futnia valamilyen problémába. Ez az idő ekkor érkezett el Márdokeus számára.

`Olvassuk el Eszt 3:1-15 verseit! Mi történt itt? Miért?`

Eszter könyvének 3. fejezetéből megtudjuk, hogy Xerxes király (Ahasvérus) kitünteti Hámánt, magas pozícióba helyezi, nagy hatalommal ruházza fel. A parancs szerint mindenkinek térdre kell borulnia előtte. Csakhogy ezt olvassuk: „De Mordokaj nem hajtott térdet, és nem borult le” (Eszt 3:2, ÚRK). A Biblia nem mondja meg, miért nem hajtott térdet Márdokeus Hámán előtt, de mi tudjuk. Azért, mert hűséges zsidó volt. Nem volt hajlandó hódolattal adózni Agág leszármazottjának, egy amálekitának, aki népe ellensége volt az egyiptomi kivonulás óta (5Móz 25:19). Hogyan lehetne képes egy népéhez hű zsidó leborulni egy amálekita előtt? Vagy pedig hogyan imádhatna mást, mint az Urat?

„Akkor a király szolgái, akik a király kapujában voltak, ezt kérdezték Mordokajtól: Miért szeged meg a király parancsát” (Eszt 3:3, ÚRK)? Bár nem ismerjük a részleteket, a következő versből kiderül, hogy „mert arra hivatkozott előttük, hogy ő zsidó” (Eszt 3:4).

Biztosra vehető, hogy volt lehetősége kifejteni: az eget és a földet teremtő Isten imádójaként nem borulhat le imádattal bűnös emberek előtt. Kétségkívül volt lehetősége bizonyos szinten tanúskodni a hitéről, amelyhez annyira ragaszkodott, hogy veszélybe sodorta önmagát és sajnos másokat is.

„Dániel és a társai, ill. Márdokeus révén ragyogó fénysugár törte át Babilon királyi udvarának erkölcsi sötétségét” (Ellen G. White cikke, Advent Review and Sabbath Herald. 1884. május 13.).

Amikor Hámán el akarta pusztítani a zsidó népet, ekképpen írta le őket: „Van egy nép, amely elszórtan és elkülönülve él a népek között, országod minden tartományában, és törvényei különböznek minden más nemzetétől. Nem teljesítik a király törvényeit sem. Bizony, nem illik ezt annyiban hagynia a királynak” (Eszt 3:8, ÚRK)! Egy nép, amelynek a szokásai mások, akik nem engedelmeskednek a király törvényeinek? Ez a tökéletes recept egy üldözéshez.

Milyen úton-módon kerülhetünk ma is olyan próbába, mint annak idején Márdokeus? Hogyan reagáljunk ilyen esetekben?

---

#### Ellen G. White idézetek

Sátán ebben az időben Médó-Perzsia egyik tekintélyes emberének, a gátlástalan agági Hámánnak közreműködésével akarta meghiúsítani Isten szándékát. Hámán elkeseredetten gyűlölte a zsidó Márdokeust. Márdokeus nem tett neki semmi rosszat, csak egyszerűen nem volt hajlandó leborulni előtte. Hámánnak nem volt elég, hogy „csak Márdokeusra emeljen” kezet. Azt forralta, hogy „minden zsidót kipusztítson Ahasvérós egész birodalmából” (Eszt 3:6).

Hámán hazugságaival félrevezette Xerxest, aki rendeletet adott ki a Médó-Perzsa Birodalom minden tartományában, „a népek között” „elszórtan és elkülönülten” élő összes zsidó lemészárlására (Eszt 3:8). A rendelet meghatározott egy napot a zsidók kiirtására és vagyonuk elkobzására. Aligha volt a király annak tudatában, hogy milyen messze ható következményekkel járna e rendelkezés végrehajtása. Sátán, ennek a tervnek rejtett ösztönzője, megpróbálta a föld színéről eltüntetni azokat, akik megőrizték az igaz Isten ismeretét. – Próféták és királyok, 600. o.

Némelyek, akár Hámán, elfelejtik Isten áldásait, mivel Márdokeus lebeg a szemük előtt, s őt még nem alázták meg; mivel tele a szívük ellenségeskedéssel, gyűlölettel drága Megváltónk lelkülete, a szeretet helyett, aki drága életét adta ellenségeiért. Bár valljuk, hogy egy az Atyánk, és mind ugyanazon halhatatlan haza felé haladunk, hogy ugyanazon csodás hitnek örvendezünk, s ugyanazon velőkig ható üzenetben bízunk – mégis sokan úgy marakodnak egymással, mint megannyi civakodó kölyök. […]

Akik szeretik Istent, nem adhatnak szállást a gyűlöletnek vagy irigységnek… Ha teljes szívvel szeretjük Istent, akkor szeretni fogjuk gyermekeit is. Ez a szeretet az Isten Lelke. A mennyei életszentség az, ami valódi nemességet és méltóságot kölcsönöz a léleknek, ez olvasztja egybe életünket Mesterünkével. Nem számít, hány jó vonásunk van, bármennyire tiszteletre méltónak és kifinomultnak is tartjuk magunkat, ha lelkünket nem keresztelte meg az Isten és egymás iránti szeretet mennyei kegyessége, akkor hiányzik belőlünk az igazi jóság, akkor alkalmatlanok vagyunk a mennyre, ahol minden csupa szeretet, csupa egyetértés. – Bizonyságtételek a gyülekezeteknek, 4. köt., 222–223. o.

Isten maradék népe elleni végső rendelet nagyon fog hasonlítani ahhoz, amelyet Ahasvérus adott ki a zsidók ellen. Az igaz egyház ellenségei ma a szombat parancsát megtartók kis csoportjában Márdokeust látnak a kapuban. […]

A törvényhozók meghajolnak a vasárnaptörvény követelései előtt, hogy ezzel népszerűségre tegyenek szert, és pártfogásban részesüljenek. De azok, akik félik Istent, nem fogadhatják el a Tízparancsolat egyik előírását sértő intézményt. Ezen a csatatéren vívja meg utolsó nagy harcát az igazság a tévelygéssel. Nem lehet kétség a harc kimeneteléről. Ma is, mint Eszter és Márdokeus korában, az Úr megvédi igazságát és népét. – Próféták és királyok, 605. o.