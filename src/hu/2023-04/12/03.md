---
title:  Idegen Bíróság Előtt
date:  18/12/2023
---

Babilon elesett, utána a Méd-Perzsa Birodalom emelkedett fel. Sok zsidó visszatért ősei földjére, de nem mindenki. Egyesek ott maradtak, ahol már egy-két generáció óta éltek.

Ezek tudatában egy kicsit jobban megérhetjük Eszter könyvének kontextusát: „Abban az időben, amikor Ahasvérós király Súsán várában, királyi trónján ült” (Eszt 1:2, ÚRK). Ezen a ponton kezdi a Biblia kibontani, mi történt az adott király idejében a Perzsa Birodalomban.

Az 1. fejezetben Vásti királyné kiesik a király kegyeiből, ami egy másik királyné kereséséhez vezet. Ebben az összefüggésben tűnik fel először Eszter és nagybátyja, Márdokeus.

`Olvassuk el Eszt 2:1-9 verseit! Mit tudunk meg Márdokeus és Eszter helyzetéről?`

Márdokeus királyi hivatalnokként a palota kapujában ült. Susán városában élt örökbefogadott lányával, az unokahúgával, Eszterrel. A pozíciójukból és a lakhelyükből adódóan a perzsiai kultúra a mindennapi életkörnyezetük volt. Ez biztosan hozzájárult ahhoz, hogy Eszter is bekerült a kiválasztottak közé: „Esztert is fölvették a király palotájába és Hégajnak, az asszonyok őrének a kezére bízták” (Eszt 2:8, ÚRK).

`Olvassuk el Eszt 2:10, 20 verseit! Mi történt itt, és miért kellett Márdokeusnak ilyen utasítást adnia Eszternek?`

Habár a szöveg nem mondja ki pontosan, nem nehéz kitalálni, miért. Idegenként egy idegen kultúrában és vallásban, ami mint majd látjuk, akár ellenségessé is válhat, bölcs dolog volt hallgatni családi és nemzeti hovatartozásukról.

Milyen körülmények jutnak eszedbe, amikor okosabb, ha az ember nem beszél nyíltan a hitéről? Vagy soha nem szabadna ezt tennünk? Ha nem, miért nem?

---

#### Ellen G. White idézetek

Mikor a királytól megérkezett a parancs, Vásti nem teljesítette, mert tudta, hogy Ahasvérus a részegítő ital hatása alatt állt. Mind a férje, mind a maga érdekében úgy döntött, hogy mint az udvar nagyasszonya, nem hagyja el a helyét.

Amint később átgondolta az esetet, kétségkívül úgy érezte, hogy Vástit megtiszteltetés illetné a méltatlan bánásmód helyett. […]

Azon események által, melyek Esztert a perzsa trónra emelték, Isten az Ő népét illető terveinek megvalósításán fáradozott. A bor hatására történtek végül Izrael népe javát szolgálták. – A Te Igéd igazság, 3. köt., 1139. o.

Eszter királynőn keresztül az Úr hatalmas szabadulást szerzett népének. Mikor úgy látszott, hogy nincs hatalom, mely meg tudná menteni őket, Eszter társnői böjttel, imával és gyors lépésekkel a helyzet magaslatára emelkedve szabadulást szereztek népüknek.

Az ószövetségi időkben a nők Isten ügyére kiható tettei olyan leckékre tanítanak, melyek felkészítenek minket szembenézni mai munkánk vészterhes óráival. Mi is olyan válságos és súlyos helyzetbe kerülhetünk, mint Isten népe Eszter napjaiban. A megtért nők szerényebb helyzetekben is fontos szerepet tölthetnek be. – A Te Igéd igazság, 3. köt., 1140. o.

Akik imádkozó lelkülettel gondolkodnak, azok alkalmas időben szólni tudnak a hatáskörükbe tartozókhoz, mert Isten bölcsességet ad, hogy így szolgálják az Úr Jézust. „Bölcsesség megy a te elmédbe, és a tudomány a te lelkedben gyönyörűséges lesz. Meggondolás őrködik feletted, és értelem őriz téged.” (Péld 2:10–11) Ha kinyitja száját, bölcsen beszél, jóságos tanítás árad a nyelvéről. – Bizonyságtételek a gyülekezeteknek, 6. köt., 69. o.

Végül Kajafás jobb kezét az ég felé emelte, és ünnepélyes eskü formájában szólította meg Jézust: „Az élő Istenre kényszerítelek téged, hogy mondd meg nekünk, ha te vagy-e a Krisztus, az Istennek fia?” (Mt 26:63)

Erre a felszólításra Krisztusnak feleletet kellett adnia; nem maradhatott csendben. Van idő, amikor hallgatni kell, de van idő, amikor meg kell szólalni. Eddig Jézus még nem felelt, nem szólalt meg, mert nem közvetlenül kérdezték meg. Jézus tudta, hogy amit most majd felelni fog a neki szegezett kérdésre, bizonyossá teszi számára a halált. A felszólítást azonban olyan valaki intézte hozzá a legfenségesebb Isten nevében, aki a nép legmagasabb rendű elismert hatósága volt. Krisztus nem akart mulasztást elkövetni a törvény iránti tisztelet megmutatása terén, még ennél többet is meg kellett mutatnia, hiszen az Atyához való kapcsolatát is ebben a kérdésben vonták kétségbe. Krisztusnak világosan ki kellett jelentenie isteni lényét és küldetését. – Jézus élete, 706. o.