---
title:  A Purim Csodája
date:  21/12/2023
---

A kommentátorok évezredek óta megjegyzik, hogy Isten neve egyszer sem jelenik meg Eszter könyvében. Egyetlen más bibliai könyvben sem fordul elő ilyen. A zsidók ennek ellenére képesek voltak beazonosítani Isten hatalmas megmentő cselekedetét, és kiválasztották ezt az írást is, hogy a bibliai kánon része legyen.

Képesek vagyunk mi is felfedezni Isten jelenlétét a mindennapi életünk felszíne alatt? Az Úr tettei a normalitás köpenyében, a természetes eseményeken keresztül is érkezhetnek, és ha nem figyelünk fokozottan rájuk, szem elől tévesztjük jelenlétét.

`Olvasd el Eszt 9:1-12 verseit! Mit eredményezett a királyné erőfeszítése?`

A purim csodája rendkívül szokatlan formában érkezett, rejtetten, természetes események láncolatába ágyazva. Nem vonták vissza a törvényt, amely a zsidók elpusztításáról rendelkezett, de egy újat írtak mellé, ami megengedte nekik, hogy megvédjék magukat.

Figyeljük meg azt is, hogy még mi történt és miként tudott ezeken az eseményeken keresztül dolgozni Isten! A perzsák észrevették, hogy Isten cselekeszik a zsidókért.

Mi következett mindebből? „…és sokan a föld népei közül zsidókká lettek” (Eszt 8:17, ÚRK). Kiváló példája ez annak, hogyan tudott Isten elveszett embereket elvezetni arra, hogy megismerjék Őt.

A zsidók vezetői felismerték Isten munkáját. Amikor magukat védve végül győzelmet vívtak ki, éves ünnepet hirdettek annak emlékezetére (ez a purim). Ezek a napok ma is hagyományosan Istennek való hálaadással, a szabadításról megemlékezve telnek.

Kihívás: Imádkozz azért, hogy Isten adjon bátorságot neked a héten elmondani valakinek az imalistádról azt, amit az Úr érted tett!

Kihívásra fel! Kezdj naplót vagy feljegyzést, írd le azokat a kisebb (vagy nagyobb) dolgokat, amiket Isten tesz érted! Nézd át, majd kérd Istent: juttassa eszedbe a megfelelő időben, hogy elmondhasd azokat valakinek!

---

#### Ellen G. White idézetek

Az elpusztításukra kitűzött napon „összegyűltek a zsidók Ahasvérós király összes tartományának a városaiban, és rátámadtak azokra, akik a vesztükre törtek. Senki sem tudott nekik ellenállni, mert a tőlük való rettegés fogta el az egész lakosságot. Isten hatalmas angyalokat bízott meg népe oltalmazásával, míg ők „életük védelmére” keltek (Eszt 9:2, 16). – Próféták és királyok, 602. o.

Isten felfedte, mi történik majd az utolsó időben, hogy egy nép felkészülhessen helytállni a harag és ellenkezés viharában. Akikhez eljutott az előttünk álló eseményekre figyelmeztető üzenet, azok ne üljenek nyugodtan, várva a közelgő viharra, megnyugtatva magukat, hogy az Úr majd betakarja hűségeseit a veszedelem napján. Ne semmittevéssel, hanem munkával és tántoríthatatlan hittel várjuk Urunkat! Nem annak van most az ideje, hogy jelentéktelen dolgokkal kössük le a gondolatainkat. Míg az emberek alszanak, Sátán serényen ügyködik, hogy Isten népe ne kaphasson kegyelmet és igazságot. […]

Isten mindig munkálkodott népéért a végszükség idején, amikor a pusztulás elhárításának reménye a leghalványabb volt. A gonoszok és az egyház ellenségeinek cselszövése Isten hatalmának és gondviselésének fensőbbsége alá van rendelve. Isten hatni tud az államférfiak szívére, el tudja terelni a hűtlen emberek haragját az Istent, az Ő igazságát és népét gyűlölők dühöngését – mint ahogy a folyók medre is megváltozik, ha úgy rendeli. A hívők imája megmozdítja a Mindenható karját. Aki a csillagok rendjét megszabja, aki parancsol a tenger hullámainak, ugyanaz a hatalmas Teremtő lép fel népe érdekében, ha hittel kérik erre. Megzabolázza a sötétség erőit, míg a figyelmeztetés eljut a világhoz, és míg azok, akik hallgatnak a figyelmeztetésre, felkészülnek a küzdelemre. – Bizonyságtételek a gyülekezeteknek, 5. köt., 452–453. o.

Ha több ima volna köreinkben, az élő hitet jobban gyakorolnánk, és kevésbé támaszkodnánk másra, hogy tapasztalatot közvetítsen nekünk, akkor a lelki értelmességben előrébb járnánk, mint ahol jelenleg vagyunk. Amire szükségünk van, az mélyen átélt, személyes szívbeli és lelki tapasztalat. Ekkor leszünk képesek megmondani, hogy Isten mit cselekszik, és hogyan munkálkodik. Élő tapasztalatra van szükségünk Isten dolgait illetően, és amíg ezekkel nem rendelkezünk, addig nem vagyunk biztonságban… Ha volt valaha is a történelmünkben olyan korszak, amikor szükségünk volt Isten előtt megaláznunk lelkünket egyen-egyenként, akkor az manapság van. Úgy kell Isten elé járulnunk, hogy hiszünk mindabban, amit ígért a szavában, és ­ezután mindazon világosságban és erővel felruházva járunk, amelyet ad nekünk. – A keresztény nevelés alapjai, 531. o.