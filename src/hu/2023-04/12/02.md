---
title:  Fogságban Egy Idegen Kultúrában
date:  17/12/2023
---

Sosem könnyű, ha valakit kitelepítenek egy idegen országba. Talán nehezen értjük ma, mivel szembesültek a zsidók először a babiloniak, majd a perzsák uralma alatt.

Senki sem él például közülünk adventista országban, ahol a hitünk alapelvei valamilyen szinten az ország törvényei volnának. A deportálás előtt a zsidók a saját földjükön éltek, ahol a hitük alapelveit az ország törvényeibe is belefoglalták.

Egyrészt gondoljuk végig, hogy ez milyen könnyűvé tette az Isten iránti hűséget! Mennyivel egyszerűbb lenne a szombatot úgy megtartani, ha annak megünneplését a nemzeti törvények is rögzítenék.

Másrészt viszont a szent történelem bizonyítja, hogy bármilyenek is az ország törvényei, bármennyire kedveznek is a hitnek, a hűségnek a szívből, belülről kell fakadnia, különben csak bűn, hitehagyás és romlás következik.

„De így szól az Úr: Mivel e nép csak szájával közeledik hozzám, és ajkával tisztel engem, szíve pedig távol van tőlem, úgy, hogy irántam való félelmük betanult emberi parancsolat lett” (Ézs 29:13, ÚRK).

Ezzel szemben amikor valaki elhatározza, hogy hűséges lesz, még a legrosszabb körülmények sem tántoríthatják el az engedelmes élettől.

`Olvassuk el Dán 1:1-12, 3:1-12 és 6:1-9 verseit! Bár mindegyik helyzet egyedi a maga módján, milyen problémákat mutatnak be az említett történetek? Milyen kihívásokkal szembesülhet Isten népe egy idegen kultúrában?`

Függetlenül attól, kik vagyunk, hol élünk, olyan környezet vesz bennünket körül, amely bizonyos szinten (a törvényei, a kultúrája vagy mindkettő által) nagy kihívások elé állíthatja a hitünket és a bizonyságtételünket. Dániel próféta könyvének ezek a történetei (amelyek egyaránt jól végződtek) megmutatják, hogy a megpróbáló körülmények között is hűségesek maradhatunk Istenhez. Még ha egyik eset sem zárult volna kedvezően, kétség sem fér hozzá, hogy a szereplők helyesen cselekedtek.

Tudsz mondani néhány olyan kihívást, amely a hitedet éri a környezetedben? Hogy fogadod ezeket?

---

#### Ellen G. White idézetek

Isten próbára teszi földön élő népét. Ez a legjobb hely, ahol jelenlétében időzhetünk. Itt, ezen a világon, ezekben az utolsó napokban derül ki, hogy mi uralja az emberek szívét, és mi vezérli a cselekedeteiket. Ha az isteni igazság erejével bírnak, akkor az jó cselekedetekre vezeti őket, fölemeli az adomány befogadóját, és Urához hasonlóan nagylelkűvé és nemes szívűvé teszi őt. […]

A szív kimondhatatlanul csalárd, és reménytelenül gonosz. Aki hívő embernek vallja magát, sok esetben nem hajlandó önvizsgálatot tartani, hogy felmérje, van-e hite. Döbbenetes, hogy némelyek csalóka reményekben bíznak. Évekkel korábban szerzett régi tapasztalataikra támaszkodnak, de amikor szembesülnek a szív vizsgálatának valóságával, semmit sem tudnak felelni, holott minden nap új tapasztalatot kellene szerezniük. Azt gondolják, hogy az igazság megvallása meg fogja menteni őket. Jézus azonban csak akkor jön el hozzátok, és akkor vacsorál veletek és ti Ővele, amikor elhagyjátok azokat a bűnöket, amiket az Úr is gyűlöl. Akkor mennyei erőt nyertek Jézustól, növekedni fogtok Őbenne, és győzedelmes, szent örömmel kiálthatjátok: „Áldott az Isten, aki győzelmet adott nekünk a mi Urunk, Jézus Krisztus által.” – Spiritual Gifts, 2. köt., 226–227. o.

A fiataloknak oda kell állniuk, ahol szívük teljesen az Úré lehet, ahol képességeikkel tisztességet adnak Istennek. Akkor Isten is megtiszteli őket, ismeretet és bölcsességet ajándékoz nekik. Így tett Dániel is a babiloni udvarban, ahol hű maradt elveihez a pogányok romlottsága közepette. „Dániel eltökélte szívében, hogy nem fertőzteti meg magát a király ételével és a borral, melyből az ivott.” (Dán 1:8)

Dániel és társai nem tudták, mi lesz a döntésük következménye; csak annyit tudtak, hogy ez életükbe is kerülhet. Mégis eldöntötték, hogy a szigorú mértékletesség egyenes ösvényét fogják taposni a laza erkölcsű babiloni királyi udvarban is.

Dániel és társai babiloni példáján keresztül láthatjuk, hogy lehetetlen dolog elérni a mércét, melyet Isten a gyermekei számára állított fel, miközben valaki egy könnyed, alkalmazkodó vallást követ, amely figyelmen kívül hagyja az elveket, és az eseményeket befolyásoló körülményeket. – Isten fiai és leányai, 174. o.

Megváltónk nem titkolta el a tanítványai elől, hogy ezen a világon nyomorúságuk lesz. Királyok és fejedelmek elé viszik őket Jézus nevéért, sok gonosz hazugságot mondanak rájuk, s akik üldözik őket, és sokuk életét kioltják, azt gondolják, hogy istentiszteletet cselekszenek (Jn 16:1–3). Minden korszakban üldözést szenvedtek valamilyen formában mindazok, akik istenfélő életet éltek. Nagyon sok méltatlanságot, gyalázatot és kegyetlenséget kellett eltűrniük – ezek kitalálására Sátán indította fel ellenük az embereket.

A világ ma ugyanúgy ellenzi az igaz vallást, mint bármikor azelőtt. Az üldözés szelleme újra feltámad a hűségesek ellen, akik nem egyeznek ki a világgal, és nem ingatja meg őket véleménye, kegye vagy ellenállása. – Az én életem ma, 69. o.