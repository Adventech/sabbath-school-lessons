---
title:  Misszió Az El Nem Értekért, 1. Rész
date:  02/12/2023
---

### E heti tanulmányunk
Apostolok cselekedetei 17; Róma 1:18-25; 1Korinthus 2:2

> <p></p>
> „Az Isten, aki teremtette a világot és mindazt, ami abban van, mivelhogy ő mennynek és földnek ura, kézzel csinált templomokban nem lakik” (ApCsel 17:24).

Pál athéni tevékenysége kapcsán Lukács ezt írja: „Mindennap vitatkozott a zsinagógában az istenfélő zsidókkal, a piacon pedig azokkal, akiket ott talált” (ApCsel 17:17, ÚRK). Az apostolnak az lett volna a legkényelmesebb, ha saját vérei, a zsidók között dolgozik, de nem elégedett meg azzal, hogy csak közöttük hirdesse az Igét. Arra kapott elhívást, hogy másokat is elérjen.

Megtehette volna, hogy csak az „istenfélő” pogányokhoz megy, akiknek a világnézete már jelentősen megváltozott. Nekik volt bibliai alapjuk, amelyre Pál építhetett, persze még meg kellett ismerniük Istent, akit féltek, aki nem más, mint Jézus, a Messiás. 

Ám nem így tett. Miközben Athénban, a filozófiájáról híres városban tartózkodott, igyekezett elérni az ottani embereket is. Közülük sokan teljesen más háttérrel és világnézettel rendelkeztek, mint a héberek, nem ismerték szent történelmüket, ami az alapját képezte a hitnek, amire Pál el akarta vezetni őket.

Hogyan igyekezett elérni ezeket az embereket, és mit tanulhatunk az erőfeszítéseiből?

---

#### Ellen G. White idézetek

Az Úr Jézus minden lélek iránt érdeklődést tanúsít. Kijelentette, hogy egyháza őrizze meg a lelki jellegét. Az egyház a világban van, és a világért kell dolgoznia. […]

Ma az igazságot minden nemzetnek, népnek és nyelvnek hirdetni kell. Krisztus azt szeretné, hogy úgy végezzük a munkát, hogy azzal ne ébresszünk előítéleteket, mivel ha előítéletek merülnek fel velünk szemben, akkor egyesek többé nem akarnak hallani az igazságról.

Még mindig e világban vagyunk, ahol akadályokkal szembesülünk, ezért úgy dolgozzunk, hogy eljuthassunk minden társadalmi réteghez. Bárcsak a jelenlegi akadályok ne keltenének bennetek aggodalmat, és ne tennék tönkre Istenbe vetett hiteteket és bizalmatokat. – This Day With God, 269. o.

Az apostolt nem tévesztette meg a tudományos világnak ez a központja. Belső látása annyira fogékony volt a mennyei szépségek iránt, hogy a hervadhatatlan, örök kincsek gyönyörűsége és dicsősége értéktelenné tette előtte az őt környező fényt és pompát. Amikor látta Athén pazar szépségét, ráeszmélt, hogy a tudomány és művészet barátaira mindez milyen csábítóan hat; felismerte azonban a rá váró munka nagy fontosságát is. […]

„Vetekedik vala azért a zsinagógában a zsidókkal és az istenfélő emberekkel, és a piacon mindennap azokkal, akiket előtalált.” (Csel 17:17) Athénban fő feladatát azonban mégis az képezte, hogy közölje az üdvüzenetet azokkal, akiknek Istenről és szándékáról nem voltak világos fogalmaik. Az apostolnak csakhamar találkoznia kellett a pogányság legmegtévesztőbb, legcsábítóbb formájával. – Az apostolok története, 234. o.

Ha azonban Isten egyháza tagjainak jelenleg nincs élő összeköttetésük a lelki növekedés forrásával, akkor nem lesznek felkészülve az aratás idejére. Ha nem tartják lámpájukat feldíszítve és égve, akkor a rendkívüli szükség idején nem részesülnek a kegyelem nagyobb mértékében.

Csak azok lesznek képesek ezt az erőt napi szükségletükhöz és tehetségükhöz mérten felhasználni, akik a kegyelmi forrás állandó és újabb áldásaiban részesülnek. Ahelyett, hogy az eljövendő időkre várakoznának, amely őket csoda által ruházza fel a lelki erő rendkívüli mértékével, adják át magukat a lélekmentés munkájának, hogy Isten átformálhassa és hasznos edényekké tegye őket. Naponta megragadnak minden alkalmat a szolgálatra, és ezzel tesznek bizonyságot a Mesterről, bárhol legyenek, akár az otthon szerény munkakörében vagy a nyilvánosság előtt. – Az apostolok története, 55. o.