---
title:  Egy Izraelita Athénban
date:  03/12/2023
---

`Olvassuk el ApCsel 17:1-16 verseit! Hogyan került az apostol Athénba? Miként reagált arra, amit ott talált?`

Athén városa „bálványokkal van tele” (ApCsel 17:16). Pál ismerte saját népé­nek történelmét és hajlamát a bálványimádásra (még a szüntelen figyelmeztetések ellenére is), és felkavarta a városban talált bálványok látványa. Vitathatatlanul az athéniak iránti együttérzés motiválta, akik bűneikben halnak meg, ha nem ismerik meg az igaz Istent.

A városaink ma is tele vannak bálványokkal, még ha ezek kevésbé nyilvánvalóak is, mint amiket Pál látott. Sajnos sok hívő képes úgy végigsétálni egy településen, hogy ott a bálványok a legkisebb reakciót sem váltják ki belőlük. Pál azonban annyira ráhangolódott a Szentlélekre, hogy cselekednie kellett. Egyes hívőkkel ellentétben, akik nem értették, hogy az evangélium az egész világnak szól, ő tudta, hogy Isten az athéniak üdvösségét is akarja. Megértette: az egész világra kiterjedő misszió lényege az, hogy elvigyék az evangéliumot azokhoz, akikhez még nem jutott el, beleértve a bálványimádó pogányokat és az Athén utcáit megtöltő filozófusokat is. Ezért Pál gyakran elment a piacterekre és találkozott az emberekkel. Úgy is mondhatnánk, hogy ő alakította meg az első Globális Missziós Tanulmányi Központot: a piactereken tanulmányozta és próbálta ki azokat a módszereket, amelyekkel el lehet érni a pogányok szívét és elméjét. Tudta, hogy az athéniakat nem közelítheti meg ugyanúgy, mint a zsidókat vagy akár az istenfélő pogányokat. Az itt lakóknak nem Izrael Istene vagy népe között végzett cselekedetei jelentették a kiindulópontot. Bármennyire is központi szerepet játszottak ezek a fogalmak és hittételek a zsidók számára, sőt még az istenfélő pogányok számára is, az athéni piactéren találkozó embereknek semmit sem jelentettek. Ezért teljesen új megközelítésre volt szükség.

Ma gyakran olyan embereket próbálunk elérni, akik hátterében semmi közös nincs azzal, amit mi „zsidó-keresztény” örökségnek nevezünk. Ezért Pálhoz hasonlóan nekünk is alkalmazkodnunk kell ezekhez az adottságokhoz. Ami Buenos Airesben jól működik, Bangkokban (vagy Magyarországon – a ford.) abszolút haszontalan lehet.

Milyen bálványoknak hódolnak az emberek a környezetünkben? Hogyan nyithatod meg a szemüket, hogy meglássák azok értelmetlenségét?

---

#### Ellen G. White idézetek

A thesszalonikai hitetlen zsidók az apostolok iránti féltékenységtől és gyűlölettől űzve nem elégedtek meg azzal, hogy őket saját városukból kiűzték, hanem még Béreába is utánuk mentek, ahol a könnyen ingerelhető alantas rétegek szenvedélyét felszították ellenük. A hittestvérek féltek, hogy Pál apostol ellen erőszakot alkalmaznak, ha ott marad, ezért néhány újonnan megtért béreai testvér kíséretében Athénbe küldték.

Így üldözték az igazság hirdetőit városról városra. Krisztus ellenségei nem tudták ugyan az evangélium terjedését megakadályozni, ellenben elérték azt, hogy az apostolok munkáját igen megnehezítették. Azonban az ellenállás és küzdelem ellenére is, Pál feltartóztathatatlanul haladt előre. Eltökélte, hogy véghezviszi Isten szándékát, melyet Jeruzsálemben látásban nyilatkoztatott ki előtte. „Mert én téged messze küldelek a pogányok közé.” (Csel 22:21) – Az apostolok története, 232–233. o.

Athén városa a pogányság központja volt. Itt Pál, ellentétben a lisztrai tudatlan és könnyen hívő lakossággal, emberekre akadt, akik híresek voltak eszükről, tudásukról és műveltségükről. Mindenfelé ott álltak istenségeik és történelmük, valamint irodalmuk istenített hősei­nek szobrai. Gyönyörű épületek és képek szemléltették és dicsőítették a népi hőstetteket; hirdették a pogány istenek népszerű tiszteletét. A nép érzelmeit a művészet szépsége és pompája tartotta bűvöletben. A város minden részében pazarul díszített templomok és szentélyek ékeskedtek, amelyek építésére kimondhatatlan összegeket költöttek. Fegyvereik és híres hadvezéreik győzelmét szobrokkal és oltárokkal, valamint emléktáblákkal jelölték. Mindez Athént egyetlen óriási műcsarnokká avatta.

Amikor Pál az őt környező nagyszerű szépséget szemlélte, és meg­győződött, hogy a város teljesen bálványimádásba merült, nagy buzgalom lángolt fel benne Istenért. Látta, hogy Istent mindenütt megszentségtelenítik; részvét fogta el szívét Athén lakossága iránt is, amely a szellemi műveltség ellenére nem ismerte az igaz Istent. – Az apostolok története, 233–234. o.

A Krisztussal való élő, hit általi közösség tartós. Minden más egységnek el kell múlnia. Jézus előbb választott bennünket, mérhetetlen árat fizetve megváltásunkért. Az igazi hívő Krisztust választja elsőnek, utolsónak és mindenben a legkiválóbbnak. Ennek az egységnek ára van. A beképzelt lényeknek teljesen függővé kell válni. Aki erre az egységre lép, tudja, hogy Krisztus elfedező vérére van szüksége. Szívüknek meg kell változnia. Akaratukat Isten akarata alá rendelik. Küzdelembe kerül ez a külső és belső akadályokkal. Az elszakadás fájdalmán átesniük csakúgy, mint az odatartozásén. Büszkeséget, önzést, hiúságot, világiasságot, a bűn valamennyi formáját le kell győzniük, ha Krisztussal akarnak egységre lépni. Azért találják a keresztény életet olyan siralmasan keménynek; azért olyan ingatagok, változékonyak, mert anélkül csatlakoztak Krisztushoz, hogy elszakadnának melengetett bálvá­nyaiktól. – A Te Igéd igazság, 5. köt., 1143. o.