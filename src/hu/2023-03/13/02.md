---
title:  Az Egyház Egységes Serege
date:  17/09/2023
---

`Olvassuk el Ef 6:10-20 szakaszát! Mit mond Pál az egyház harcáról? Vajon elsősorban a gonosz elleni egyéni lelki csatáról ír, vagy az egyház kollektív háborújáról a gonosz ellen?`

A görög és római háborúkban a győzelem azon múlt, hogy az egyes katonai egységek tagjai mennyire tudtak együttműködni, mennyire támogatták egymást a csata hevében. A barbár harcosok jellemzőjének tekintették az egyéni akciókat a csatában, ami vereségre kárhoztatta őket.

Fontos okok támasztják alá a hadviselésnek az előbb ismertetett szemlélete mellett azt a gondolatot, miszerint Ef 6:10-20 szakaszában Pál elsősorban az egyház gonosz elleni közös harcára utal. 1) Ez a rész az egyházról szóló levél tetőfoka. Különös lenne, ha Pál a magányos keresztény katona képével zárná a levelét, aki egyedül küzd a sötétség erőivel. 2) Az apostol a szakasz végén a keresztények bajtársiasságát emeli ki, amikor imádságra szólít „minden szentekért” (Ef 6:18-20). 3) A legfontosabb pedig, hogy amikor a levél korábbi részében a gonosz erőivel foglalkozik, azokat az egyház, nem pedig az egyes hívő fölé helyezi: „azért, hogy most az egyház által megismertethesse a mennyei fejedelemségekkel és hatalmasságokkal Isten sokféle bölcsességét” (Ef 3:10, ÚRK).

Ef 6:10-20 szakasza tehát nem egy magányos katonát mutat be, aki egyedül száll szembe a sötétséggel. Mint egy tábornok, úgy szólítja meg az egyház hadseregét. Hív, hogy öltsük magunkra a teljes fegyverzetünket és egységes hadseregként, lelkesen, együtt nyomuljunk előre a csatában. Az apostol egy utolsó metaforával zárja az egyházról szóló részletes tárgyalást. Hosszasan jellemzi az egyházat mint Krisztus testét (Ef 1:22-23; 4:1-16), Isten hajlékát/templomát (Ef 2:19-22), Krisztus menyasszonyát (Ef 5:21-33) és végül mint az élő Isten hadseregét. Mivel közeledik az a gonosz nap (Ef 6:13) és a gonoszság elleni hosszas küzdelem utolsó szakaszának nézünk elébe, nincs időnk a lazaságra az Isten iránti elkötelezettség vagy Krisztus többi katonája iránti lojalitás tekintetében.

A nagy küzdelemben hogyan működhetünk együtt, egy testként, hogy támogassuk egymást a gonosz elleni harcban, bármilyen formában is mutatkozzon meg?

---

#### Ellen G. White idézetek

Most a Megváltó szeme a jövőbe tekint, látja a szélesebb területet, ahol halála után tanítványai lesznek bizonyságai. Profetikus pillantása befogja szolgáinak tapasztalatait minden korban, míg másodszor is eljön. Bemutatja követőinek a rájuk váró küzdelmeket, felfedi a csata jellegét, tervét. Eléjük tárja a rájuk leselkedő veszélyeket, a megkívánt önmegtagadást. Azt kívánja, legyenek tisztában az árral, ne lephesse meg őket az ellenség. Nem test és vér ellen kell hadakozniuk, hanem „a fejedelemségek ellen, a hatalmasságok ellen, ez élet sötétségének világbírói ellen, a gonoszság lelkei ellen, melyek a magasságban vannak” (Eféz 6:12). Természetfeletti erőkkel kell harcolniuk, de biztosak lehetnek a természetfeletti segítségben is. A menny minden lénye jelen van ebben a seregben, és közöttük van, aki „annyival kiválóbb lévén az angyaloknál, amennyivel különb nevet örökölt azoknál” (Zsid 1:4). A Szentlélek, a mennyei seregek Fejedelmének helyettese lejött, hogy vezesse a harcot. Azok az emberek, akik ebben a küzdelemben részt vesznek, lehetnek tökéletlenek, rájuk nehezedhetnek bűneik és hibáik, de Isten kegyelme mindenkié, aki töredelmesen keresi. A Mindenható ereje azok oldalán sorakozik fel, akik bíznak Istenben. – Jézus élete, 352. o.

Találóan hasonlíthatjuk Krisztus gyülekezetét hadsereghez. Minden egyes katona élete fárasztó munka, nélkülözés és veszély. Mindenfelől éber ellenségek leselkednek rájuk, akiket a sötétség fejedelme vezet. Az pedig soha nem alszik, s valahányszor egy keresztény óvatlanul viselkedik, ez az erős ellenség rajtaütésszerű, heves támadást indít ellene. Ha a gyülekezet tagjai nem tevékenyek és nem éberek, az ellenség fondorlatai legyőzik őket. – Bizonyságtételek a gyülekezeteknek, 5. köt., 394. o.

Mesterünk meghív minket az evangélium szolgálatába. Ki felel most erre a hívásra? Akik belépnek a hadseregbe, nem lesznek mindannyian hadvezérek, századosok, hadnagyok, de még őrvezetők sem. Nem mindenkire hárul a vezetők felelőssége. Más és sokféle kemény munka vár elvégzésre. Lesz, akinek árkot kell ásni, erődítéseket építeni, üzeneteket közvetíteni. Kevés tisztre, sok közlegényre van szükség a hadseregben. A siker minden egyes harcos megbízhatóságától függ. Egyetlen ember gyávasága vagy árulása az egész seregre szerencsétlenséget hozhat.

Ha meg akarjuk harcolni a hit nemes harcát, egyénenként alapos belső tisztogatást kell végeznünk. Örök érdekek forognak kockán. Ölt­sük magunkra az igazságosság teljes fegyverzetét, álljunk ellen a gonosznak, és akkor miénk az ígéret: az ördög megfutamodik (Jak 4:7). A gyülekezet folytasson támadó hadviselést, hódítson Krisztus számra, mentse ki az embereket az ellenség hatalmából. Tegyünk annak a kedvére, aki katonáinak hívott el minket. – Bizonyságtételek a gyülekezeteknek, 5. köt., 394–395. o.