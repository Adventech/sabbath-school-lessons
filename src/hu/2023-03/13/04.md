---
title:  A Saru - Az Egyház A Békéért Küzd
date:  19/09/2023
---

A csatára készülő római harcos felkötötte a lábára a strapabíró katonai szandált. A többrétegű talpban bakancsszegek is voltak, azok segítettek neki „megállni”, egyhelyben maradni (Ef 6:11:13-14). Ézs 52:7 verséből vett nyelvezettel írja le Pál ezt a katonai lábbelit, annak a pillanatnak az örömét érzékeltetve, amikor a hírmondó a csata után üzenetet visz Jahve győzelméről, amit a hívőkért aratott (Ézs 52:8-10), utána pedig beköszönt a béke: „Milyen szépek a hegyeken az örömhírt mondó lábai, aki békeséget hirdet” (Ézs 52:7, ÚRK).

`Nézzük át a nyolc részt, amikor Pál kiemeli a békesség gondolatát az Efezusi levélben! Miért merül bele részletesen a katonai metaforába, amikor a békesség gondolata foglalkoztatja (Ef 1:2; 2:14-15, 17; 4:3; 6:15, 23)?`

Az apostol a békességet Krisztus munkája eredményének tartja: „ő a mi békességünk”, aki békét hirdet a „távolvalóknak és békességet a közelvalóknak” (Ef 2:14-17, ÚRK), hogy „egy új emberré teremtse” a zsidókat és a pogányokat (Ef 2:15). A hívők életben tartják Krisztus szabadításának örömhírét és békességet teremtő munkáját, illetve hirdetik múltbeli győzelmeit és várják a közelgő diadalkiáltást, ezzel vetik meg a lábukat és állnak készen a csatára. Ézs 52:7 versének hírmondójához hasonlóan olyan üzenethordozók, akik Jézus győzelméről és békességéről beszélnek. Pál nem szeretné, ha úgy értelmeznénk felfegyverkezésre hívó szavát, hogy ellenségeinkkel szemben fegyvert kell ragadnunk. Ezért mutatja be úgy a hívőket, mint akik „a békesség” evangéliumát (Ef 6:15) hirdetik. Nem kívánja azt sem, hogy ellenségesen viszonyuljanak másokhoz, hiszen az eddigiekben az egységet, az építő beszédet és a szelídlelkűséget hangsúlyozta (lásd különösen Ef 4:25–5:2). Az egyháznak úgy kell „békeharcot vívnia”, hogy a keresztény erények (alázat, türelem, megbocsátás stb.) és szokások (ima, áhítat) evangéliumi fegyvertárához fordulnak. Az efféle tettek stratégiai megfontolásból fakadnak, Isten nagy tervére mutatnak előre, ami szerint Krisztusban mindent egyesíteni fog (Ef 1:9-10).

Hogyan segít a következő idézet megérteni, hogy mit jelentsen a hitéletünkben Pál katonai képvilága? „Isten arra hív bennünket, hogy vegyük magunkra a fegyverzetét! Nem Saul páncélját akarjuk, hanem az Úr teljes fegyverzetét! Ekkor krisztusi szelídséggel, együttérzéssel és szeretettel vághatunk bele a munkába” (Ellen G. White: [Australasian] Union Conference Record. 1899. július 28.).

---

#### Ellen G. White idézetek

Az evangélium a békesség üzenete. A kereszténység olyan életforma, amely – ha elfogadják és követik – békét, összhangot és boldogságot teremt az egész Földön. Krisztus vallása szoros testvéri közösségbe vonja mindazokat, akik elfogadják tanításait. […]

Az ember nem tud békét teremteni. Az egyén vagy a társadalom fel­emelésére szolgáló emberi tervek nem hozhatnak békét, mert nem hatnak a szívre. Az egyetlen erő, amely az igazi békét fenntarthatja, Krisztus kegyelme. Ha ez meggyökerezik a szívben, kiveti onnan a zavart okozó gonosz szenvedélyeket.

Az Istennel együtt munkálkodó férfiak és nők arca mennyei békességet fejez ki. A menny légköre veszi körül őket. Számukra már eljött Isten országa.

Az Úr hamarosan visszajön. Ez legyen beszédünk és imádságunk tárgya. Higgyünk ebben! Tegyük életünk részévé... Övezzük fel magunkra a keresztény fegyverzetet, és tegyünk róla, hogy lábunk útra kész legyen „a békesség evangéliumának” hirdetésére. – Isten csodálatos kegyelme, 32. o.

Testvérek és testvérnők, felöltöztétek Krisztus fegyverzetét? „Felsaruzván lábatokat a békesség evangéliumának készségével” készen álltok házról házra járni és elvinni az embereknek az igazságot? Bizonyos esetekben azt fogjátok tapasztalni, hogy nem könnyű ez a munka, de ha hittel mentek előre, az Úr fog előttetek járni, és világosságát árasztja az utatokra. Amikor majd beléptek szomszédaitok házába, hogy könyvet adjatok el vagy ajándékozzatok nekik, alázattal mutassátok be az igazságot, és akkor a benneteket kísérő mennyei világosság hozzájuk is beköltözik. – Review and Herald, 1906. május 24.

Aki felsaruzza lábát a békesség evangéliumának sarujával, az Krisztushoz hasonlóan is jár. Képes lesz arra, hogy helyes szavakat szóljon szeretettel. Nem próbálkozik azzal, hogy Isten üzenetét ráerőszakolja másokra. Minden egyes lélekkel gyengéden foglalkozik, annak tudatában, hogy a Lélek teszi hatásossá az igazságot azokban, akik a mennyei hatásokra fogékonyak. Modorod sose váljon hevessé, indulatossá. Minden kimondott szavadnak lágyító, megfékező befolyása legyen. – Evangelizálás, 174. o.

Sok lelket kell megmentenünk! (…) Szavadban, cselekedetedben légy bölcs az üdvösségre, mutasd be Krisztust mindazoknak, akikkel érintkezel. Lássák meg, hogy lábadat felsaruztad a békesség evangéliumával és jóakarattal az embertársaid iránt. Csodálatos eredményeket láthatunk, ha Krisztus lelkületével övezve lépünk munkába. Szükségünkben mindenkor segítségben részesülünk, ha a művét igazságban, kegyelemben és szeretetben visszük előre. Az igazság diadalmaskodik és győzelmet arat. – Evangelizálás, 563. o.