---
title:  Pajzs, Sisak És Kard
date:  20/09/2023
---

`A nagy küzdelem résztvevői mikor és hogyan használják a pajzsot, a sisakot és a kardot (Ef 6:16-17)?`

A pajzs, amire Pál utal, a római légionáriusok nagyméretű, téglalap alapú pajzsa. Fából készült és bőrrel vonták be, a széleit pedig befelé hajlították, hogy az oldalról érkező támadások ellen is védjen. A vízbe áztatott pajzzsal kiolthatták a tüzes nyilakat (Ef 6:16), amiket szurokba mártottak és lángra gyújtottak. A hit pajzsának leírása azt tükrözi, ahogyan az Ószövetség használja a pajzsot – Isten jelképeként, aki védelmezi népét (1Móz 15:1; Zsolt 3:4). A hit pajzsának felvétele (Ef 6:16) azt jelenti, hogy az Istenbe vetett bizonyossággal vágunk bele a nagy küzdelembe. Tudjuk, hogy Ő a hívőkért küzd (Ef 6:10), a legkiválóbb fegyvereket (Ef 6:11, 13) és a győzelmet biztosítja a számunkra. A római sisak vasból vagy bronzból készült. A fejet védő sisakhoz hátulra olyan lemezt csatoltak, ami védte a nyakat, továbbá fülvédőket, szemöldökívet, illetve sarkos lemezeket is illesztettek hozzá, hogy az arcot védjék. A létfontosságú védelmet nyújtó sisakhoz hasonlóan az üdvösség sisakja (Ef 6:17) az üdvösséget jelképezi, amit a hívők a jelenben tapasztalnak, közösségben a feltámadt, mennybe ment és felmagasztalt Krisztussal (Ef 2:6-10). Az üdvösség sisakját felvéve felhagytak a lelki hatalmaktól való félelemmel, ami pedig gyakori volt abban a korban, és Krisztus mindenek feletti hatalmában bíztak (vö. Ef 1:15-23; 2:1-10).

A fegyvertár utolsó darabja a Lélek kardja, ami „az Isten beszéde” (Ef 6:17). Ez utalás a római légionáriusok rövid, kétélű kardjára. A szokásos harci taktika az volt, hogy először elhajítottak két dárdát (Pál erről nem tesz említést), majd utána rántottak kardot és rontottak az ellenségre, a rövid kardot szúrómozdulattal használták. A hívők esetében a Lélek kardját a Szentlélek bocsátja a rendelkezésünkre, ami „az Isten beszéde”. Az apostol tábornokként lép fel és fegyverbe szólít mindenkit a mennyei Főparancsnoktól jövő reményteljes és győzelmet hirdető üzenettel. Ef 6:10-20 szakaszának ígéretei alkotják Isten beszédét, ami a gonosz elleni küzdelemben a fő fegyver. „Isten beszéde” tehát az evangéliumnak azoknak a nagyívű ígéreteire utal, amiket a Bibliában találunk meg.

Még ha nem is szeretjük a sok harci képet, mire tanítanak a nagy küzdelem valóságos voltát illetően? Mennyire vegyük komolyan ezt a küzdelmet?

---

#### Ellen G. White idézetek

Mindazok, akik az élet Fejedelmének vérrel áztatott zászlaja alá felsorakoznak, halálos ellenségüknek tekintik Sátánt, ezért Isten ereje által szembe is szállnak a kísértővel. Felöltik az üdvösség sisakját és a Lélek kardját, ami Isten Igéje. De mit fognak tenni, hogy megálljanak ebben a helyzetben? „Minden imádsággal és könyörgéssel imádkozván ­minden időben a Lélek által és ugyanezen dologban vigyázván minden állhatatossággal és könyörgéssel minden szentekért.” (Eféz 6:18)

Legyünk éberek, hogy minél hamarabb észlelhessük a veszélyt. Fel kell ismernünk a bűn gyűlöletes jellegét, és azt teljes mértékben ki kell irtanunk a lelkünkből. Az Ige betöltői tudják, hogy az erőt csak Krisztusban és csak hit által nyerhetik el. Magukra öltik az Isten által elfogadott feddhetetlenséget, Krisztus feddhetetlenségét. Így az isteni és a men­nyei fegyverzet felöltése azt eredményezi, hogy sikeresen megállhatnak a kígyó álnokságai közepette. – In Heavenly Places, 48. o.

Kérdeztem az angyalt, miért nincs több hit és erő Izraelben. Így felelt: „Ti nagyon hamar elengeditek a Mindenható karját. Szálljon fel fohászotok Isten királyiszékéhez, és tartsanak ki erős hitben. Az ígéretek bizonyosak. Higgyétek, hogy elnyeritek azokat a dolgokat, amikért könyörögtök, és akkor azok mind meglesznek.” Ezután Illésre hívták fel a figyelmemet. Ő hozzánk hasonló ember volt, de áhítattal és buzgón imádkozott. Hite kiállta a próbát. Hétszer könyörgött az Úrhoz, és végül megjelent a felhő. Láttam, hogy kételkedünk az Úr ígéreteiben, s az Urat hitetlenségünkkel megsértettük. Így szólt az angyal: „Öltsétek magatokra az Úr fegyverzetét; mindenekelőtt pedig öltsétek fel a hit pajzsát. Ez óvja meg a szíveteket, ez óvja meg az egész életeteket a gonosz tüzes nyilaitól.” Ha az ellenségnek sikerül a gyengék szemét Jézusról eltéríteni, s ha tekintetüket saját méltatlan voltukra irányíthatja ahelyett, hogy Jézus érdemeivel, szeretetével és kegyelmével foglalkoznánk, akkor elérte a célját: elrabolta tőlük hitük pajzsát. Védtelenül lesznek kitéve kísértéseinek. Tekintsünk hát állandóan Jézusra, bízzunk benne, és akkor a hitünk is megerősödik. – Tapasztalatok és látomások, 73. o.

A Szentírás ismerete éleslátást ad, és megerősíti a lelket Sátán támadásaival szemben. A Biblia a Lélek kardja, ami sosem téveszt célt, ha meg kell küzdeni az ellenséggel. A hit és a gyakorlati élet terén az Ige az egyedüli útmutató. Sátán azért képes hatni az emberek elméjére és szívére, mert nem tették Isten Igéjét tanácsadójukká, és útjaikat nem vizsgálták meg az igazság fényében. A Biblia megmutatja, melyik úton kell járnunk ahhoz, hogy a dicsőséget örökölhessük. – Our High Calling, 31. o.