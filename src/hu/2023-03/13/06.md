---
title:  Imádság A Csatatéren
date:  21/09/2023
---

Pál a harcba szólító beszéde végén kéri a hívőket, hogy katonákként folyamatosan imádkozzanak „minden szentekért” (Ef 6:18) és őérte, mint bebörtönzött követért (Ef 6:19-20). Az ókorban gyakran fordultak Istenhez (vagy az istenekhez) a csatatéren, így ezt az imádságra történő felszólítást is a katonai képvilág részeként lehet értelmezni. Hogy bibliai példát idézzünk: Jaháziel csatára buzdító beszéde után „Júda és Jeruzsálem” lakói Jósafát vezetésével együtt leborultak „az Úr előtt és imádták az Urat” (2Krón 20:18). Az imádság ugyan nem a fegyverzet hetedik darabja, de fontos része Pál harci buzdításának és katonai metaforájának.

Az apostol két kéréséből az első arra vonatkozik, hogy a hívők vegyenek részt „minden szentekért” (Ef 6:18) való komoly, sürgető és kitartó imádságban. Amennyiben az egyház sikeres kíván lenni a gonosz hatalmak elleni küzdelemben, belé kell rögződnie, hogy Istentől függ, ebben segít a Lélek-ihlette ima.

Pál második imakérése saját magára utal: „értem is” (Ef 6:19, ÚRK). Azért kérte imára a hívőket, hogy Isten megadja neki a megfelelő üzenetet („adassék nekem szó”) a megfelelő időben („ha megnyitom számat”), amit a megfelelő módon közölhet („bátran ismertessem meg az evangélium titkát”) és elmondhassa a legfontosabb témát, „az evangélium titkát” (Ef 6:19, ÚRK). Ez az utolsó fordulat arra a „nyílt titokra” utal, hogy Krisztus által Isten közbelépett és megváltotta a pogányokat a zsidókkal együtt (lásd Ef 3:1-13), „egy új emberré” (Ef 2:15; lásd még 2:11-22) vonva őket össze annak az egyetemes tervnek a részeként, ami szerint „mindeneket” Krisztusban fog egyesíteni (Ef 1:10).

`Nézzük át a következő imára való felszólításokat az Újszövetségben: Lk 18:1-8; Fil 4:6; Kol 4:2; 1Thessz 5:16-18! Melyiket találjuk a leginkább inspirálónak? Miért?`

Miért bátorítják a hívőket gyakran buzgó, kitartó imára? Pál katonai hasonlata két dologra enged következtetni: 1) veszélyes és valós annak a lelki csatának a fenyegetése, amit a lelki ellenség serege ellen vívunk; 2) Isten lelki erőt és győzelmet ígért, amit az apostol katonai nyelvezettel mutat be (Ef 6:10-17). A buzgó, kitartó imádság lehetőséget biztosít arra, hogy figyelmesen meghallgassuk ezeket az ígéreteket, örüljünk nekik és hálát adjunk Istennek a kegyelmi ajándékaiért.

---

#### Ellen G. White idézetek

Az igaz hit igényli, majd megragadja a megígért áldásokat, még mielőtt azok megvalósulnának vagy érezhetők volnának. Küldjük imáinkat hittel a mennyei szentek szentjébe; ragadjuk meg hittel a megígért áldásokat, és tartsuk magunkénak. Higgyük, hogy el is nyerjük az áldásokat, mert hittel már megragadtuk azokat, s azok már tulajdonunkat képezik e szöveg értelmében: „Mindaz, amit imáitokban kértek, ha hiszitek, hogy elnyeritek azokat, megadatik néktek.” Itt hitre, egyszerű hitre van szükség, mellyel elhisszük, hogy az áldásokat elnyerjük, még mielőtt láthatnánk azokat. Ha azután a megígért áldás megvalósul, beteljesedett a hit. Sokan azt hiszik, hogy csak akkor van nagy hitük, ha sokat nyertek el Isten Szentlelkéből, és hogy mindaddig nincs hitük, amíg nem érzik Isten Szentlelkének erejét. Ezek összecserélik a hitet azzal az áldással, ami a hit folyománya. Épp akkor van legnagyobb szükségünk élő hitre, mikor a Lélek hiányát érezzük. Ha a sötétség sűrű felhői tornyosulnak gondolatvilágunk felett, akkor ütött annak az órája, hogy élő hittel törjük át a sötétséget, és szórjuk szét a felhőket. Az igaz hit azokon az ígéreteken alapszik, melyek Isten szavában foglaltaknak, és csak azok tarthatnak arra igényt, akik feltétel nélkül engedelmeskednek Istennek. „Ha énbennem maradtok, és az én beszédeim bennetek maradnak, kérjetek, amit csak akartok, és meglesz az néktek.” (Jn 15:7) – Tapasztalatok és látomások, 72. o.

Kötelességünk győzelmet aratni. Nem szabad tudatlanságban élnünk Sátán álnokságai felől. Azért imádkozunk és őrködünk, hogy Sátán ne csábítsa el a szívünket, és ne feledtesse el az ima, az éberség és a vigyázás iránti szükségletünket.

A keresztény életben könnyen Sátán csapdájába esünk, ha nem figyeljük az ellenséget, és nem figyelünk önmagunkra. Biztonságunk szívünk állapotától függ. Isten segít számot vetnünk önmagunkról, különben elveszítjük a mennyet. Az engedékeny magatartás, amit jelen pillanatban tanúsítunk az igazság mércéjével szemben, és amire nem fordítunk kellő figyelmet, olyan útra vezet bennünket, amelyen elszakadunk Istentől és a feddhetetlenségtől. Arra van szükségünk, hogy ne a magunk, hanem az Isten útjain járjunk. Teljes lényünkkel azért kell küzdenünk, hogy lábunk alá tiporhassuk Sátánt, meg kell győződnünk arról, hogy jó a kapcsolatunk Istennel, és hogy biztosított számunkra a múlhatatlan örökség. – This Day With God, 19. o.

Olyan buzgón és kitartóan kell könyörögnünk, mint az a megszorult barát, aki éjfélkor ment kenyeret kérni. Minél buzgóbban és állhatatosabban kérünk, annál szorosabb lelki egységre jutunk Krisztussal. Több áldást kapunk, mert hitben erősödtünk.

A mi feladatunk: imádkozni és hinni. Legyünk éberek, és imádkozzunk! Vigyázzunk, imádkozzunk, és az imákat meghallgató Istennel együtt dolgozzunk! Sose felejtsük el, hogy „Isten munkatársai vagyunk” (1Kor 3:9). – Krisztus példázatai, 146. o.