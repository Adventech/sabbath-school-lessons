---
title: Történet
date: 22/09/2023
---

#### AKI DICSŐÍTI ISTENT AZ EPILEPSZIÁÉRT

_Andrew McChesney_

Anna a litvániai Rigában nőtt fel. Pici kora óta epilepsziában szenved. A betegség nem csak a rohamokban nyilvánul meg, hat az érzelmi világára és az agyműködésére is. Bizonyos napokon egyáltalán nem tudott összpontosítani. Nagyon vágyott a gyógyulásra.

Miután elvégezte a középiskolát, a 19 éves lány egy médiumhoz fordult, aki azt hirdette, hogy energiaátadással képes gyógyítani. Az epilepszia azonban maradt. Amikor a médium látta, hogy nem tud segíteni, mesélt egy látszólag reménytelen páciensről, aki egy lelkész imájára válaszul gyógyult meg. A médium odaadta Annának a lelkész telefonszámát. „Sokat fog beszélni az egyházáról és Istenről, de ne hallgass rá! – figyelmeztette még. – Fogadd el a gyógyítást, aztán hagyd ott! Ugyanis a többi, amit szövegel, merő hazugság.”

_Anna felhívta a lelkészt. Telefonbeszélgetésük során életében először hallotta a Hetednapi Adventista Egyház nevét. Kétszer találkoztak. A lelkész a második alkalommal imádkozott Annáért. Az epilepszia nem múlt el. Mivel Anna a gyülekezetben nagyon jól érezte magát, továbbra is járt, majd egy év múlva megkeresztelkedett. A szülei is követték, majd a nagymamája és a bátyja is. Az évek során sokan imádkoztak Annáért, megkenték olajjal is, de az epilepszia maradt. Anna Rozenberga most 30 éves. Vallja, hogy akár Pál apostol esetében, az ő életében is ez Isten válasza: „Elég neked az én kegyelmem, mert az én erőm erőtlenség által ér célhoz” (2Kor 12:9). „Megtanultam hálásnak lenni a betegségemért. Sokszor elkeseredem, és szombat reggelenként néha úgy érzem, inkább ágyban maradnék, de aztán eszembe jut, hogy szolgálatom van, így mégis elindulok. A betegségem miatt empatikusabb is vagyok, és ez segít a bizonyságtevésben, hiszen az emberek könnyebben megnyílnak előttem. Én pedig figyelmesen hallgatom őket. A betegségem segít hirdetni az Igét. Ezért valójában még az egészségügyi gondjaimért is hálás vagyok.”_