---
title:  Békeharcban
date:  16/09/2023
---

### E heti tanulmányunk
Ézsaiás 52:8-10; 59:17; Efezus 6:10-20; 1Thesszalonika 5:16-18; 1Péter 4:1; 5:8

> <p></p>
> „Mindezekhez vegyétek fel a hit pajzsát, amellyel a gonosz minden tüzes nyilát kiolthatjátok. Az üdvösség sisakját is vegyétek fel és a Lélek kardját, amely az Isten beszéde” (Ef 6:16-17, ÚRK).

John Bunyan: „A zarándok útja” címet viselő, börtönben írt híres vallásos regényében Keresztényt elvezetik egy kastély fegyvertárába, ahol megmutatják neki „mindazt a fegyverzetet, amit az Úr a zarándokoknak biztosított, így a kardot, a pajzsot, a sisakot, a mellvértet, az imádságot, illetve olyan sarut, ami sosem kopik el. Annyi fegyver volt ott, ami elég lenne az Úr szolgálatában álló annyi ember felfegyverzésére, ahány csillag van az égen.” Mielőtt Keresztény útra kelne, ismét elkísérik a fegyvertárba, ahol „tetőtől talpig felfegyverezték őt vastag páncélba arra az esetre, ha az útja során rátámadnának.”

Bunyan 1678-ban írt könyve Pál apostolnak egy körülbelül ezerhatszáz évvel korábbi írását idézi, az Efezusi levelet, ami szintén börtönben keletkezett. A misszionárius apostol elképzeli, amint egy nagy sereg, az egyház belép Isten fegyvertárába, hogy felöltse az isteni panopliá-t, ami görögül a teljes embert befedő páncélzatra utal. Isten fegyvertárában van elegendő minőségi fegyver a seregének minden egyes katonája számára, hogy „tetőtől talpig nemesacélba öltözzenek” és úgy küzdjenek az Ő nevében.

---

#### Ellen G. White idézetek

Mikor Isten szolgái védelmül magukra öltik a hit pajzsát és a Lélek kardját a viaskodáshoz, akkor veszély fenyegeti az ellenség táborát, és valamit tenniük kell. Üldözés és szidalmazás csak azokat ér, akiket erő tölt el a magasságból, hogy tettre hívják őket. Mikor az igazság egyszerűsége, őszinte odaadása és ereje uralkodik a hívők között, ha szembeállítják azt a világ lelkületével, szemmel látható lesz, hogy nincs közösség Krisztus és Béliál közt. Krisztus tanítványai legyenek Mesterük életének és lelkületének életerős példái. – Bizonyságtételek a gyülekezeteknek, 1. köt., 407. o.

„A teljes írás Istentől ihletett, és hasznos a tanításra, a feddésre, a meg­jobbításra, az igazságban való nevelésre, hogy tökéletes legyen az Istenembere, minden jó cselekedetre felkészített.” (2Tim 3:13–17) Az Atya bőségesen gondoskodott eszközökről, hogy sikeresen küzdjünk meg a gonoszsággal, mely a világban van. A Biblia az a fegyvertár, melyből a küzdelemre felvérteződhetünk. A derekunkat igazság övezze körül. Mellvértünk az életszentség legyen. A hitnek pajzsát tartsuk kezünkben, az üdvnek sisakját pedig hordjuk a fejünkön. A Lélek kardjával, amely Isten Igéje, törjünk utat magunknak a bűn kötelei közül. – Az apostolok története, 502. o.

A király már a jólét idején az Urat kereste, ezért most, a viszontagságos napokban is támaszkodhatott rá. Könyörgéséből kitűnik, hogy nem volt ismeretlen előtte Isten csodálatos hatalma. „Uram, neked nem nehéz segíteni az erőtlent a sokasággal szemben! – esedezett. – Segíts meg bennünket, Urunk, Istenünk, mert rád támaszkodunk, és a te nevedben jöttünk ez ellen a tömeg ellen! Uram, te vagy a mi Istenünk, mutasd meg, hogy ember nem tehet ellened semmit!” (2Krón 14:10)

Asa imáját minden hívő keresztény elimádkozhatja. Mi is harcot vívunk, de „nem test és vér ellen”, hanem „erők és hatalmak ellen, a sötétség világának urai és a gonoszság lelkei ellen, amelyek a mennyei magasságban vannak” (Eféz 6:12). Az élet harcában találkozunk az igazság ellen felsorakozó gonosz erőkkel. Reménységünk nem emberben, hanem az élő Istenben van. Teljes hittel és bizonyossággal számíthatunk arra, hogy Isten egyesíti hatalmát az emberi eszközök igyekezetével neve dicsőségére. Igazságának fegyverzetében győzhetünk minden ellenségen. – Próféták és királyok, 111. o.