---
title:  Egységet Építő, Kegyelemmel Teljes Beszéd
date:  15/08/2023
---

`Pálnak a hívők beszédére vonatkozó tanácsai közül éppen most melyik a legfontosabb a számodra (Ef 4:25-29)? Miért?`

Ef 4:25-32 szakaszában Pál visszatérően használ egy érdekes szerkezetet, amit a 25. vers példáz: egy negatív paranccsal kezdi („vessétek el a hazugságot” ÚRK), amit egy pozitív parancs („mondjon mindenki igazat a felebarátjának” ÚRK), majd végül egy indoklás követ („mert egymásnak tagjai vagyunk” ÚRK, ami úgy tűnik azt jelenti: „mert egy testnek vagyunk a tagjai, így annak tagjaiként viszonyuljunk egymáshoz”). Amikor az apostol igazmondásra buzdít, nem azt mondja, hogy a tények tapintatlan közlésével szálljunk szembe a gyülekezet más tagjaival. Valójában Zak 8:16 versére utal, ami szerint az igazmondás békességet teremt.

Mivel Ef 4:31 versében Pál tiltja a haragot, a haragos beszédet, szavai a 26. versben nem adnak engedélyt a gyülekezeten belüli haragos megnyilvánulásoknak. Az apostol elismeri a harag lehetőségét, miközben korlátozza annak kifejezését: „Amennyiben mérgesek lesztek, ne engedjétek, hogy haragotok kiteljesedve bűnként gyümölcsöt teremjen!”

Úgy tűnik, az apostol megszakítja a beszéddel kapcsolatos gondolatát a tolvajokra vonatkozó tiltással: „Aki idáig lopott, többé ne lopjon, hanem inkább dolgozzék, hasznos munkát végezzen a kezével” (Ef 4:28, ÚRK; lásd még 1Kor 4:12; 1Thessz 4:11). Ezt így indokolja: „hogy legyen mit adnia a szűkölködőknek” (Ef 4:28, ÚRK). Talán Pál azért illeszti ide a tolvajokra vonatkozó gondolatot, mert kapcsolat van a lopás és a megtévesztő beszéd között, amint azt Anániás és Szafira története példázza ApCsel 5:1-11 részében. Olyan erősen hisz Krisztus átformáló erejében, hogy szinte látja, amint a tolvajokból jótevők lesznek.

Majd Pál megparancsolja: „Semmiféle rothadt beszéd ne jöjjön ki a szátokból” (Ef 4:29, ÚRK). Ezzel a képpel ábrázolja, hogy a pusztító szó szinte feltartóztathatatlanul halad az ajkak felé, ártó munkájára készen. Azt is látja maga előtt, hogy nemcsak vége szakad a negatív megnyilvánulásoknak, hanem azok helyett olyan kijelentések hangzanak el, amelyeknek három jellemzője van: 1) „jó… és építő”, 2) „alkalomhoz illő” és 3) „áldásos… a hallgatóknak” (Ef 4:29, ÚRK). Bárcsak ilyenek lennének a szavaink!

---

#### Ellen G. White idézetek

Az evangélium szolgája törekeden azzá lenni, aki Krisztus volt a földön. És ne csak szeplő nélküli tisztasága szolgáljon például nekünk, hanem türelme, szelídsége és szeretetreméltósága is. Élete az igazi szívességet szemlélteti. A szűkölködőkhöz és elnyomottakhoz mindig volt barátságos pillantása és vigasztaló szava… Ha súlyos terheket hordozó, megfáradt emberekkel találkozott, osztozott velük terhükben, és elmondta nekik azokat a tanulságokat, melyeket a természetből tanult meg Isten szeretetéről, jóindulatáról és jóságáról. A legnyersebb, legdurvább em­berben is próbált reményt kelteni. Biztosította őket, hogy olyan jellemet fejleszthetnek ki, amely által Isten gyermekeivé lehetnek. – Az evangélium szolgái, 121. o.

Jézus vallása meglágyítja mindazt, ami a természetünkben kemény és durva, és elsimít mindent, ami a modorunkban érdes és szúrós. Ő a szavakat szelíddé és a viselkedést megnyerővé teszi. Tanuljuk meg Krisztustól, hogyan lehet összekapcsolni a magas szintű tisztaságot és feddhetetlenséget a derűs kedélyállapottal. A jóságos, barátságos keresztény a leghatalmasabb bizonyíték, amit a kereszténység mellett felhozhatunk.

A barátságos szavak úgy hatnak a lélekre, mint a harmat és a lágy permet. Az Írás azt mondja Jézusról, hogy bölcs nyelve volt, amellyel a fáradtat meg tudta erősíteni (lásd: Ésa 50:4). Az Úr pedig azt üzeni nekünk: A ti beszédetek mindenkor kellemetes legyen..., hogy áldásos legyen a hallgatóknak (Kol 4:6; Eféz 4:29). – Az evangélium szolgái, 122. o.

Az apostol látta, hogy az emberek hajlamosak visszaélni a beszéd ajándékával, ezért tanácsolta: „Semmi rothadt beszéd a ti szátokból ki ne származzék, hanem csak amely hasznos a szükséges építésre, hogy áldásos legyen…” Ebben az esetben a „rothadt” kifejezés minden olyan beszédre utal, amely hátrányosan érinti a szent elveket és a tiszta vallást, és amely megakadályozza, hogy a hallgató megláthassa Krisztust, s így az elmét eltávolítja az igazi kedvességtől és szeretettől. Ide sorolható az illetlen beszéd is, amely súlyos bűnt jelent, ha azonnal nem állunk ellene. […]

Krisztus minden egyes tanításában tiszta és érthető elveket fogalmazott meg. Nem követett el bűnt, ajka nem szólt hazugságokat. Ajkáról folyamatosan szent és nemes igazságok hangzottak el. Úgy beszélt, ahogy egyetlen ember sem képes beszélni. A lehető legnagyobb érzékenységgel érintette meg az emberi szívet… Elmétek szüntelenül forduljon az imádkozás felé, és tanítsátok meg a nyelveteket, hogy csak tiszta, gyógyulást és nem csüggedést hozó szavakat szóljon. Beszéljetek Isten jóságáról, irgalmáról és szeretetéről. Mellőzzétek azokat a szavakat, amelyek hitetlenséget fejeznek ki, és mellőzzetek mindent, ami alantas és közönséges. Engedjétek, hogy szavaitok tiszták legyenek, kerüljetek mindent, ami elítélendő, s akkor teljesen biztos, hogy Isten békéje költözik a lelketekbe. – In Heavenly Places, 175. o.