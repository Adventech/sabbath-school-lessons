---
title:  A Szentlélek A Hívő Életében
date:  16/08/2023
---

`Pál a beszéddel kapcsolatos bűnöket taglalja a keresztény közösségen belül. Mire figyelmezteti a hívőket azzal kapcsolatban, hogy a Szentlélek jelen van az életükben (Ef 4:30)?`

Pál ijesztő figyelmeztetést és szívmelengető ígéretet is közöl egyszerre. Nem apró kihágásnak számító, jelentéktelen következménnyel bíró bűnök azok, amelyeket az egyházban egymás ellen követünk el: megszomorítja a Szentlelket, ha mások ártalmára használjuk a beszéd Istentől kapott ajándékát (Ef 4:25-27, 29, 31-32)! Ezt a komoly figyelmeztetést támasztja alá, hogy az apostol Ézs 63:10 versét visszhangozza: „Ők azonban engedetlenek voltak és megszomorították szent lelkét. Ezért ellenségükké lett, és harcolt ellenük” (ÚRK).

Biztató ígéretében Pál megerősíti, hogy a Szentlélek attól a naptól fogva elpecsételi a hívőket, hogy elfogadják Krisztust (Ef 1:13-14), aminek a hatálya kiterjed „a megváltás napjáig” (Ef 4:30, ÚRK). Nem törékeny, hanem tartós a Szentlélek kapcsolata a hívővel. Amikor nem törődve a Szentlélek benne lakozó erejével a keresztény fegyverként használja a beszéd Istentől kapott ajándékát, a Lélek nem eltávozik, hanem megszomorodik. A hívőben akar maradni, hogy Krisztus visszajöveteléig Isten védett tulajdonaként jelölje meg.

Az apostol kiemeli a Szentlélek istenségét: „az Isten Szentlelkét” (ÚRK), továbbá amikor szomorkodva mutatja be Őt, hangsúlyozza, hogy a Lélek személy (lásd még Róm 8:16, 26-27; 1Kor 2:10, 13; 12:11; Gal 5:17-18).

Óvatosnak kell lennünk, amikor a Szentháromság titkáról beszélünk! A Szentlélek egyszerre egy az Atyával és a Fiúval, ugyanakkor különálló személy is. „A Szentléleknek megvan a saját akarata és az alapján hoz döntéseket. Előfordul, hogy megszomorítják és káromolják. Az efféle kifejezések nem illenek egy erőre vagy befolyásra, hanem személyre vonatkoznak. Vajon a Lélek olyan személy lenne, mint amilyenek mi vagyunk? Nem! Véges emberi kifejezéssel próbáljuk Istent bemutatni, és a Lélek olyan, mint amilyen az ember soha nem lehet” (Paul Petersen: God in 3 Persons – In the New Testament. Silver Spring, MD, 2015, Biblical Research Institute, 20. o.).

Isten Szentlelke bensőséges kapcsolatban él velünk, a tetteink hatnak rá. Együtt élünk a Szentháromság egyik tagjával, aki tartósan elkötelezett irántunk, elpecsétel bennünket a vég idejéig. Hogyan válaszoljunk hittel erre a csodálatos igazságra?

---

#### Ellen G. White idézetek

Isten Szentlelket ígért mindazoknak, akik győzelemért harcolnak, hogy fenséges megnyilvánulásain keresztül természetfeletti erővel ruházza fel az emberi eszközt, és Isten országának titkaira tanítsa a tudatlant. A Szentlélek hatalmas segítsége csodálatos ígéret számunkra. Mit érne nekünk Isten egyszülött Fiának megalázkodása, a ravasz ellenség kísértéseinek elhordozása, egész földi életének küzdelme, és az igaztalanok megmentéséért felvállalt kereszthalála, ha nem kaptuk volna meg a Szentlélek folyamatosan munkálkodó és újjáteremtő segítségét arra, hogy a világ Megváltójának munkáját hatékonnyá tegye életünkben?

Az elküldött Szentlélek képesítette a tanítványokat, hogy szilárdan ki tudjanak állni a bálványimádás minden válfaja ellen, hogy felmagasztalják az Urat és egyedül Őt. Ki más, mint Jézus Krisztus vezette a tollát Szentlelke és isteni hatalma által a szent történelem feljegyzőinek, hogy Jézus szavainak és tetteinek leírása fennmaradjon? – Szemelvények Ellen G. White írásaiból, 3. köt., 137. o.

A pünkösdkor elvégzettekből láthatjuk, mi érhető el a hit gyakorlása által. A Szentlélek most pecsételte el a Krisztusban hívő embereket. Amint a tanítványok egybegyűltek, „zendülés hallatszott..., mintegy sebesen zúgó szélnek zendülése, s eltelé az egész házat, ahol ülnek. És megjelentek előttük kettős tüzes nyelvek, és üle mindenikre azok közül.” Péter fölállt, és nagy hatalommal szólt. Hallgatói közt buzgó zsidók is voltak, akik őszintén hittek. A szóló szavait kísérő hatalom meg­győzte őket, hogy Krisztus valóban az Üdvözítő volt. Milyen csodás eredményt értek el! Aznap háromezren tértek meg. […]

Pünkösd napján egyetlen igehirdetésre többen tértek meg, mint Krisztus szolgálatának éveiben. Isten ilyen hatalmasan fog cselekedni, mikor emberek a Lélek uralma alá helyezik magukat. – A Te Igéd igazság, 6. köt., 1055. o.

A mennybemenetel utáni időre ígért Szentlélek folyamatosan munkálkodik azért, hogy az emberek figyelmét a Kálvárián hozott kereszt­áldozatra fordítsa, és megmutassa a világnak Isten szeretetét az em-­berek iránt. A Szentlélek megnyitja a Szentírás értékes igazságait a meg­­bizonyosodott szív előtt, és a megsötétedett elmébe ragyogtatja az igazságosság Napjának sugarait. Ezek az igazságok áttüzesítik a szívet, és közelebb vezetik az embert az örökkévalóság megismeréséhez. – Szemelvények Ellen G. White írásaiból, 3. köt., 137. o.