---
title:  Drámai Öltözetváltás
date:  14/08/2023
---

`Pál újból elmondja a hallgatósága megtérési történetét. Mi az a fő gondolat, amit közöl (Ef 4:20-24)?`

Miután az apostol bemutatta a pogányok korábbi életét (Ef 4:17-19), nem azt mondja, hogy „nem így tanultatok Krisztusról”, hanem: „nem így tanultátok a Krisztust” (Ef 4:20). Megjegyzi a címzettekről: „őt [Krisztust] meghallottátok” és „benne megtanultátok” (Ef 4:21, ÚRK). A következő fordulattal pedig arra buzdítja őket, hogy tegyék magukévá a Krisztus által formált életet: „amint az igazság [van] a Jézusban” (Ef 4:21). Pál szerint a megtérés a Krisztussal való személyes kapcsolatra összpontosít, ami olyan élénk és valós, hogy így lehet jellemezni: „tanultátok a Krisztust”. Tudomásul vesszük, hogy a feltámadt és felmagasztalt Krisztus él és velünk van. Az Ő tanítása és példája formál bennünket, hozzá, élő Urunkhoz vagyunk hűségesek. Kitárjuk az életünket a Szentlélek és az Ige általi cselekvő vezetése előtt.

Pál elmondja, hogy a Krisztus által formált élet elfogadásához három folyamatra van szükség, amit a ruházattal kapcsolatos képvilággal közöl: 1) a régi életmód levetkőzése, avagy az attól való elfordulás (Ef 4:22); 2) a belső megújulás tapasztalata (Ef 4:23); 3) az új, isteni élet felöltése (Ef 4:24). Az apostol metaforája azt tükrözi, hogy az Ószövetségben a ruha a bűnösség (pl. Zsolt 73:6; Zak 3:3-4; Mal 2:16) és az üdvösség (pl. Ézs 61:10; Ez 16:8; Zak 3:4-5) jelképe is volt.

A férfiak az ókorban térdig érő tunikát hordtak alsóruhaként és köpennyel vagy palásttal védekeztek a nap ellen. Hasonlóképpen a nők is tunikát és köpenyt viseltek. A bibliai kultúrák idején az emberek a megélhetésért küzdöttek. A ruhák értékesnek, drágának számítottak, tehát sokáig megtartották azokat. Egy embernek nem nagyon volt egynél több öltözete, aminek a minősége, stílusa mutatta viselője kilétét és társadalmi rangját. Rendkívüli és jelentős eseménynek számított, amikor valaki kicserélte a ruháját egy másikra (ami ma számos kultúrában csekélységnek számít). Pál maga előtt látja, hogy olyan észrevehető lesz a változás az életünkben, mint az 1. században a ruhaváltás volt.

Mi a különbség, az alapvető különbség a Krisztusról való tanulás és Krisztus megismerése között?

---

#### Ellen G. White idézetek

Az apostol az Úr Jézus nevében és felhatalmazásával inti testvéreit, hogy miután az örömhírt vallják, ne viselkedjenek úgy, mint a pogányok, hanem mindennapi életükkel bizonyítsák, hogy igazán megtértek.

„Vessétek le tehát a régi embert, akit a megtévesztő kívánság romlásba dönt. Újuljatok meg gondolkodásotokban, és öltsétek magatokra az új embert, aki Isten hasonlóságára tiszta, igazságban és szentségben alkotott lény.” (Eféz 4:22–24) Valamikor romlottak, züllöttek és szenvedélyek rabszolgái voltak, világi hatások hódították meg, vakították el és zavarták meg őket: Sátán félrevezetései. Most, amikor megtanították nekik az igazságot, ahogyan az Jézusban él, vigyenek véghez döntő változást az életükben és jellemükben. – Bizonyságtételek a gyülekezeteknek, 5. köt., 171–172. o.

Amiképpen a liszttel összekevert kovász belülről hat kifelé, Isten kegyelme is a szív megújításával alakítja át az ember életét. Csupán külső változás nem elég ahhoz, hogy Istennel összhangba jussunk. Sokan próbálnak megreformálódni egyik vagy másik rossz szokásuk elhagyásával, és remélik, hogy ily módon hívőkké lehetnek. Csakhogy nem a megfelelő helyen kezdik a reformot. Ezt a munkát a szívben kell elkezdeni. […]

Aki tanulmányozza a Szentírást, és engedelmeskedik is a szavainak, annak szívében az Ige fog munkálkodni, és legyőz minden megszenteletlen jellemvonást. A Szentlélek meggyőzi az embert a bűn veszedelméről, és a szívben felfakadó hit a Krisztus iránt érzett szeretet által Isten akaratához szabja testünket, lelkünket és gondolkodásunkat. – Isten csodálatos kegyelme, 223. o.

Fogadjuk el Krisztust személyes Megváltónknak, különben hasztalan a győzelem érdekében tett minden erőfeszítésünk. Semmi hasznunk nem származik abból, ha tőle elidegenedve azt hisszük, hogy míg szomszédainknak vagy barátainknak lehet személyes Megváltójuk, nekünk nincs szükségünk a megbocsátó szeretete által nyújtandó ta­pasztalatokra. Hinnünk kell, hogy Isten kiválasztott bennünket a hit általi üdvösségre Krisztus kegyelme és a Szentlélek munkája által, ezért di­csőí­tenünk és magasztalnunk kell Istent kegyelmének meg nem érdemelt megnyilvánulásaiért. Isten szeretete Krisztushoz vonzza a lelket, hogy bemutathassa őt az Atyának. A Szentlélek munkája révén helyreáll a kapcsolat Isten és a bűnös ember között. Az Atya mondta: „Istenük leszek, és ők az én népemmé lesznek. Megbocsátom bűneiket, és az én örömömet árasztom rájuk. Drágakincseimmé lesznek, mert kiválasztottam magamnak ezt a népet, hogy hirdessék az én dicsőségemet.” – Our High Calling, 77. o.