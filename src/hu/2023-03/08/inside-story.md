---
title: Történet
date: 18/08/2023
---

#### VALÓDI ISTENI GYÓGYÍTÁS

_Andrew McChesney_

Almira elmondta a döntését a szüleinek, hogy hetednapi adventista lesz. Beszélt nekik a természetfeletti dolgokkal foglalkozó kurzusokról is, amiktől eltiltották, a gonosz lélek megjelenéséről és az állandó rémálmairól. Az édesanyja sírt. „Ha a gyülekezet segít neked, hát menj!” – mondta a lányának.

A keresztségét követően Almirát nem háborgatta többé a gonosz lélek.

Ma Almira H. Jaliseva 46 éves, nyelvtanár a Zaoksky Adventista Egyetemen, Oroszországban. Férje, Kemil K. Jalisev – akivel akkor ismerkedett meg és házasodott össze, amikor az 1990-es évek végén a Zaoksky Egyetemen tanult – lelkész és a Tanulmányi Osztály igazgatóhelyettese ugyanabban az intézményben. Mielőtt alkalmazásba kerültek az egyetemen, a házaspár misszionáriusként dolgozott Oroszország észak-kaukázusi régiójában, ami a 10/40-es ablak része. Almira édesanya is, és azt a szabályt határozta meg a családjában, hogy tilos minden olyan rajzfilm és könyv, amiben mágia van. A saját tapasztalatai alapján hiszi, hogy nincs jó és rossz mágia, mert minden ilyesmi Sátánnak és gonosz erőinek nyitja meg az ajtót. Almira nővére is adventista lett, és az édesapjuk is elment velük az istentiszteletre a halálát megelőző szombaton. Almira édesanyja most 75 éves, rendszeresen olvassa a Bibliát és Ellen White írásait. Leszokott a fekete teáról, így elmúlt a kínzó fejfájása, amit Almira annak idején a kurzuson elsajátított praktikákkal akart gyógyítani. „Megváltoztatott az a bátor döntés, hogy átadtam Jézusnak az életemet. Az önző, elkényeztetett lány, aki egykor voltam, megkapta a kiváltságot, hogy Jézus keze és lába legyen. Ma is az a legnagyobb vágyam, hogy Őt szolgáljam.”