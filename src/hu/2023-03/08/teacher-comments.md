---
title:  Tanítói melléklet
date: 18/08/2023
---

#### Áttekintés

Kulcsszöveg: Efezus 4:22-24

Alapigék: Ézs 63:10; Zak 3:3-4; 8:16; Róm 8:16, 26-27; Ef 4:17-32;  Kol 3:1-17

Bevezetés: Miután Pál elmagyarázta az efezusiaknak, hogyan működik és él egy érett, keresztény közösség a Szentlélekben és Krisztusban, gyakorlati módon is példázza mindezt. Egy mindenki számára érthető hasonlatot használ: a ruhaviselés és váltás képét. Ezzel szemlélteti a személyes identitás változását, amely akkor következik be, amikor Krisztus átalakítja az életünket a Szentlélek bennünk lakozása által. A kereszténységhez való csatlakozás olyan, mintha levetnénk egy öltözetet, ami a régi identitásunkat jelenti, majd felveszünk egy újat, ami azt a benyomást kelti másokban, hogy új emberré lettünk. Ám kereszténnyé válni nem ugyanaz, mint átmenetileg levenni a régi ruhát, mondjuk éjszakára, csak azért, hogy reggel újra felvegyük. Amikor Pál a ruhák levételére utal, azt úgy érti, hogy végleg el is dobjuk azokat.

Így vesszük le magunkról, hagyjuk magunk mögött vagy feleslegként dobjuk el (Fil 3:7-8) a pogány világ „hiábavaló” dolgait, amelyek a föld bűnös világnézetét és életmódját jelentik. Helyettük új identitást, új állampolgárságot és új személyi igazolványt kapunk, amely az Isten országába való belépést biztosító útlevél. Az új személyi igazolvány azonban több mint egy egyszerű papíralapú igazolás, az ember világnézetének, életmódjának, jellemének és az egyház többi tagjával és az emberiséggel való kapcsolatainak valódi átalakulását jelenti. Az új élet nem emberi filozófián vagy ideológián alapuló megújulási projekt (Jn 1:12-13), hanem minőségileg új élet. Csak úgy válik lehetővé, ha találkozunk Krisztus Jézussal, Isten Fiával és elfogadjuk Őt, és csak ha engedjük, hogy a Szentlélek munkálkodjon bennünk.

A tanulmány TÉMÁI: Az e heti tanulmányunk három fő témára összpontosít:

1.  A keresztény új élete minőségileg ellentétes a régi, világi élettel.

2.  Az élet és az identitás megváltozása csak Krisztusban és a Szentlélekben lehetséges.

3.  A Szentlélek jelenléte az életünkben világnézetünk, identitásunk, életmódunk, beszélgetéseink, magatartásunk és kapcsolataink átalakulásához vezet.

#### Kommentár

Világnézetek, életstílusok, kultúrák közötti misszió, átgondolt alkalmazás

A mai társadalom értékeli a befogadást, az elfogadást, a helyi kultúrák, életstílusok és világnézetek megőrzését és előmozdítását. A „régi stílusú” misszionáriusokat kritika éri, amiért figyelmen kívül hagyják a helyi-nemzeti vagy törzsi, kulturális örökséget és mert a misszióterületeken az egyházakat a kereszténység „nyugati” értelmezése és életmódja alapján modellezik. Bár az átgondolt alkalmazásnak minden bizonnyal megvan a helye a misszióban, két lényeges kérdés merül fel: Milyen elemei vannak a helyi kultúrának, amelyeket valóban el lehet ismerni és érdemes megőrizni, és mely elemek az „ó ember” részei, tehát amelyeket el kell hagyni, mint bűnös, „e világból való” dolgokat? E kérdésekre válaszolva több pontot is ki lehet emelni. Először is, Ef 4:17-32-ben Pál szembeállítja a bűn, a hiábavalóság, a tudatlanság, a sötétség, a tisztátalanság, a harag, a rágalom és az álnokság világát (Ef 4:17-22, 25, 31) Isten kegyelmének, igazságának, ismeretének, világosságának, tisztaságának, becsületességének, kedvességének, könyörületességének, megbocsátásának és igazságának világával (Ef 4:25-29, 32). Végső soron egy kultúra vagy életmód értékelésének elve nem egy ideológia vagy filozófia, mint például a racionalizmus, az empirizmus, a modernizmus, a pragmatizmus, az utilitarizmus vagy a posztmodernizmus. Bármely kultúra vagy életmód értékelésére sokkal inkább a bibliai alapelv érvényes: „És meg ne szomorítsátok az Isten Szentlelkét, aki által megpecsételtettetek a megváltás napjára” (Ef 4:30). Ez az elv, ha megvalósul, megmutatja Isten irántunk való szeretetét és a mi szeretetünket iránta, valamint feltárja Isten igazságosságát.

Másodszor és következésképpen Pál nem beszél antropológiáról vagy a világ kulturális örökségének megőrzéséről. Nem foglalkozik a kultúrák osztályozásával és értékelésével a többi fényében. Inkább arra szólít fel, hogy minden kultúrát, legyen az zsidó vagy pogány, Krisztus Jézus evangéliumának és országának kultúrája és életmódja fényében értékeljünk. Pál apostol a leveleiben számos dorgálásra méltó dolgot talált a zsidó kultúrában, és bűnbánatra szólította fel őket. Hasonlóképpen azt mondja a pogányoknak is, hogy Isten befogadja őket az országába, szövetségébe és egyházába. Viszont nem riad vissza attól sem, hogy a pogány világnézet (politeista, mitológiai, filozófiai) és életmód nagy részét hiábavalónak és bűnösnek minősítse (Ef 4:18-19). Amennyiben tehát az evangélium rávilágít a bűnre az egyháztagok életében és kultúrájában, akkor azt bűnként kell megvallaniuk és elhagyniuk. Ellenkező esetben az üdvösség már nem a bűntől való megváltás, hanem a bűnös életmód eltűrésének kulturális igazolása volna.

Igaz, úgy jövünk Istenhez, ahogy vagyunk, a bűn szennyes rongyaiban, de nem azért jövünk hozzá, hogy azokban a rongyokban maradjunk. Azért jövünk Istenhez, hogy a rongyokat levegyük, Ő megmosson bennünket és „új életben járjunk” (Róm 6:4). Megértés nélkül a kereszténység elveszíti erejét és megváltó üzenetét. A kereszténység nem az emberiséget a bűnös életmódjában megerősítő vallás. A bibliai üzenet inkább arra szólít fel minden nemzetet, törzset, nyelvet és kultúrát, hogy a Szentírás fényében értékeljék magukat, fogadják el Isten megtisztítását és a Szentlélek újjáteremtő munkáját. Pál evangéliuma szerint nem védhetjük az életünk egy bűnös részét azzal, hogy az a kulturális örökségünk vagy a világnézetünk része. Valójában minden, ami bűnös, végső soron önpusztító; a bűn inkább kultúrákat és nemzeteket pusztít el, mintsem fenntartja vagy építi azokat. Harmadszor, Isten elismeri a sokféleséget és a kulturális kifejezésmódokat, már amennyiben azok összhangban állnak országa evangéliumával. Ezért az evangélium nem szólít fel minden kultúra teljes uniformizálására. Ha egy kultúra Krisztus értékeire és életmódjára épít, csak virágozni és gazdagodni fog.

Børge Schantz (1931-2014), neves missziológus a Ministry magazin 1992-ben megjelent cikkében a kontextualizáció három vezérelvét javasolta a hetednapi adventisták kultúrák közötti missziójának megközelítéséhez. Először is, azoknak a misszionáriusnak, akik a kultúrákon átívelő munkát végzik helyesen kell megérteniük a bibliai történeteket és tanításokat azok eredeti kontextusában.

Másodszor, a misszionáriusoknak pontosan különbséget kell tenniük az egyetemes bibliai tanítások és elvek, valamint saját kulturális értékeik és tapasztalataik között. Harmadszor, a misszionárius őszinte és mély érdeklődéssel, megértéssel forduljon annak a népnek a kultúrája felé, ahol szolgál.

Mindezeket az elemeket figyelembe véve a kontextualizáció végső elve az, hogy miközben a misszionáriusoknak érzékenységet kell tanúsítaniuk a helyi kultúra különböző elemei iránt, ugyanakkor engedniük kell, hogy a megtérők új tanításait és gyakorlatát a bibliai abszolútumok határozzák meg.

Schantz „figyelmeztető üzenetet” mondott vezető hetednapi adventista misszionáriusoknak és evangelizátoroknak: „A keresztény egyházak számára kísértést jelent, hogy eltávolodnak a tiszta tanítás és az objektív etika talajától, amikor kritika (átgondolás) nélkül elfogadják, hogy Isten Igéje mindig és mindenhol kulturálisan és történelmileg kapcsolódik. A kontextualizációs folyamat határozottan felvet néhány problémát. A bibliai igazságoknak a világi kultúrákra való adaptálása közben a közvetítő találkozik hamis, rossz, sőt démoni elemekkel is. Ha túl messzire megy, annak romboló szinkretizmus lesz a szomorú következménye, ami egymással ellentétes vallási elemeket kényszerít egymás mellé.” Ezért Schantz leszögezte: „Minden kultúrában, beleértve a sajátunkat is, vannak az evangélium által elítélt szokások, és amit a Szentírás elítél, azt a misszionáriusoknak és a nemzeti vezetőknek is el kell ítélniük.” Ez az alapelv azonban nem tehet érzéketlenebbé bennünket a helyi népek kultúrájának ártatlan területei iránt. Ellenkezőleg! Schantz azért imádkozott, hogy „a misszió Ura adjon nekünk bölcsességet ahhoz, hogy különbséget tudjunk tenni a világszerte hirdetendő egyetemes értékek és a nyugati kultúra különféle választható verziói között” („One Message – Many Cultures: How Do We Cope?” Ministry, 1992 június, 11. o.).

Az új emberek

A történelem során különféle filozófiák, ideológiák és hatalmak szószólói állították, hogy radikális változást képesek hozni az emberiségnek. Egy ilyen ideológia például a marxizmus, különösen ahogyan azt az egykori Szovjetunióban propagálták. Az 1970-es évek optimizmusától fűtve a szovjetek azt a gondolatot hirdették, hogy az emberiség evolúciójának előmozdítása folyamatában az emberi fajt magasabb szintre emelik a következő lépcsőfoknak számító szovjet néppel. A szovjetek ugyanis maguk mögött hagyják a régi vallásos és kapitalista ideológiájú csomagot, és közösségileg evolválódnak új, marxista emberré. Amint a történelem bizonyítja, ez a szovjet program teljes kudarcot vallott. Ahelyett, hogy megalkotta volna az új és jobb embertípust, a történet egy széles körben ismert, pejoratív értelmű kifejezéssel végződött, ami a homo sovieticus.

Ha már az evolúciónál tartunk, említsük meg, hogy különösen a 20. században a teista evolucionisták, mint például Teilhard de Chardin szintén meghirdették az új ember, a spirituális ember felemelkedését. Teilhard de Chardin olyan jövőbeli ómega pillanatot vizionált, amikor a még állati formából való fejlődés folyamatában lévő ember végleg háta mögött hagyja a ragadozó életmód örökségét és új emberré evolválódik, akit a globális tudatosság és az egyetemes szeretet jellemez.

Mindössze két példát említettünk olyan ideológiák vagy filozófiai irányzatok közül, amelyek igyekeznek a bűnös embereket gyökeresen átformálni „új emberekké”. Bár ezek a filozófiák radikálisnak tűnnek, azonban kimondhatjuk, hogy egyaránt abból a feltételezésből indulnak ki, hogy a birtokukban van az emberiség, az emberi társadalom megváltoztatásának a kulcsa. Ez a feltevés legalább két fontos megfigyelésre rámutat. Egyrészt e mozgalmak rávilágítanak az emberekben nagyon mélyen élő vágyra, hogy igazán, belülről szeretnének megújulni. Másrészt ezek a filozófiák kudarccal végződtek, még ha egyik-másik kezdetben sikerrel kecsegtetett is. E jelenség legújabb példája a modernizmust bíráló posztmodernizmus felemelkedése, amelyben tökéletesen megbízott a világ, hogy majd biztosan megmondja az igazságot az eredetünkről, a fejlődésünkről, az emberiség sorsáról és az egész világegyetemről. A posztmodernizmus megkísérli megalkotni az új embert, de az máris lépésről lépésre egyre nyilvánvalóbb, hogy a filozófia nem tudja a választ az új emberiséget illetően. Az emberiség mindig kudarcot vall önmaga újjáteremtésében vagy újra feltalálásában a filozófia vagy a tudomány égisze alatt. Ez abban gyökerezik, hogy hiányzik a helyes minta és az erő is hozzá, hogy az emberiséget arra a mintára formázza. A bibliai kereszténység mindkettőt kínálja: Jézus az új emberiség Mintája és Ő maga az erő Forrása, ami átalakít minket, megújít az Ő dicsőséges képmására (Jn 1:12-13).

`Jegyzetek`