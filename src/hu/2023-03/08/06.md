---
title:  Kedvesség (keserűség Helyett)
date:  17/08/2023
---

Amikor Pál „a megváltás napjára” (Ef 4:30, ÚRK) utal, arra hívja az olvasóit, hogy Krisztus második eljövetele fényében fontolják meg a beszédüket. Ef 4:31-32 szakaszát tehát úgy értelmezhetjük, mint ami a beszédre vonatkozik, miközben közeledünk a hatalmas eseményhez.

`Krisztus visszajövetele fényében a beszédet illetően milyen hozzáállástól és magatartástól kell megszabadulnunk? Milyen legyen a hozzáállásunk, a magatartásunk (Ef 4:31-32)?`

Ef 4:17-32 részének utolsó intésében Pál ismét tiltást fogalmaz meg, megnevezi azt a hat hibát, amit ki kell vetnünk magunkból (Ef 4:31), majd felszólít a kedvességre, az irgalmasságra, illetve az egymásnak való megbocsátásra (Ef 4:32), amihez indoklást is fűz. A hívőknek úgy kell megbocsátaniuk egymásnak, „ahogyan Isten is megbocsátott nektek Krisztusban” (Ef 4:32, ÚRK). A hat bűn felsorolása egy általános, átfogó kifejezéssel kezdődik és végződik: „Minden mérgesség” és „minden gonoszság” (Ef 4:31), köztük pedig négy másik szó található: „fölgerjedés”, „harag”, „lárma” és „káromkodás” (Ef 4:31).

Ezek közül az utolsó a görög blaszphémia szó fordítása, amit a magyarban az Istent becsmérlő beszédre alkalmazunk. A görög kifejezés viszont az Istent, de akár embereket sértő, „rágalmazó” vagy „rosszindulatú” beszédre is vonatkozik. A felsorolásban az ember hozzáállása (mérgesség, fölgerjedés, harag) mintha haragos beszédbe fordulna át (lárma, káromkodás). Pál lényegében lefegyverzi a keresztény beszédet. A hívő „fegyvertárából” ki kell vetni a haragos beszédet fűtő indulatokat, illetve azokat a beszédbeli fordulatokat, amelyek azokra épülnek. Így virágozni fog és egységes lesz az a közösség (vö. Ef 4:1-16), ahol félreteszik az ilyesmit.

A gonosz beszédet nem visszafojtani kell, hanem fel kell cserélni valamivel! Nem szabad, hogy Krisztus családján belül – és azon kívül – haragból fakadjanak a beszélgetéseink és a tetteink, hanem kedvességből, irgalomból és megbocsátásból, ami a legmagasabb mércén alapszik: Istennek Krisztus által felkínált bocsánatán (Ef 4:32). Pál a „függőleges megbocsátást” (amit az Úr nekünk kínál) állítja elénk a „vízszintes megbocsátás” mércéjeként (amit mi kínálunk egymásnak; vö. Mt 6:12, 14-15; Kol 3:13).

Gondoljunk a szavaink erejére! Hogyan emelhetjük fel, bátoríthatjuk egymást, a hitet erősítve?

---

#### Ellen G. White idézetek

Sátán igényt tart, jogot formál a Földre. Azt állítja, hogy az övé. Tegyünk eleget követelésének? Már hogy tennénk?! Más valakié vagyok. Áron vétettem meg; feladatom testemben-lelkemben Istent dicsőíteni meg. Nincs időm hitetlenségről szólni. Hitről kell beszélnem. Gyakorlással kell erősítenem a hitemet. Akkor hitem növekszik, amint Isten ígére­teire kimerészkedem, s többet és többet megragadhatok. […]

Egyetlen kételkedő szó, egyetlen gonoszt gondoló-beszélő szó to­vábbi hasonlónak készít helyet. Maghintés ez, melynek aratását kevesen szeretnék begyűjteni.

Akiket kétségek nyugtalanítanak, és nehézségeik vannak, ­melyeket nem tudnak megoldani, ne taszítsanak hasonló, gyönge értelmeket ugyan­abba a bizonytalanságba. Némelyek célozgattak vagy beszélget­tek hitetlenségükről, és tovább mentek, alig álmodva az illetőre tett benyomásról. Olykor a hitetlenség magja már azonnal kikelt, más esetekben eltemetve szunnyadt hosszabb ideig, míg csak az egyén helytelen útra nem tévedt, helyet nem adott az ellenségnek; míg Isten világossága vissza nem lett vonva tőle, s el nem esett Sátán erős kísértéseitől. Akkor a hitetlenség régóta szunnyadó magja kikelt. Sátán ápolja ezeket, és gyümölcsöt hoznak. – Értelem, jellem, egyéniség, 2. köt., 676. o.

Ne feledjétek, hogy testvéreitek is esendő teremtmények, s ugyanolyan könyörülettel és türelemmel viseljétek botlásaikat és tévedéseiket, mint amilyet ti szeretnétek tőlük kapni. Ne tartsátok szemmel egymást, és ne állítsátok pellengérre egymás hiányosságait a világiak örömére. Akik erre vetemednek, azok a bírói székbe kapaszkodtak fel, bírákká léptették elő magukat, és közben elhanyagolják a saját szívük kertjét: hagyják, hogy mérgező gyomnövények burjánozzanak benne.

A mennybéli ítéletkor önmagunkért felelünk. A szent hely mérlegén mérik le a jellemünket. Legyen hát mindenkinek őszinte vágya, hogy alázatosan és vigyázva járjon, nehogy elmulassza ragyogtatni világosságát a világnak, és emiatt nehogy híjával legyen Isten kegyelmének, így elveszítve mindent, ami értékes. Tegyünk félre minden széthúzást, nézeteltérést, szőrszálhasogatást a rosszindulatú beszéddel és a keserűségek melengetésével együtt, ápoljuk inkább az egymás iránti kedvességet, szeretetet és szánalmat, hogy beteljesedjen Jézus imája, amelyet tanítványai egységéért mondott, s úgy legyünk egyek, amint Ő is egy az Atyával. A gyülekezet összhangja és egysége hitelesíti a világnak szóló üzenetet, hogy Jézus az Isten Fia. A valódi megtérés mindig is valódi szeretethez vezet Krisztus és azok iránt, akikért Ő meghalt. – Bizonyságtételek a gyülekezeteknek, 5. köt., 278–279. o.