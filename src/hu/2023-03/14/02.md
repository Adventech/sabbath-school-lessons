---
title:  Krisztusban Megáldott Bennünket Isten
date:  24/09/2023
---

Valaki az Újszövetség Alpokjának nevezte az Efezusi levelet, aminek az 1. fejezetében hegyi vezetőnk, Pál meredek emelkedőre visz. Gyorsan kifulladunk, de a csúcson gyönyörködhetünk a kilátásban.

`Gondolkozzunk el az Efezusi levél 1. fejezetéről! Mi az, ami kifejezetten inspirál benne? Milyen csúcsokat veszünk észre?`

Ef 1:3-14 szakasza olyan, mint egy térkép a hegy tetején, ami bemutatja, hogy mely csúcsokat láthatjuk a horizonton. Pál feltárja, milyen áldott helyzetben vagyunk a megváltás tervének tágas vidékén. A táj átfogja az üdvösség teljes történetét, a múlt végtelenségétől kezdve Istennek a Krisztus tetteiben megmutatkozó kegyelmén át az örök jövőig. A megváltás Isten kezdeményezéseit tükrözi még „a világ teremtése” előttről (Ef 1:4, ÚRK), amelyek most teljesednek ki az életünkben (lásd Ef 1:7-8, 13-14). A teremtés előtti stratégiai döntések az idők végén teljesednek majd ki (Ef 1:9-10). Utána Isten „mindeneket” egybegyűjt vagy egyesít Krisztusban, mindent, ami „a mennyben” és „a földön” van, Istennek „az idők teljességének rendjére” vonatkozó terve pedig valóra fog válni (Ef 1:10, ÚRK). Akkor majd maradéktalanul tapasztaljuk az Úr titkos tervét (Ef 1:9). A jelenben biztosak lehetünk abban, hogy a Krisztus-központú üdvösség, amelyben állunk, fontos része Isten messze ható tervének, ami „mindeneket” meg fog váltani.

Hálaadásra késztet, ha felérünk a hegytetőre. Ef 1:15-19 részében az apostol hálát ad az Istennek, amikor azért imádkozik, hogy a hívők tapasztalják az üdvösséget, amit a számukra eltervezett. Újból meredek emelkedőn találjuk magunkat, amikor tovább mutat a feltámadt, mennybe ment és felmagasztalt Krisztusra, aki uralkodik minden elképzelhető hatalom fölött (Ef 1:20-23).

Isten kegyelméből, ami Krisztus Jézusban mutatkozott meg a hegy tetején élhetjük ma az életünket!

Ef 1:4 szerint Krisztus „kiválasztott minket őbenne a világ teremtése előtt, hogy szentek és feddhetetlenek legyünk őelőtte” (ÚRK). Gondoljuk végig, hogy ez mit jelent! Már a világ létezése előtt kiválasztott bennünket! Minek a reményét kínálja ez azzal kapcsolatban, hogy Isten meg akar minket menteni?

---

#### Ellen G. White idézetek

Az efézusi gyülekezetet fenyegető veszélyeket előre látta az apostol. Azért mondta: „Mert tudom, hogy az én eltávozásom után jönnek ti­közétek gonosz farkasok, akik nem kedveznek a nyájnak. Sőt, ti magatok közül is támadnak férfiak, akik fonák dolgokat beszélnek, hogy a tanítványokat maguk után vonják.” A jövőbe tekintve látta Pál azokat a támadásokat, amelyek a gyülekezetet mind külső, mind belső ellenségei részéről fenyegetik. Ünnepélyes komolysággal kérte a testvéreket, hogy éberen őrködjenek a rájuk bízott szent kincs felett. […]

Majd így folytatta: „És most, atyámfiai, ajánllak titeket az Istennek és az ő kegyelmessége Igéjének, aki felépíthet, és adhat nektek örökséget minden megszenteltek közt.” […]

„És mikor ezeket mondotta, térdre esve imádkozék mindazokkal egy­be. Mindnyájan pedig nagy sírásra fakadtak; és Pálnak nyakába borulva csókolgaták őt, kesergve kiváltképpen azon a szaván, amelyet mondott, hogy többé az ő orcáját nem fogják látni. Aztán elkísérék őt a hajóra.” (Csel 20:36–38) – Az apostolok története, 395–396. o.

„Aszerint, amint magának kiválasztott minket őbenne a világ teremtetése előtt, hogy legyünk mi szentek és feddhetetlenek őelőtte szeretet által, eleve elhatározván, hogy minket a maga fiaivá fogad Jézus Krisztus által az ő akaratjának jókedve szerint.” (Eféz 1:4–5)

A mennyei tanács biztosította azt a lehetőséget, hogy az embereknek – noha bűnösök – még sem kell elveszniük engedetlenségükben, hanem Krisztusba, a helyettesükbe vetett hitük által Isten választot­taivá válhatnak. Isten szeretne megmenteni minden embert, és Ő minden szükséges lépést megtett ennek érdekében: egyszülött Fiát adta, hogy fizesse le az ember megváltásának árát. Akik elvesznek, azért fognak elkárhozni, mert nem akarták, hogy örökbe fogadják őket, nem akartak Jézus Krisztus által Isten gyermekeivé válni… Az embert Isten előtt Krisztus kegyelme teszi kedvessé, amit megkap az ő nevében való hite által… Mivel ők Krisztus által kiválasztottakká lettek. – Our High Calling, 78. o.

Isten minden értünk való munkájának célja a megszentelődésünk. Örök időktől fogva kiválasztott minket, hogy szentté válhassunk. Krisztus önmagát adta a megváltásunkért, hogy bűntől megszabadító hatalmába vetett hitünk által teljessé válhassunk benne. Az Igével mennyből származó kenyeret adott nekünk. […]

Vágyakozzunk Krisztus kegyelmének teljességére! Vágyakozzunk az igazság után! Igen! Éhezzünk és szomjazzunk érte! Az ígéret szerint Isten megelégíti a szomjúhozókat. Töltse be szíveteket az igazságra való fokozott vágy, mely Isten Igéje szerint békét, csöndességet és bizonyosságot munkál. – Szemelvények Ellen G. White írásaiból, 3. köt., 202. o.