---
title:  Tanítói melléklet
date: 29/09/2023
---

#### Áttekintés

Kulcsszöveg: Efezus 2:8-10

Alapigék: Efezus 1-6

Bevezetés: Míg az Efezusi levél a kulcs a többi páli levélhez, az e heti tanulmány a kulcs a levélről szóló teljes tanulmányhoz, mégpedig az alábbiak szerint:

A Bibliatanulmány vasárnapi szakasza összefoglalja Pál apostol bámulatos körképét Isten örök, történelmi tervéről – a teremtésről és a megváltásról.

A hétfői szakasz összefoglalja a 2. fejezetet, ami szemléletesen ábrázolja az emberiségnek a bűn és a halál miatti kilátástalan helyzetét, az ígéretek, reménység, Krisztus és Isten nélküli életet a világban. Azonban Pál, mint általában a Biblia nem áll meg ennél a komor ábrázolásnál. Részletezi az evangélium alapelemeit, Isten titkát, amely reményt ad az emberiségnek: Krisztusban és Krisztussal együtt Isten feltámaszt és felvisz a mennyei szentélybe. Sőt, Krisztusban és Krisztussal együtt Isten új temploma leszünk a földön. Ez az átalakulás kegyelemből történik, és a kegyelem a keresztény hit, élet és küldetés alapja.

A keddi részben áttekintett 3. fejezet kiemeli Isten titkát, az egyház létrehozását.

A szerdai szakasz (Efezus 4-et felelevenítve) kifejti, hogyan valósul meg Isten kettős célja, amikor az egész világból való gyermekei között egység jön létre igaz kegyességben, lelki ajándékaik használatában és a misszió­ban. Tehát az egyház egysége nem egy választható mód az egyház létezése szempontjából.

Ahogy a csütörtöki szakasz (Efezus 5 áttekintése) hangsúlyozza, az egység nem érhető el anélkül, hogy felhagynánk azzal, ahogyan a múltban az „énünket” magasztaltuk. Az egység csak akkor valósul meg, ha elfogadjuk új identitásunkat és Krisztusban járunk. Ez a Krisztusban történő mélyreható átalakulás emberi életünk minden területére hat, beleértve a családunkat (férj, feleség és gyermekek), a társadalmat (népcsoportok és társadalmi osztályok) és egyéni életünket is.

A pénteki rész (Efezus 6) arra hív, hogy az egyházat dinamikus, egységes hadseregként lássuk, amely fel van fegyverezve küldetésére, az Úr evangéliumának, a békesség evangéliumának a hirdetésére. Csakis a Krisztustól és Krisztusban nyerhető békesség a biztosítéka az eredményességünknek és az életünknek. A győzelem garanciája is Krisztusban van. Sikerünk attól függ, hogy szilárdan megállunk-e a Krisztus győzelmébe vetett hitben és aszerint cselekszünk-e.

A tanulmány témái: Az e heti lecke az egész Efezusi levélről szóló tanulmány összefoglalása, tehát igyekszünk rávilágítani fő témáira és egybefűzni azokat.

#### Kommentár

Az evangélium titka

Az Efezusi levél szívében ott lüktet Pál lelkesedése, mivel feltárul az evangélium titka. Annak ünneplésével kezdi levelét, hogy Isten „megismertette velünk akaratának titkát az ő jó kedve szerint” (Ef 1:9), és ez a titok az örökséggel kapcsolatos (Ef 1:11). Ez nem kétségbeejtő, sötét állapotról szól (Ef 2:1-4), vagy elidegenedésről, megosztottságról, ellenségeskedésről, amit a bűn hozott az életünkbe, a családunkba, a társadalomba (Ef 2:11-12). A szakadásoknak és háborúskodásoknak az oka egyáltalán nem titok és az sem, hogy mi nem tudjuk megoldani a bűn és a halál problémáját (Ef 2:9; Jn 1:13). A történelem újra meg újra bizonyítja, hogy semmilyen emberi elgondolás nem képes kihúzni bennünket a bűn okozta fekete lyuk vonzásából. A titok, amiről Pál beszél Isten szeretetének felfoghatatlan csodája. Azt gondoltuk, hogy Isten nem szeret, elfeledkezett rólunk. Azt gondoltuk, hogy inkább a zsidókat szereti, a pogányokat pedig elveti, vagy a zsidók esete örökre veszett ügy lett, miután elutasították Jézust, mint Messiást.

Viszont kiderül, hogy teljesen rosszul ítéltük meg Istent! Amikor feltárta a titkokat Pál előtt, az apostol elámult. Ezért – bár a levél egésze ugyanezt a titkot tárgyalja különböző szemszögből – Pál középen Isten tettét titoknak, majd Isten titkának (Ef 3:3, 9; vö. 3:4), a levél végén pedig az evangélium titkának nevezi. Ez a titok még értékesebb, ha rájövünk, hogy el volt rejtve az emberek szívében a korábbi évszázadokban, és Isten éppen Pál nemzedékét választotta ki arra, hogy abban az egyedülálló történelmi időszakban éljen, amikor a titkok titka mindenki előtt nyilvánvalóvá lett (Ef 3:9; Róm 16:25; 1Kor 2:7; Kol 1:26-27; 2:2). Micsoda előjog, micsoda dicsőség!

Szinte látjuk, hogyan ujjong Pál a nagy felfedezésen! Egész életére hatott, sőt, egész életét átformálta az evangélium igazsága. Mint a Jézus példázatában szereplő (Mt 13:44) megtalált kincsért, ő is „eladta” mindenét, amije volt, hogy megszerezze és birtokolja (Fil 3:4-8). Arcával is azt fejezte ki, hogy tud valamit, amit ők nem. A kincsvadásszal (Mt 13:44) vagy a hűtlen szolgával (Mt 25:18) ellentétben azonban ő nem rejtette a földbe a rejtélyes kincsét. Épp ellenkezőleg, amikor Isten feltárta titkát neki, világ körüli útra indult, hogy mindenkinek beszéljen róla. A titok pedig arról szól, hogy az Isten szeretet. Ő teremtett bennünket szeretetből, és azért halt meg helyettünk, mert Ő a szeretet. Azért támadt fel, hogy vele élhessünk Lelke által, az Ő szent helyén, mert Ő a szeretet. Azért harcol értünk, mert Ő a szeretet, és azért is fog visszajönni értünk. A titok tehát, Pál szavaival élve, „hogy bennetek van Krisztus, a dicsőség reménysége” (Kol 1:27).

A nagy küzdelem vége

Egy napon a bűn történelme véget ér, de Isten titka továbbra is megismerésre vár. A nagy küzdelem végének leírása Ellen G. White tollából úgy nyelvezetében, mint erkölcsiségében összecseng Pál emelkedett stílusával:

„A világegyetem minden kincse kutatásra tárul Isten megváltott gyermekei elé. A halandóság béklyóitól megszabadult ember fáradhatatlanul szárnyal távoli világok felé, amelyeknek lakói sírtak az emberi szenvedés láttán, de örömének csendült ajkukon már egyetlen ember megtérésének hírére is. E föld lakói kimondhatatlan élvezettel osztoznak az el nem bukott lények boldogságában és bölcsességében. Megismerik tudásuk kincseit, amelyeket a végtelen korszakokon át Isten keze munkájának szemlélésével gyűjtöttek. Tisztán látó szemmel nézik a természet dicsőségét – napokat, csillagokat és naprendszereket –, amelyek kijelölt pályájukon keringenek Isten trónja körül. Mindenre – a legparányibbtól a legnagyobbig – a Teremtő neve van írva. Minden Isten végtelen hatalmát hirdeti.

Az évek, az örökkévalóság évei során még káprázatosabb, még dicsőségesebb dolgok tárulnak fel Istenről és Krisztusról. Nő a szeretet, a tisztelet és a boldogság, miként a tudás is. Az ember minél többet megtud Istenről, annál jobban csodálja jellemét. Ahogy Jézus feltárja a megváltás kincseit és a Sátánnal vívott nagy küzdelem csodálatos eredményeit, a megváltottak szívét még nagyobb áhítat tölti be és még mámorosabb örömmel pengetik aranyhárfájukat. Tízezerszer tízezer és ezerszer ezer hang cseng össze a dicsőítés hatalmas kórusában.

Minden teremtmény a mennyben és a földön, a föld alatt és a tengerben és minden, ami ezekben van, ezt mondja: »A királyiszékben ülőnek és a Báránynak áldás és tisztesség és dicsőség és hatalom örökkön-örökké« (Jel 5:13).

A nagy küzdelem véget ért. Nincs többé bűn és nincsenek bűnösök. Az egész világegyetem megtisztult. A végtelen nagy teremtettséget tökéletes harmónia és boldogság tölti be. Tőle, aki mindent teremtett, árad az élet, a fény és az öröm a határtalan téren át. Élők és élettelenek – a legparányibb atomtól a legnagyobb csillagig – tökéletes szépségükkel és felhőtlen boldogságukkal hirdetik, hogy Isten a szeretet” (A nagy küzdelem. Budapest, 2013, Advent Kiadó, 577-578. o.).

#### Gyakorlati alkalmazás

1.  Bátorítsuk az osztály tagjait, hogy foglalják össze saját szavaikkal az Efezusi levélről tanultakat!

2.  Melyik három fő téma vonul végig a levélen? Hogyan függnek ezek össze egymással? Kérdezzük meg, hogy ki melyiket tartja a fő témának és melyiket mellékszálnak?

3.  Kérjük meg az osztály tagjait, hogy képzeljék el: meghívják őket gyülekezetlapításra az evangélium által még el nem ért területre. Hogyan segítene felkészülni Pál levele egy ilyen küldetésre? Nevezzünk meg olyan témákat az Efezusi levélből, amelyek jó evangelizációs témául szolgálnának az új területen! Milyen sorrendben kellene bemutatni ezeket? Mely alapelvek segítenének egy életerős gyülekezetet alapítani, hasonlót az Efezusi levélben bemutatott példához?

Az itt elhangzó javaslatok hasznosak lehetnek a gyülekezeti élet felfuttatásában, hogy a tagok szíve tele legyen az üdvösség örömével. Még milyen elveket tudnánk megfogalmazni, amelyek segítenek az új tagoknak, hogy egyek legyenek Krisztusban, és a gyülekezet életében, missziójában is egységesen részt vegyenek? Milyen elvek késztethetnék a gyülekezetet arra, hogy a Szentlélek erejével és a lelki ajándékaikkal munkálkodjanak?

4.  Segítsünk az osztály tagjainak olyan elvekre rámutatni az Efezusi levélben, amelyek az evangéliummal összehangolt életre késztetnek, hogy boldog legyen a családunk és egészséges kapcsolatok épülhessenek a különböző csoportok között!

`Jegyzetek`