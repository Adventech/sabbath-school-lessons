---
title:  A Hit Egysége
date:  27/09/2023
---

`Az Efezusi levél 4. fejezetében Pál azt kéri a hívőktől, hogy egyes dolgokkal hagyjanak fel, másokat pedig mindenképpen tegyenek meg. Miket nevez meg?`

A 4. fejezet azzal a felhívással kezdődik és végződik, hogy a gyülekezeti tagok gondoskodjanak egymásról (Ef 4:1-3, 32), közben pedig Pál erőteljesen érvel az egyház egységének támogatása mellet. Kezdésként hét „egy”-et sorol fel: egy a test, egy a Lélek, egy a reménység, egy az Úr (Jézus Krisztus), egy a hit, egy a keresztség, egy az Isten és az Atya (Ef 4:4-6). Ezek a lelki valóságok összekötnek minket, igazából egyek vagyunk. Bár az egység teológiai értelemben biztos, mégis keményen meg kell dolgoznunk érte. Tehát mindig igyekeznünk kell „megtartani a Lélek egységét a békesség kötelékében” (Ef 4:3, ÚRK). Ezt úgy is megtehetjük, hogy tevékeny „részeivé” válunk Krisztus testének (Ef 4:7-16). Minden tag adománnyal bíró része a testnek, és hozzá kell járulnia az egész jólétéhez (Ef 4:7, 16). Az apostolok, próféták, evangélisták, lelkészek és tanítók szolgálata által mindenkinek gyarapodnia kell (Ef 4:11-12), egységesítő, összetartó szerepük van, mint az ínaknak, ínszalagoknak, hogy együtt nőjünk fel Krisztusban, aki a test Feje (Ef 4:13, 15).

Pál ugyanakkor azt is elmondta, hogy „többé ne legyünk kiskorúak, akiket ide-oda dobál és hajt bármiféle tanítás szele az emberek megtévesztése és a tévelygés ravaszsága és családsága által” (Ef 4:14, ÚRK). Szavai egyértelműen arra utalnak, hogy a korai egyházban belső küzdelmekhez vezetett bizonyos emberek megtévesztő tevékenysége. Az apostol tovább halad a végső kérése felé: „legyetek egymáshoz jóságosak, irgalmasok, és bocsássatok meg egymásnak” (Ef 4:32). Kéri a hívőket, tartózkodjanak korábbi keményszívűségüktől (Ef 4:17-24), illetve a haragtól és a durva beszédtől, és inkább úgy beszéljenek, hogy az egymás építésére szolgáljon, gyakorolják a kegyelmet (Ef 4:25-31). Könnyű az egységről szóló fejezetet olvasni akkor, amikor békesség van. Sokkal nehezebb – és fontosabb – akkor foglalkozni vele, amikor konfliktusba kerültünk! Gondolunk vajon arra, hogy ma is tapasztalnunk kell Krisztus testének egységét, amiért Ő az életét adta?

Hogyan járulhatunk hozzá a helyi gyülekezetünk és világszéles egyházunk egységéhez? Miért igen fontos, hogy minden tőlünk telhetőt megtegyünk ezért?

---

#### Ellen G. White idézetek

Az Efézusi levél 4. fejezete világosan és érthetően ecseteli Isten tervét, hogy Isten gyermekei meg tudják ragadni az igazságot. Az Úr itt világosan kijelenti annak módját, hogy egység lehessen a gyülekezetében, és a tagok egészséges vallásos tapasztalatot állíthassanak a világ elé. […]

A szentség Isten ajándéka Krisztus által. Akik befogadják a Megváltót, azok Isten fiaivá válnak. Az Úr lelki gyermekei ők, újjászülettek és megújultak az igazságosságban és igaz szentségben. A gondolkodásuk megváltozott. Tisztábban látják az örök valóságokat. […]

Tűzzük ki magunk elé célul, hogy minden szívességet és kedvességet megteszünk, amit meg tudunk tenni a körülöttünk levőknek. A nyájas szavak sohasem hangoznak hiába. Jézus mint hozzá intézetteket jegyzi fel ezeket. Hintsétek a nyájasság, a szeretet, a gyengédség magját, és azok majd kivirágzanak és gyümölcsöt teremnek. – A Te Igéd igazság, 6. köt., 1117–1118. o.

Nem csekélység az, hogy egy világi, bűnt szerető elme átalakulhat, és megértheti Krisztus semmihez sem fogható szeretetét, kegyelmének szépségét és Isten fenségét, aminek következtében a lélek betöltekezik az Úr szeretetével, és megragadják őt a menny titkai… Az ilyen ember új gondolkodásmódot, új értelmet és érdekeket és új akaratot nyer. Vágyakozása és szeretete teljesen megújul. A menny, ami iránt korábban nem tanúsított érdeklődést, most teljes gazdagságában és dicsőségében mu­tatkozik meg előtte. A mennyre most már jövendőbeli lakhelyeként tekint, ahol majd látni, szeretni és dicsőíteni fogja azt, aki drága vérén váltotta meg őt. – The Faith I Live By, 139. o.

A keresztény egység nagy erő. Hatalmas módon nyilvánítja ki, hogy akik ilyen közösségben élnek, azok Isten gyermekei. Ellenállhatatlan hatást gyakorol a világra, hogy az ember a saját természetében részesévé lehet az isteni természetnek, „kikerülve a romlottságot, amely a kívánságban van e világon” (2Pt 1:4). Eggyé kell lennünk testvéreinkkel és Krisztussal, Krisztus által pedig Istennel. Akkor elmondhatják rólunk: „Ti pedig beteljesedtetek őbenne.” (Eféz 3:19) […]

Foglaljuk el a kijelölt helyünket, és végezzük el a ránk bízott munkát! Isten arra hív bennünket, hogy vegyük a Szentlelket, és jöjjünk össze egységben és testvéri szeretetben, hogy egy célért küzdjünk.

Semmi sem gyengíti annyira a gyülekezetet, mint a széthúzás és a viszály. Semmi sem harcol annyira Krisztus és az igazság ellen, mint ez a lelkület. – Az én életem ma, 276. o.