---
title:  Mi Vagyunk Az Élő Isten Egyháza
date:  26/09/2023
---

`Miért egyszerre fontos és izgalmas, hogy részei lehetünk Isten egyházának (Efezus 3. fejezete)?`

Bátorító azt hallani, hogy gyülekezeti tagok jót mondanak az egyházról. Ám még közöttünk a leglelkesebbek sem érik utol Pálnak az egyházról szóló túláradó bizonyságtételét a levél 3. fejezetében. Az efezusi hívőkért mondott imádságáról beszámolva kezdi (Ef 3:1; vö. 1:15-23), majd hamar rátér arra, hogy Isten hozta létre az egyházat (Ef 3:2-13), végül befejezi imádságát (Ef 3:14-21). Menet közben fontos dolgokat értünk meg az Úr „tervéről”, avagy „titkáról”:

- Isten az örökkévalóságban gondolta ki az egyház „titkát”, „tervét” (Ef 3:3-5, 9, 11).

- Jézus élete és halála által valósult meg a régóta elrejtett terv (Ef 3:11; vö. 2:11-22).

- Az apostol kijelentés által ismerte meg az egyház „titkát” és azt a lenyűgöző tényt, hogy a pogányok annak teljes jogú tagjai (Ef 3:3-6).

- Pál kiveszi a részét a jó hír hirdetéséből a pogányok között, ami „Krisztus kikutathatatlan” gazdagságáról szól (Ef 3:8-9, ÚRK).

- Miután Krisztus sokakat megnyert magának, a zsidókból és pogányokból álló egyház megismerteti „Isten sokféle bölcsességét” „a mennyei fejedelemségekkel és hatalmasságokkal” (Ef 3:10) és beharangozza közelgő vesztüket (vö. Ef 6:10-20). A végrehajtás szakaszában van a terv, ami szerint Isten mindent egyesíteni fog Krisztusban (Ef 1:10), a gonoszság ideje pedig rövid.

Hívőkért való imádságra indítja Pált ez az értelmezés az egyházról. Miért ne képzelnénk el, amint értünk mondja szívből Ef 3:14-21 szakaszának imáját? Miért ne képzelnénk el, hogy azt kéri, töltekezzünk be Isten teljességéig (Ef 3:19) és legyünk részesei annak, ahogyan az egységes egyház csodálatos titka kibontakozik?

Milyen falak vannak a gyülekezetünkben a hívők között, amelyeknek Pál írása fényében nem kellene ott lenniük? Hogyan segíthetünk eltávolítani azokat?

---

#### Ellen G. White idézetek

Isten utasított, hogy mondjam el népének, a lelkészeknek és a gyülekezet tagjainak: „Haladjatok felfelé és előre azon az úton, amelyen Jézus is járt. Ne bízzatok saját véleményetekben. Az egyedüli biztonságotokat az igazságban való megszentelődés jelenti.” Izrael Istene azt akarja, hogy népe álljon meg az ő erejében, és fogadja el ezt az erőt, hogy továbbadhassa. Ő fogja bátorítani és támogatni azokat, akik teljes értelmükkel, szívükkel és erejükkel az Urat szolgálják. […]

Pál a titokról beszélve, mely „elrejtett vala örök időktől fogva Istenben”, mondja a következőket: „Nékem minden szentek között a legeslegkisebbnek adatott ez a kegyelem, hogy a pogányoknak hirdessem a Krisztus végéremehetetlen gazdagságát; és hogy megvilágosítsam min­deneknek, hogy miképpen rendelkezett Isten ama titok felől… azért, hogy megismertettessék most a mennybeli fejedelemségekkel és hatalmasságokkal az egyház által az Istennek sokféle bölcsessége.” (Eféz 3:8–10)

Isten a nemzetek közül embereket választott ki, hogy az övéi legyenek, és a keresztény nevet viseljék. Ez egy királyi név, amit azoknak adott, akik egyesülnek Krisztussal. – Lift Him Up, 291. o.

Isten célja ma is az, mint amikor kihozta Izraelt Egyiptomból. Mikor a világ látja Isten jóságát, kegyességét, igazságát és a gyülekezetben megnyilvánuló szeretetét, akkor Isten jellemét látja. S mikor Isten törvénye ennyire meglátszik az életükben, a világ is felismeri azok fensőbbségét, akik minden más népnél jobban szeretik, félik és szolgálják Istent. Isten szeme népe minden tagján megpihen. Neki terve van mindegyikükkel. Az a célja, hogy megkülönböztetett nép, szent utasításának gyakorlói legyenek. Isten mai népéhez ugyanúgy szól a szent ihletés szava, mint a régi Izraelhez: „Mert az Úrnak, a te Istenednek szent népe vagy te, téged választott az Úr, a te Istened, hogy saját népe légy néki minden nép közül e föld színén.” (5Móz 7:6) […]

Ezek a szavak sem tudják kifejezni Isten szándékának nagyságát és dicsőségét, melyet népén át akar elérni. Nemcsak ennek a világnak, de az egész mindenségnek be kell mutatniuk országának elveit. – Bizonyságtételek a gyülekezeteknek, 6. köt., 12–13. o.