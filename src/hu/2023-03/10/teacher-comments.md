---
title:  Tanítói melléklet
date: 01/09/2023
---

#### Áttekintés

Kulcsszöveg: Efezus 5:25-27

Alapigék: 1Móz 2:15-25; Ez 16:1-14; 2Kor 11:1-4; Ef 5:21-33; Fil 2:3-4

Bevezetés: Az egység témája aranyfonálként húzódik végig az Efezusi levélen, ami nem csak a zsidók és pogányok közötti kapcsolat szempontjából fontos az egyházban (Efezus 2). Pál végig azt taglalja a levélben, miként hozza létre az egységet a Szentháromság Isten a megváltás, a keresztség, a hit, a lelki ajándékok, a Szentlélek bennünk való lakozása, az életmódunk megváltoztatása, Krisztus példája és a keresztény bölcsesség által. Álláspontja szerint az egység minden vonatkozásban csakis Krisztusban valósulhat meg.

Pál az egyház egységéről, mint az új emberiségről szóló egész beszédét az azt megillető helyre helyezi: a családba. Ha volt valaha jó példa vagy minta az egységre, akkor az a család, ami valóban csak Krisztusban lehet egységes, ahogy a pogányok és a zsidók is egyek Krisztusban és ahogy az egyház minden tagja egységet alkot Krisztus testében. A családban a feleség enged a férjének Krisztusban, a férj pedig szereti feleségét „az Úrban”. Az isteni szempont a házastársi kapcsolatban azt jelenti, hogy úgy kell látnunk a családunkat, ahogyan Isten látja azt. Ez az isteni szempont azt is jelenti, hogy a családnak be kell töltenie azt a rendeltetését, amit az Úr szánt neki a teremtéskor: „egy test”, oszthatatlan egység. A kettő egy, de nem valamilyen kölcsönös érdek miatt, hanem mert Isten így teremtette meg őket és így parancsolta nekik. A család egysége túlmutat önmagán, ahogy az egyház egysége is a három személyű Istenre mutat és arra, ahogyan a Szentháromság viszonyul az emberiséghez.

A tanulmány TÉMÁI: Az e heti tanulmányunk három fő témára összpontosít:

1.  Az egység témája folytatódik a keresztény családdal, ahogyan az a férj és a feleség kapcsolatában megnyilvánul.

2.  A keresztény család csak úgy tudja megtartani egységét, ha „az Úrban” marad, ami azt jelenti, hogy alávetik akaratukat egymásnak, ahogyan Isten tervezte azt a teremtéskor és ahogyan Jézus bemutatta az emberiség iránti, önfeláldozó szeretetét a megváltás tervében.

3.  „Az Úrban” lévő családban nincsenek fájdalmat okozó viszonyok, mint amilyen a házasságtörés vagy az erőszak, mert úgy a férj, mint a feleség megtanulja, hogyan tisztelje és szeresse a másikat az Úrban.

#### Kommentár

Pál család-teológiája

Ef 5:21-33 szakasza alapos krisztológiai és ekkléziológiai fejtegetés. Mint máshol a páli levelekben, az apostol itt is vegyíti az erős teológiai érvelést (a Krisztusról és az egyházról szóló tanítást) a gyakorlati szempontokkal. Szerinte a bibliai teológia szerepe nem csupán az, hogy következetes és szép bölcseleti rendszert alkosson, gyakorlati üzenetét mindig a szilárd bibliai teológia alapjára helyezi.

Ez okból az apostol nem úgy kezeli a család témáját, mintha az lényegtelen dolog lenne, amit el lehet intézni az emberi bölcsesség, a pszichológia vagy a szociológia módszereivel, hanem az alapvető keresztény tantételek összefüggésébe helyezi: Isten, teremtés, Krisztus, megváltás és egyház. Nem a tantételek szemléltetésére használja a család témáját, inkább a tantételeket használja a keresztény család témájának illusztrálására.

Ahogy az egyház esetében is, Pál nem fogadja el, hogy a keresztény család témáját a bűnös emberi természet és társadalom fogalmaival lehet meghatározni, inkább Jézus „vissza a kezdetekhez” magyarázó elvét követi („de kezdettől fogva nem így volt” – Mt 19:8). Ez segíti a keresztény egyházat és teológiáját, hogy az isteni ideál helyreállítása felé mozdítsa az iránytűt ahelyett, hogy igazolni akarná a bűnös világ valóságait. Pál a család témáját az alapvető keresztény tanítások összefüggésében tárgyalja, ami azt bizonyítja, hogy a keresztény család nem lehet megalkuvás tárgya.

Alávetettség és szeretet

Rengeteg vitára adott már okot Pál leveleiben az „alávetett… szeretet” szóhasználat, amit a férfi-nő kapcsolat témakörében alkalmaz, sokan emiatt egyenesen nőgyűlölőnek kiáltották ki a kereszténységet. Ezek a reakciók azonban Pál üzenetének félreértelmezésén alapulnak.

Néhány irányelv segít jobban megérteni ezt a szakaszt:

1)  A férj-feleség magatartása egyaránt abból az alapállásból indul ki, hogy engedelmeskedjenek egymásnak (Ef 5:21), egyszerűen azért, mert a Szentlélek betöltötte őket (Ef 5:18).

2)  A feleség enged a férjének, de nem úgy, mint egy főnöknek, hanem mint Krisztusnak, Megváltójának és Védelmezőjének. Az alávetettség pedig azt jelenti, hogy nagyra értékeli férjét, tiszteli, elismeri, kincsnek tartja, mint védelmezőjét és segítőtársát. A Biblia nem ad alapot annak a gondolatnak, hogy a feleség alsóbbrendű volna a férjénél, ezért mint felettesének kellene alávetnie magát. Pál itt inkább azt tanítja, hogy a feleség szelíd és tiszteletteljes legyen a férjével. A kereszténység egyenlő méltóságot tulajdonít férfiaknak és nőknek Krisztusban, ami nem késztetheti a nőket arra, hogy arrogánsak legyenek és felsőbbrendűnek érezzék magukat férjüknél. A feleség legyen szeretetteljes és hűségesen támogató.

3)  A férj a maga részéről emlékezzen mindig arra, hogy a nő számára a szeretet a gondoskodás és védelem fogalomkörében értelmezhető. A felesége iránti szeretete olyan, mint az Úr önfeláldozó szeretete az egyház iránt. Pál azt tanítja, hogy a férfiak szelíden, nagyrabecsüléssel és szeretettel forduljanak feleségük felé.

4)  Pál a feleség alávetettségét az egyház alávetettségével hasonlította össze, a férj szeretetét pedig Krisztus szeretetével, de nem veszi lazán ezt az összehasonlítást, nem keveri össze a teológiai fogalmakat és nem is ad ezzel alapot arra, hogy hierarchikus kapcsolatot feltételezzünk férfi és nő között, vagy a házasságot sákramentumnak[2] tartsuk. Ellenkezőleg, az apostol azonnal finomra hangolja összehasonlítását, nagyon pontosan elmagyarázza, hogyan értette, amit leírt és mi az összehasonlításának a lényege. Ez az egymásnak való alávetettség és a szeretet kifejezésének magatartására és formáira vonatkozik.

Aranyszájú Szent János (Kr. u. 347-407), konstantinápolyi pátriárka, híres prédikátor a legjobb homiletikai tudását és gyakorlatát latba vetve így írt a férj szeretetéről felesége iránt:

„Szeretnéd, hogy feleséged engedelmes legyen neked, ahogyan az egyház engedelmes Krisztusnak? Akkor nyújts számára olyan gondviselő kezet, miként Krisztus gondoskodik az egyházról! Igen, még akkor is, ha életedet kellene adnod érte; igen, még ha tízezer darabra vágnának is; igen, még ha bármilyen nyomorúságon kellene is átmenned, ne tagadd meg tőle! És még ha mindezeken keresztül is kellene menned, nem, még akkor sem tennél olyat, mint Krisztus! Mert te azért teszed, akivel már összekötötted az életed, de Krisztus azokért tette, akik hátat fordítottak neki és gyűlölték Őt. Tehát ahogyan Ő maga elé helyezte őt, aki gyűlölettel, megvetéssel, utálattal volt iránta, és nem fenyegetéssel, erőszakkal vagy ijesztéssel sem semmi hasonló módon, hanem fáradhatatlan szeretettel, te is így viselkedj feleségeddel! Igen, még ha azt látod is, hogy lenéz, megvet és gúnyol, akkor is nagy gondosságoddal, gyengédségeddel, kedvességeddel képes leszel magad elé helyezni őt. Mert semmi sem erősebb ezeknél a kötelékeknél, különösen a férj és a feleség közötti köteléknél. A szolga is képes kötődni, de csak félelemből, de nem, még ő sem, mert hamarosan útnak indul és már messze jár. De a férfi életének társát, gyermekei anyját, minden örömének alapkövét sosem szabad félelemmel és fenyegetésekkel megkötözni, hanem csakis szeretettel és nyugodt természettel. Mert milyen egység az, ahol a feleség retteg a férjétől? És milyen örömöt talál abban maga a férj, ha úgy él együtt feleségével, mintha a rabszolgája lenne, nem pedig úgy, mint egy szabad nővel? Igen, ha bármit is szenvednél miatta, ne szidd őt, mert Krisztus sem tette azt” (Homilies of St. John Chrysostom: Archbishop of Contantinople, on the Epistle of St. Paul the Apostle to the Ephesians. Szerk.: Philip Schaff. Grand Rapids, MI., 1983, Eerdmans Printing Company, 13. köt. 144. o.).

A házasságról és a családról szóló adventista tantétel

A családdal kapcsolatos teológia olyan fontos, hogy keresztény egyházak a hitvallásukba is beillesztették.

A Hetednapi Adventista Egyháznak a családról, különösen pedig a házastársak közötti kapcsolatról szóló, 23. hitelve így hangzik: „A házasságot, mely a férfi és nő között életre szóló egység szeretetkapcsolatban, Isten alkotta az Édenben és Jézus megerősítette. Mivel a keresztény számára a házasság Isten és a házastárs felé elkötelezettség, ezért csak azonos hitű társak között köttessen. E kapcsolat a kölcsönös szeretetre, megbecsülésre, tiszteletre és felelősségre épül, mely a Krisztus és egyháza közötti szeretet, szentség, meghittség és állandóság kapcsolatát tükrözi. Jézus a válásról azt tanította, hogy házasságtörést követ el az, aki elválik házastársától – kivéve a paráznaság miatti válást –, és mással házasodik össze. Noha nem minden családi kapcsolat eszményi, de a Szentlélek vezetésével és a gyülekezet gondozásával a házasfelek között szeretetközösség jöhet létre, ha teljesen alárendelik magukat egymásnak Krisztusban. Isten megáldja a családot, és azt akarja, hogy a családtagok a teljes érettségre segítsék egymást. A szülők tanítsák meg gyermekeiket Isten szeretetére és a neki való engedelmességre. Példájukkal, szavaikkal tanítsák őket arra, hogy Krisztus szerető, nevelő, örökké gyengéd és gondoskodó, aki azt akarja, hogy az Ő testének – Isten családjának – tagjaivá legyenek. A család növekvő összetartása az utolsó idők evangéliumi üzenetének egyik ismertetőjele” („Mit hisznek az adventisták a házasságról és a családról?” https://adventista.hu/kik-az-adventistak/hitelveink/hazassag-es-csalad/).

Hivatalos állásfoglalásaiban az Adventista Egyház további részleteket közöl a család témájáról. „A házasság megerősítése” című, 1996-os állásfoglalásban (lásd alább) egyértelmű összefüggés fedezhető fel Efezus 5-tel, bár ez a szöveg nem tartalmaz konkrét bibliai utalásokat. Bizonyos pontjai azonban rávilágítanak a házasság és a család teológiai jelentőségére:

Először, az állásfoglalás párhuzamot von a házasság és a Szentháromság természete között: „A két emberi nem különbözőségéből adódóan a házasság egysége egyedülálló módon ábrázolja az Istenség egységét a különbözőségben.”

Másodszor, a család szimbolizálja Isten és az emberiség kapcsolatát: „Az egész Bibliában a házasságban megvalósuló heteroszexuális egység az Isten és az emberiség közötti kötelék jelképeként jelenik meg. Ez az Isten önmagát adó szeretetének és népével való szövetségének emberi bizonysága. Egy férfi és egy nő harmonikus kapcsolata a házasságban a társadalmi egység mikrokozmoszát biztosítja, a stabil társadalom valódi összetevőjét alkotja.”

Harmadszor, az állásfoglalás hangsúlyozza, hogy a családok a bűn állapotában vannak, szükség van a helyreállításra Krisztusban, a Szentlélek által: „A házasságot megrontotta a bűn, ezért Isten elhatározta, hogy a házasság tisztaságát és szépségét helyre fogja állítani. Krisztusnak és a Szentléleknek az emberi szívekben véghezvitt megváltói munkája értékelésén keresztül a házasság eredeti célja helyreállhat, aminek során a házasság szövetségében egyesülő férfi és nő megélheti e kapcsolat örömét és teljességét” (ezt a nyilatkozatot a Hetednapi Adventista Egyház Generál Konferenciájának Adminisztratív Bizottsága [ADCOM] hagyta jóvá és szavazta meg 1996. április 23-án;

https://adventista.hu/kik-az-adventistak/allasfoglalasok-es-egyeb-dokumentumok/a-hazassag-megerositese/).

Az Adventista Egyház további állásfoglalásokat is kiadott a családi erőszak és zaklatás ellen (Robert S. Folkenberg tette közzé a Generál Konferencia 1995. június 29-től július 8-ig tartó ülésszakán, Utrechtben, Hollandiában), a különböző, nehéz élethelyzetekben lévő nők érdekében (a Hetednapi Adventista Egyház Generál Konferenciájának Adminisztratív Bizottsága [ADCOM] hagyta jóvá, és szavazta meg és Robert S. Folkenberg, a hivatal elnöke tette közzé a Generál Konferencia 1995. június 29-től július 8-ig tartó ülésszakán Utrechtben, Hollandiában).

#### Gyakorlati alkalmazás

1.  Tartsunk ötletbörzét arról, miként lehet a családunk vagy a gyülekezetünk a megbékélés központja, ahol férjek és feleségek tágabb közösségben békülhetnek meg.

2.  Képzeljük el, kapunk egy feladatot, hogy három előadást kell elkészíteni a férj és a feleség keresztényi kapcsolatáról, ahogyan azt a közösségben megélik. Milyen témákat választanánk és milyen elemeket illesztenénk azokba?

3.  Kérjük meg az osztály tagjait, hogy azonosítsanak be három fő különbséget abban, ahogyan a Biblia tekint bizonyos dolgokra a férj-feleség családban megélt kapcsolatában, illetve ahogyan a helyi kultúra látja ugyanezt! Mondjunk egyénenként 3-3 módszert arra, miként lehetne javítani a családi viszonyokon, hogy közelítsünk a férj-feleség kapcsolatának bibliai modelljéhez!

`Jegyzetek`