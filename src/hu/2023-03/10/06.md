---
title:  Az „Egy Test” Mintája A Házasságban
date:  31/08/2023
---

`Tanulmányozzuk 1Móz 2:15-25 szakaszából a teremtés történetét! Mi történt, mielőtt a férjről és a feleségről elhangzott, hogy „egy testté” (1Móz 2:24) lettek?`

A feleségekre és a férjekre vonatkozó tanács kulcsa, hogy amikor Ef 5:31 versében Pál idézi 1Móz 2:24 versét, annak kiteljesedéseként értelmezi azt. Mózes első könyvének teremtéstörténete alapján elgondolkodik a keresztény gyülekezetek szükségleteiről és a családi kapcsolatok egészségéről. Hallja, amint 1Móz 2:24 versének üzenete visszhangzik a korszakokon át. Az isteni terv szerint a házasság „egy test” kapcsolata, amiben a testi egységet az érzelmi és lelki egység tükrözi, illetve amiben az érzelmi és lelki egység tartalommal tölti meg a szexuális kapcsolatot.

Figyeljük meg, 1Móz 2:24 versét idézve Pál olyan kijelentést választ a házasságról, ami még a bűnbeesés előtt hangzott el, azt alkalmazza a keresztény férjekre és feleségekre! A markánsan bűnbeesés utáni jellegű világunk vadul visszaél a férfi és nő közötti nemi kapcsolattal, ami mutatja, mennyire mélyen gyökerezik a mai kultúrában az a gondolat, miszerint az egyesülés a nő alávetettségét jelképezi. Az apostol úgy érvel, hogy Mózes első könyvé­ben a nemi kapcsolat nem az alávetettségről, hanem az egységről szól. Nem jelképezi, nem testesíti meg a férfi uralmát, hanem a férj és a feleség egységét jelenti, ami olyan teljes, hogy „egy testté” lesznek. Tehát 1Móz 2:24 és Ef 5:21-33 verseihez fordulhatunk a házasságra és a nemi életre vonatkozó fontos, a kultúrával ellentétes és azt helyreigazító teológiáért.

A következő versben Pál ugyanebben az összefüggésben szól a „nagy” titokról (lásd Ef 5:32). Itt megtalálható az eddig tárgyalt kettős metafora mindkét oldala: a keresztény házasság értelmezése Krisztusnak az egyházával való viszonya fényében és Krisztusnak az egyházzal való kapcsolata, amit a keresztény házasság fényében határoz meg (Ef 5:32).

A keresztény házasság értékét emeli, amikor Krisztus és egyháza kapcsolatához hasonlítja. Továbbá ha az egyháznak a Krisztussal való kapcsolatára a gondoskodó keresztény házasság lencséin keresztül tekintünk, akkor a hívők tisztábban látják a Krisztushoz fűződő közös kapcsolatukat.

Ef 5:33 verse hogyan összegzi tömören Pál tanácsát Ef 5:21-32 szakaszában? A párok hogyan alkalmazhatják még teljesebben ezeket az elveket a házasságukban?

---

#### Ellen G. White idézetek

Ha a családtagok gyöngédséget ápolnának a szívükben, ha nemes tiszteletadást és nagyvonalú megértést tanúsítanának egymás véleménye és ízlése iránt, akkor a feleség keresné az alkalmakat, hogy férje iránti szeretetét gyöngéd gesztusokkal fejezhesse ki, a férj pedig kedves elismerést és tiszteletet tanúsítana a felesége iránt, és a gyermekek is hasonló lelkületet táplálnának. Ilyen befolyások uralnák az otthont, és így a nyomorúság számos hullámát el lehetne hárítani! A férfiak nem keresnék máshol a boldogságot, a feleségek sem vágyódnának más szeretet után, nem veszne ki az önbecsülés és a bátorság, és a házastársak nem válnának boldogtalanná. Egyetlen életet kaptunk, amit minden erőnkből elviselhetővé, kellemessé, sőt, boldoggá kell tennünk – önuralmat gyakorolva. – This Day With God, 335. o.

Az őszinte szeretet nem erőteljes és heves szenvedélyt jelent. Ellenkezőleg: nyugodt és mélységes természetű. Túllát minden külső tényezőn, és csak a minőségi dolgok vonzzák. Bölcs és megfontolt, ezért az odaadása is valós meg tartós.

Akinek a szíve megtelt Krisztus szeretetével, nem fog csökönyösen ragaszkodni a saját ötleteihez. A vallás maga a szeretet. A keresztény otthon pedig az a hely, ahol olyan szeretet uralkodik, amely szavak és tettek által fejezi ki a gondoskodást, a gyöngéd kedvességet és az előzékenységet. […]

Az Úr Jézus boldog családokat és otthonokat szeretne látni.

A férfiak és a nők elérhetik azt az eszményképet, amit Isten kijelölt számukra, ha Krisztushoz fordulnak segítségért. Aki szeretetteljes bizalommal adja át magát az Úrnak, annak életében Isten kegyelme elvégzi mindazt, amire az emberi bölcsesség képtelen. A gondviselő Isten képes mennyei eredetű kötelékkel egymáshoz láncolni az emberek szívét, s ennek eredményeképpen a szeretet már nem csak negédes és hízelgő szavakban fog megnyilvánulni. A mennyei szövőszékeken sokkal finomabb és tartósabb kelme készül, mint amit földi mesteremberek készíthetnek, és nem csupán egy darabka vászon lesz az eredménye, hanem egy olyan szövet, ami minden próbát kiáll. A szíveket egy tartós aranyfonál fogja egymáshoz láncolni. – The Faith I Live By, 255. o.

Azok a házaspárok, akik egyesítették életcéljaikat, különböző jellemtulajdonságokkal és egyéni felelősséggel rendelkeznek. Mindegyiknek megvan a maga munkája, de a nőket nem az elvégzett munkájuk mennyisége szerint kell értékelnünk, mint a teherhordó állatokat. A feleség a családi kör dísze, mint a bölcs férj felesége és társa. Minden lépésnél tegye fel a kérdést: „Ez az igazi nőiesség mértékegysége?” „Hogy tegyem befolyásomat az otthonomban krisztusivá?” A férj adja tudtára feleségének, hogy értékeli a munkáját.

A feleség tisztelje férjét. A férj szeresse és ápolja feleségét, és amikor házassági fogadalmuk egyesíti őket, Krisztusban való hitük tegye eggyé őket benne. Istennek tetsző, ha látja, hogy azok, akik házasságra lépnek, együtt tanulnak Jézusról, és egyre jobban átitatódnak Lelkével. – Boldog otthon, 114. o.