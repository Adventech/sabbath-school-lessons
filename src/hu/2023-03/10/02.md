---
title:  Tanácsok Keresztény Feleségeknek
date:  27/08/2023
---

Pál egy kapocsként szolgáló szakasszal, Ef 5:21 versével indít, összekötve 5:1-20 részét 5:22-33 verseivel. Amellett érvel, hogy a gyülekezeti tagok engedelmeskedjenek egymásnak (vö. Mk 10:42-45; Róm 12:10; Fil 2:3-4). A hívőknek „Krisztus félelmében” (Ef 5:21, ÚRK) kell így tenniük. Ez az egyik első annak sorában, amikor Pál a Krisztussal való kapcsolatot mutatja be a legfontosabbnak és a legmeghatározóbbnak a hívők életében.

`Mire gondol az apostol, amikor buzdítja a gyülekezeti tagokat, hogy engedelmeskedjenek egymásnak? Hogyan értsük ezt (Ef 5:21)?`

Az apostol kéri a keresztény feleségeket, hogy úgy „engedelmeskedjenek saját férjüknek, mint az Úrnak” (Ef 5:22, ÚRK). Egyértelművé teszi, hogy minden feleség a saját férjének engedelmeskedjen (lásd még 1Pt 3:1, 5). Vajon azt érti ezen, hogy a feleség úgy engedelmeskedjen a férjének, mintha ő lenne Krisztus? Vagy inkább azt gondolja, hogy a nőnek végeredményben, igazából Krisztusnak kell engedelmeskednie?

Tekintettel Ef 6:7 versére – ahol a szolgákat kéri, hogy úgy szolgáljanak, „mint akik az Úrnak szolgálnak és nem embereknek” – és Kol 3:18 versére – ahol a feleségektől azt kéri, hogy úgy engedelmeskedjenek a férjüknek, „amiképpen illik az Úrban” – az utóbbi nézetet kell előnyben részesítenünk. A feleségek maguk is hívők, akiknek végső soron Krisztust kell tisztelniük a férjük előtt.

Efezus és Kolossé levelei egyaránt Krisztust – egyedül Krisztust – nevezik az egyház, azaz a test Fejének (Ef 1:22; 5:23; Kol 1:18): „Krisztus is feje az egyháznak, és ugyanő megtartója a testnek” (Ef 5:23). A hasonlat szerint a férj „feje a feleségének” (Ef 5:23), az egyház számára pedig a Krisztushoz való hűség tekintetében példaként szolgál a feleség hűsége a férje iránt. Ez a szakasz szerető, gondoskodó, nem pedig boldogtalan házasság képét feltételezi. Nem szabad ezt a verset semminemű családon belüli erőszak igazolására használni!

Az imént olvasottak fényében miért olyan fontos emlékezni arra, hogy e tanács szerint járjunk el? „Ha a férj nyers, durva, féktelen, önző, érdes, basáskodó férfi, akkor soha ne ejtse ki azt a szót, hogy »a férj feje a feleségének« és annak engedelmeskednie kell mindenben; mert nem ő az Úr; és nem a szó valódi értelmében vett férj” (Ellen G. White: Boldog otthon. Budapest, 1998, Advent Kiadó, 100. o.).

---

#### Ellen G. White idézetek

Milyen sok nehézséget, nyomorúságot és boldogtalanságot el lehetne kerülni, ha a férfiak és nők kölcsönösen ápolnák a tiszteletet, a figyelmességet, a kedves és értékelő szavakat, az apró előzékenységeket an­­nak érdekében, hogy megőrizzék a szeretetet, és olyan érzelmeket tápláljanak egymás iránt, mint korábban, amikor meghódították egymás szívét! Ha a férj és a feleség alkalmazza a szeretet megőrzésének ezen figyelmes ápolási eszközeit, akkor boldogok lesznek egymás társaságában, és megszentelő befolyást gyakorolnak a családban. Önmagukban egy kis boldogságvilágot fognak kialakítani. – This Day With God, 335. o.

Az Úr úgy döntött, hogy a férfi legyen az asszony feje és oltalmazója, neki kell egyben tartania a családot, mint ahogy Krisztus is az egyház feje és Megváltója. Minden házastárs, aki vallja, hogy szereti Istent, tanulmányozza figyelmesen az Úr elvárásait saját családi pozí­ciójára vonatkozóan. Krisztus bölcsen, szelíden és gyöngéden gyakorolja tekintélyét, és a férjnek hasonló módon kell eljárnia, így kell utánoznia azt, aki feje az egyháznak. […]

Se a férj, se a feleség ne törekedjen a másik fölötti uralkodó magatartásra. Ne próbáljátok elérni, hogy a társatok vesse alá magát a ti elvárásaitoknak. Ha így viselkedtek, nem fogjátok tudni megőrizni a társatok szeretetét. Legyetek szelídek, türelmesek, megbocsátók, figyelmesek és előzékenyek. Isten kegyelme által boldoggá tehetitek egymást úgy, ahogy azt megígértétek a házassági fogadalmatokban. – The Faith I Live By, 259. o.

A zsidók nem voltak készek alávetni magukat az Úr utasításainak és korlátozásainak. A maguk útját akarták, a maguk feje után akartak menni, belátásukat követni. Ha ezt az Úr rájuk hagyta volna, nem zúgolódtak volna Mózes ellen, a fegyelem alatt azonban egyre nyugtalankodtak.

Isten azt akarja, hogy népe fegyelmezett legyen, egy akarattal cselekedve. Azt akarja, hogy megértsék egymást, hogy fogjanak össze egyazon elvben, egyazon felfogásban. Az ilyen állapot eléréséhez sokat kell még tennünk. Le kell csillapítanunk, át kell alakítanunk gonosz szívünket… Az Úr nem akarja, hogy feladjuk egyéniségünket. S ki lehetne alkalmas bírája, hogy mennyire terjedhet az egyéni függetlenség? […]

Ismét Pál inti testvéreit: „A szeretet képmutatás nélkül való legyen. Iszonyodjatok a gonosztól, ragaszkodjatok a jóhoz. Atyafiúi szeretettel egymás iránt gyengédek, a tiszteletadásban egymást megelőzők legyetek.” – Bizonyságtételek a gyülekezeteknek, 3. köt., 360. o.