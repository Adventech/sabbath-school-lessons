---
title:  Az Egyház Krisztus Menyasszonya - 1. Rész
date:  28/08/2023
---

`Vessük össze Ef 5:25-27, 29 szakaszát Ez 16:1-14 részében a lelenc gyermek történetével! Pál mely elemeit idézi a példának?`

Az apostol Ef 5:25-27, 29 verseiben az esküvő-házasság metaforáját alkalmazza az egyházra és annak Krisztussal való kapcsolatára, eközben pedig találékonyan merít az ókori esküvői szokásokból és szerepekből. Az egyháznak mint menyasszonynak Krisztus a mennyei vőlegénye, aki:

1)  Úgy szereti az egyházat, mint menyasszonyát (Ef 5:25). Sosem szabad elfelednünk, hogy ez Jézus szívéből fakad! Szeret bennünket.

2)  Váltságul adja magát a menyasszonyért. Az ókori házasságok fényében a vőlegény „megvette” a menyasszonyt egy bizonyos „váltságdíj” fejé­ben, ami az esetek többségében drága értéktárgyak mellett egy jelentősebb pénzösszeg volt, olyan nagy, hogy egész falvak gazdasága függött ettől a szokástól. Testet öltésekor és a kereszten Krisztus megfizette menyasszonya, az egyház váltságdíját, „Önmagát adta azért” (Ef 5:25).

3)  Megfürdeti a menyasszonyát. A menyasszony előkészületei fontos részét képezték az ókori esküvői ünnepségeknek. A menyasszonyt ma is a nőrokonai és a koszorúslányok készítik fel a szertartásra. Pál viszont úgy képzeli, hogy a Vőlegény készíti fel menyasszonyát az esküvőre. Ő az, aki megszenteli és megtisztítja „a víz fürdőjével” (Ef 5:26, ÚRK), ami valószínűleg a keresztségre utal.

4)  Ígéreteket tesz. A tisztítást „az ige által” (Ef 5:26, ÚRK) végzi, ez utalás a fogadalomra, amit az isteni Vőlegény tesz menyasszonyának, talán az eljegyzés szertartásakor (vö. Ef 1:3-14; 2:1-10, ami megjegyzi, hogy Isten mit ígért megtérésükkor a hívőknek). A mai eljegyzés ókori változata volt a lánykérés, aminek igen komoly tárgylások képezték a részét, a keretében írásban állapodtak meg a menyasszony megváltásának díjáról (a férj részéről) és a hozományról (a menyasszony családjának a házassághoz való hozzájárulásáról).

5)  A menyasszony felkészítése és felékesítése. A menyasszony csodaszép, káprázatosan ragyog, amikor végre megjelenik Vőlegénye előtt (Ef 5:27). Krisztus nem csupán megfürdeti a menyasszonyt, hanem fel is készíti és felékesíti.

Hogyan segítenek ezek a versek megérteni, hogy mit érez irántunk Krisztus? Miért olyan vigasztaló ez a tudat?

---

#### Ellen G. White idézetek

E veszedelmes idők záró eseményei között élünk. Az Úr előre látta az eljövetele küszöbén uralkodó hitetlenséget. Ezért ismételten figyelmeztetett, hogy eljövetele váratlan lesz. „Mintegy tőr, úgy lep meg mindeneket, akik az egész föld színén lakoznak.” (Lk 21:35) Két csoport él a földön… Lesznek, akik készen várják a vőlegény érkezését, és vele együtt bemennek a menyegzőre. Mily becses ez a gondolat azoknak, akik várják és vigyázzák megjelenését! „Krisztus szerette az egyházat, és önmagát adta azért, hogy azt megszentelje, megtisztítván a víznek fürdőjével az Ige által. Hogy majd maga elébe állítsa dicsőségben az egyházat, úgy, hogy ne legyen rajta szeplő vagy sömörgőzés vagy valami afféle, hanem legyen szent és feddhetetlen.” (Eféz 5:25–27) Akiket Isten szeret, azért nyerik el tetszését, mert szépséges a jellemük. – Bizonyságtételek a gyülekezeteknek, 6. köt., 129. o.

Tanítványaiért mondott közbenjárói imádságában így szólt: „És én azt a dicsőséget [jellemet], amelyet nékem adtál, őnékik adtam, hogy egyek legyenek, amiképpen mi egy vagyunk; én őbennük, és te énbennem, hogy tökéletesen eggyé legyenek, és hogy megismerje a világ, hogy te küldtél engem, és szeretted őket, amiként engem szerettél.” (Jn 17:22–23)

Isten célja továbbra is az, hogy megszentelje, megtisztítsa, és „önmaga elébe állítsa dicsőségben az egyházat, úgy, hogy azon ne legyen szeplő vagy sömörgőzés vagy valami afféle” (Ef 5:26–27). Krisztus az általa bemutatott jellemnél nem kérhet nagyobb ajándékot az Atyától hívei számára. Milyen nagyszerű dolog! Micsoda kegyelem, hogy kiváltságában részesülhet minden egyes követője! Bárcsak jobban értékelnénk azt a megtiszteltetést, amelyben Krisztus részesít minket! Igáját hordozva és tőle tanulva hozzá hasonlóvá válunk vágyainkban, szelídségben, alázatban és jellemünk szépségében. – Isten csodálatos kegyelme, 322. o.

Krisztus és az egyháza között nagyon szoros és szent kötelék van. Ő a vőlegény, az egyház pedig a menyasszony, Ő a fej, az egyház pedig a test. A Krisztussal való kapcsolatba tehát az egyházzal való kapcsolat is beletartozik.

Az egyház szervezetének célja a szolgálat, és a Krisztusért való szolgálatra szánt élet egyik első lépése az egyházzal való kapcsolat. A Krisztushoz való hűség megkívánja a gyülekezeti szolgálat hűséges végzését is. Ez fontos az egyén képzésében, és az olyan gyülekezetben, amelyet áthat a Mester élete, a szolgálat a kinti világra fog irányulni. – Nevelés, 268. o.