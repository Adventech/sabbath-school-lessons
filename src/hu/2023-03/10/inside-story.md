---
title: Történet
date: 01/09/2023
---

#### BÖRTÖNLÁTOGATÁS SPANYOLORSZÁGBAN

_Gabriel Diaz_

Úgy is mondhatnám, szenvedélyem a rabok között végzett szolgálat. Bárhová is helyeztek lelkészként, mindenhol végeztem börtönmissziót, először Kolumbiában, most pedig Spanyolországban. Az elmúlt két évtizedben négy börtönben szolgáltam Spanyolországban, az egyik a madridi női fegyház volt. A 400 rabot őrző fegyházba bejutnom háromévnyi tárgyalás után sikerült. Végül 2019-ben a vezetőség biztosított számomra heti másfél órát minden csütörtökön 17:30-tól 19 óráig. Az első istentiszteletre egyetlen nő jött el, de ő nagyon figyelmesen hallgatott. Mondtam neki, hogy nagyon örülök a jelenlétének, és kértem, hogy imádkozzunk többiekért is. A negyedik alkalommal már tízen vártak rám! Ma 60 rab jár a heti összejövetelekre. Életkoruk 22-70 év között van. Az istentisztelet három részből áll: énekek és ima, személyes bizonyságtételek és bibliatanulmányozás.

Beszélgetés közben mindig emlékeztetem őket, hogy Isten a mennyei Atyjuk. „Isten a lányainak tekinti magukat” – erősítem bennük a gondolatot.

Lelkészi szolgálatom teljes ideje alatt sehol nem tapasztaltam olyan komoly istentiszteletet és dicsőítést, mint ott. Az asszonyok nagyon őszinték, nyíltan feltárják szívüket imáikban. Néha jobban várom a csütörtöki alkalmakat, mint a szombati összejöveteleket. Mivel az időnk szűkös, mindig kérem őket, hogy írják le papírra a tapasztalataikat. Már egész nagy halom levelem van, amelyek arról tanúskodnak, milyen változásokat hozott Isten az életükben. Jönnek velem a gyülekezet tagjai is, de ők csak üvegablakon keresztül találkozhatnak a rabokkal, egyedül én mehetek be közéjük. Mégis együtt látjuk szolgálatunk gyümölcsét, az átadott életeket.