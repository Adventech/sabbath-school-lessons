---
title: Történet
date: 07/07/2023
---

#### FELEJTHETETLEN ÚT LIBANONBA

_Kathie Lichtenwalter_

Az önkéntesként dolgozó tanító, Ruan Oliveira sokat gondolkodott, miközben hallgatta a missziós képzés előadóját a libanoni Bejrútban működő Közel-keleti Egyetemen. „Hol láttam már ezt az embert?” – törte a fejét. Ruan Brazíliából érkezett önkéntesként, hogy 1-8. osztályos szíriai menekült gyerekeket tanítson. Most Brian Manley-t hallgatta, aki a sátorkészítő misszióról beszélt a hallgatóságnak. Ennek az a lényege, hogy az emberek a saját szakmájukban dolgoznak és úgy szolgálnak nem keresztény országokban.

Ruannak mindig is a vérében volt a misszió. 2017-ben részt vett Argentínában egy konferencián, ott sokat beszéltek a sátorkészítő misszióról, ami nagyszerű lehetőség. Egyetemi tanulmányai közben jutott ki először egy nem keresztény ázsiai országba. Megtanulta a helyi nyelvet. Brazíliába visszatérve újra kereste a lehetőséget, hogy a Közel-Keletre utazhasson misszionáriusként. Az első ajánlat a bejrúti Adventista Oktatási Központból érkezett, és Ruan 6 hét múlva már Libanonban volt. Egy évet dolgozott ott, és azt tervezi, hogy tanulmányai befejezése után főállású misszionárius lesz. Miután rájött, hol találkozott először Brian Manley-vel, még erősebb lett a meggyőződése, hogy Isten hívta el misszionáriusnak. Az előadás után megszólította Manley-t: „Tudom, hol találkoztunk először!” Majd megmutatta neki az öt évvel korábban, Argentínában készült közös fotót. Manley előadása volt az, ami vágyat ébresztett a szívében, hogy a Közel-Keleten szolgálja Istent.