---
title:  Nagy Ár A Megváltásért, Bőséges Bűnbocsánat
date:  03/07/2023
---

Pál hallgatósága életében a bűn sötét, mindent lehengerlő erő volt. Élő halottak – az apostol így jellemezte korábbi létüket, „halottak voltatok vétkeitek és bűneitek miatt” (Ef 2:1, ÚRK). Úgy éltek, avagy „járkáltak”, ahogy Sátán parancsolta (Ef 2:1-3). A bűn és Sátán rabjaiként maguktól nem szabadulhattak, meg kellett őket menteni. Isten ezt Krisztus kegyelme által tette meg, Pál ezért az Úr kegyelmének két új áldását magasztalja a hívők életében: a megváltást és a bűnbocsánatot.

`Olvassuk el Ef 1:7-8 verseit! A „megváltás” fogalma gyakran megjelenik az Újszövetségben. Hasonlítsuk össze az alkalmazását Kol 1:13-14, Tit 2:13-14 és Zsid 9:15 verseivel! Milyen gondolatok köszönnek vissza Ef 1:7-8 szakaszából?`

Ef 1:7 versében a „váltságnak” fordított görög szó az apolütrószisz, ami eredetileg arra vonatkozott, amikor megvásárolták egy rabszolga szabadságát, vagy amikor fizettek egy fogoly kiszabadulásáért. Szinte halljuk a rabszolga-kereskedő hangját, aki árusítja a portékáját, vagy azt, ahogy a rabszolga bilincsei dermesztően csikorognak. Amikor az Újszövetség a megváltást tárgyalja, hangsúlyozza a rabszolgák szabadságának nagy árát. Elképesztően magas volt a szabadságunk ára: „Benne [Jézusban] van a mi váltságunk az ő vére által” (Ef 1:7, ÚRK). A megváltás gondolata Isten kegyelmét, nagylelkűségét méltatja, amiért megfizette a hatalmas árat. Isten szabadságot és méltóságot ad nekünk, többé már nem vagyunk rabok! „A megváltás azt jelenti, hogy emberként és nem tárgyként kezelnek bennünket. A menny polgáraivá válunk, ahelyett, hogy a föld rabszolgái lennénk” (Alister E. McGrath: What Was God Doing on the Cross? Grand Rapids, MI., 1992, Zondervan, 78. o.). Figyeljünk fel arra, hogy középkori, nem biblikus eredetű az a gondolat, miszerint Isten Sátánnak adja a megváltás árát! Az Úr semmivel nem tartozik az ördögnek, nem is fizet neki semmit! A Golgota biztosította áldások közé tartozik a bűneink bocsánata (Ef 1:7). Krisztus a kereszten magára vette mind múltbeli, mind jövőbeli bűneink árát, „Eltörölte az ellenünk szóló rendelkezéseivel minket terhelő adóslevelet” (Kol 2:14, ÚRK). Isten nagylelkű Atyaként járt el, amikor Krisztus által megváltott és megbocsátott nekünk „kegyelmének gazdagsága szerint. Melyet nagy bőséggel közölt velünk” (Ef 1:7-8).

Mit jelent nekünk, hogy megbocsátást és megváltást nyertünk Krisztus engesztelő áldozata révén? Mi van, ha méltatlannak érezzük magunkat? (Támpont: méltatlanok vagyunk, éppen ez a kereszt lényege!)

---

#### Ellen G. White idézetek

Igaz ugyan, hogy [mennyei Atyánk] gyűlöli a bűnt, de szereti a bűnöst, és önmagát adta Krisztusban, hogy mindnyájan, akik akarunk, megmeneküljünk, és az örök dicsőség részeseivé lehessünk. Vajon szólhatott volna-e hozzánk meggyőzőbben és szívélyesebben, mint a következő szavakkal? „Elfeledkezhet-e az anya a gyermekéről, hogy ne könyörüljön méhe fián? És ha elfeledkeznének is ezek: én terólad el nem feledkezem.” (Ésa 49:15) […]

Az ígéretek olvasásánál figyeld meg, hogy azokból kimondhatatlan szeretet és irgalom árad ki. Az atyai szív leírhatatlan szeretettel hajolt le a bűnösökhöz. „Akiben van a mi váltságunk az ő vére által, a bűnöknek bocsánata az ő kegyelmének gazdagsága szerint.” (Eféz 1:7) Csak hidd erősen, hogy Isten megsegít, és isteni képmását ismét visszaállítja benned! Ha közeledsz hozzá, ha bevallod neki a bűneidet, ha azokat megbánod és elhagyod, akkor Ő is közeledik hozzád isteni szeretetével és bocsánatával. – Jézushoz vezető út, 54. o.

Egyszerűek, igazságosak és méltányosak a feltételek, hogy könyörületet nyerjünk Istentől. Az Úr nem vár el tőlünk semmi nehezet ahhoz, hogy bűnbocsánatot nyerjünk. Nem kell hosszú, fárasztó zarándokútra indulnunk, nem kell fájdalmas vezeklést végeznünk, hogy ezek a tettek a menny Istenének kegyeibe ajánljanak minket, vagy jóvátegyék a bű­­neinket. Hanem az kap kegyelmet, aki bevallja s elhagyja a bűnét. Becses ígéret ez, amit a bűnbe esett ember kapott, hogy bízni tudjon Isten szeretetében, s törekedjék az örök életre, Isten országába. – Bizonyságtételek a gyülekezeteknek, 5. köt., 635. o.

Bárcsak olyan pontosan tudnám mindezt népünk elé tárni, ahogy én is láttam az emberért meghozott végtelen nagy áldozatot. Az igazság elvárta, hogy az embernek szenvednie kelljen. De Krisztus, aki egyenlő az Atyával, magára vállalta és hordozta Isten előtt ezt a szenvedést. Önmagáért nem kellett engesztelést szereznie, ezt csak és kizárólag az emberért tette. Súlyos szenvedése arányos volt méltóságos és magasztos jellemével. Sosem fogjuk megérteni Isten szeplőtlen Báránya szenvedéseinek mélységét, amíg nem fogjuk fel, hogy milyen mély szakadékból voltunk kiemelve, és milyen szörnyűséges a bűn, amelyet elkövetett az emberiség, és amíg hit által nem kapaszkodunk bele a felkínált bűnbocsánatba.

Pontosan ezen a ponton vétkeznek a legtöbben. Nem hiszik el, hogy Jézus egyénileg mindenkinek meg tud bocsátani. Nem hajlandók elhinni Isten szavát. Pedig Ő arról biztosított bennünket, hogy hűségesen betartja ígéretét, megbocsát és megigazít a törvénye tekintetében. Az ő kegyelme semmiben sem szenved hiányt. Ha ennek a láncnak akár egy szeme is hiányozna, elvesznénk a bűneinkben és a reménytelenségben. De az ő kegyelmében nincs egyetlen gyenge vagy hiányos láncszem sem. Ó, micsoda értékes megváltás! Miért nem tesszük életünk részéve ezt a nagy igazságot? Íme, ez a mindent átfogó igazság: Isten Krisztus érdemei alapján megbocsátja a bűneinket – még az én bűnei­met is –, ha élő hittel kérjük, és hisszük, hogy Ő ezt teljes mértékben meg is teheti. – The Upward Look, 219. o.