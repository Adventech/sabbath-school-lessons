---
title:  A Szentlélek - Pecsét És Zálog
date:  06/07/2023
---

`Ef 1:13-14 szakaszában Pál röviden összefoglalja az olvasói megtérési történetét. Milyen szakaszokat említ?`

Pál két képet vagy metaforát használ a Szentlélekre, amikor a hívők életében megmutatkozó jelentőségét kutatja. Először is pecséthez hasonlítja, ami a Lélek elpecsételő jelenlétét jelképezi, ez a megtérés idején történik. Az ókorban széles körben használtak pecsétet különféle céllal: hitelesítették vele törvények és megállapodások másolatait, vagy valamilyen tároló eszköz tartalmának kiválóságát, mennyiségét (pl. Ez 28:12). Pecséttel tanúsítottak adásvételt (pl. Jer 32:10-14, 44), szerződéseket, leveleket (pl. 1Kir 21:8), végrendeleteket és örökbefogadást. A Szentlélek jelenléte az ember életében Istenhez tartozóként jelöli meg a hívőt, valamint biztosítja védelmének ígéretéről (vö. Ef 4:30), megpecsételtetett „a megígért Szentlélekkel” (Ef 1:13, ÚRK).

„Pál egyértelműen kijelenti, hogy amint valaki átadja az életét Jézusnak és hisz benne, a Szentlélek elpecsételi (görög ige: szphragidzó) Krisztusban a megváltás napjára. Milyen csodálatos, felszabadító és megnyugtató ez az igazság! Isten Lelke már a hitük megvallásának legelső pillanatában megjelöli Krisztus követőit az üdvösség pecsétjével” (Jiři Moskala: Misinterpreted End-Time Issues: Five Myths in Adventism. Journal of the Adventist Theological Society, 28, 1. sz. 2017, 95. o.).

A második kép a zálog, amit az apostol a Szentlélekre használ. A Lélek az örökségünk záloga, előre mutat a pillanatra, amikor teljes egészében megkapjuk az örökséget (vö. 2Kor 1:22; 5:5).

A „zálognak” fordított héber jövevényszót (arrabón) az újszövetségi időkben gyakran használták a koiné, vagyis a görög köznyelvben. Az „első részletet”, a „letétet” jelezte, ami után a fizető félnek még többet kell majd teljesítenie.

Figyeljük meg, nem a hívőknek kell megfizetniük ezt az összeget, hanem ők kapják Istentől! Pál elmondja, hogy a Szentléleknek a hívők életében való jelenléte az üdvösségük és megváltásuk örökségének első törlesztőrészlete, aminek a teljességét Krisztus visszatérésekor vehetik át. A mi feladatunk hálával és alázatos szívvel elfogadni, amit Isten felkínál nekünk Jézusban.

---

#### Ellen G. White idézetek

Különböznünk kell a világtól, mert Isten reánk helyezte pecsétjét; mert bennünk kinyilatkoztatja saját szeretetét és jellemét. Megváltónk pedig befedez minket igazságával.

Amikor Isten kiválaszt embereket a szolgálatra, nem kérdezi, van-e földi gazdagságuk, műveltségük vagy szónoki képességük. Csupán ezt kérdezi: „Elég alázatosak-e ahhoz, hogy megtaníthatom őket utaimra? Rájuk bízhatom-e Igémet? Képviselnek-e majd engem?”

Isten minden embert csak annyira tud felhasználni, amennyire Lelkével betöltheti a lélek templomát. Isten csak az ő képmását tükröző munkát fogadja el. Követőinek – megbízatásuk hitelesítéseként – magukon kell viselniük a menny örökkévaló alapelveinek kitörölhetetlen jegyeit. – A nagy Orvos lábnyomán, 37. o.

A Szentlelket Isten adta megújító erőként, hogy hathatóssá tegye a Megváltó halála által szerzett üdvösséget. Igyekszik az emberek figyelmét állandóan arra a nagy áldozatra irányítani, melyet Krisztus hozott a golgotai kereszten. Bemutatja Isten szeretetét a világ előtt, és a bűneiről meggyőzött lélek számára hozzáférhetővé teszi a Szentírás értékeit.

Miután a Szentlélek meggyőzte az embert bűneiről, az életszentség és igazság színvonalát feltárta előtte, elvonja szeretetét e világ dolgaitól, és betölti lelkét a szentség utáni vággyal. „Az elvezérel majd titeket minden igazságra” (Jn 16:13) – jelentette ki az Üdvözítő. Ha az emberek készek arra, hogy a Lélek munkálkodjon bennük, akkor egész lényük megszentelődését véghezviszi. A Szentlélek az isteni jellemvonásokat vési be a lélekbe. Hatalma által oly világossá teszi az élet útját, hogy senki sem tévedhet el. – Az apostolok története, 52. o.

Isten a Szentlélek ajándékával vágyik felüdíteni népét. Arra is vágyik, hogy újra megkeresztelje őket szeretetével. A Szentlélek hiánya nem szükségszerű a gyülekezetben. Krisztus mennybemenetele után olyan hatalmasan és teljességgel töltötte ki a Szentlelket várakozó, imádkozó, hívő tanítványaira, hogy az minden szívet elért. A Föld a jövőben megtelik Isten dicsőségével. Szent befolyásnak kell áradnia a világra azoktól, akiket az igazság megszentelt. A földet a kegyelem légkörének kell körülölelnie. A Szentlélek munkálkodni fog az emberek szívén, és megmutatja nekik Isten dolgait. – Bizonyságtételek a gyülekezeteknek, 9. köt., 40. o.