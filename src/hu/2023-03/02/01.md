---
title:  Isten Hatalmas, Krisztus-központú Terve
date:  01/07/2023
---

### E heti tanulmányunk
5Mózes 9:29; Efezus 1:3-14; 2:6; 3:10; Kolossé 1:13-14

> <p></p>
> „Áldott az Isten, a mi Urunk, Jézus Krisztus Atyja, aki megáldott minket minden lelki áldással a mennyekben, a Krisztusban” (Ef 1:3, ÚRK).

Huszonöt évvel azután, hogy Neil Armstrong az emberek közül elsőként járt a Holdon, köszönő üzenetet írt a csapatnak, akik megtervezték az űrruhát (Extravehicular Mobility Unit, rövidítve EMU), amiben megtette a történelmi lépéseket. A „történelem legtöbbet fényképezett űreszközének” nevezte az öltözéket, amiről tréfásan azt mondta, hogy „csúnya viselőjét” sikerült elbújtatnia a tekintetek elől. Armstrong köszönetet mondott a Johnson Űrközpont „EMU csapatának” a „szívós, megbízható és szinte simogató” öltözetért, ami az életét védte. „Negyedszázadnyi köszönetet és dicséretet” küldött nekik.

Pál emelkedett köszönő szavakkal kezdi az Efezusi levelét, Istent dicsőíti minden kiárasztott áldásáért, ami nélkülözhetetlen a hívők életéhez – mint az űrruha annak, aki a Holdon jár. Kifejti, hogy Isten már „a világ teremtése előtt” (Ef 1:4, ÚRK) munkálkodott ezekért a hatalmas áldásokért. Hálát ad neki mindenért, amit a történelem során a hívőkért tett.

Az apostol bevezetője még értékesebbé teszi a levelet, főként mivel bemutatja, hogyan kell Istent dicsőíteni és hálát adni neki a tőle kapott áldásokért.

---

#### Ellen G. White idézetek

A kegyes áldásokban, melyeket mennyei Atyánk árasztott ránk, végtelen szeretet számtalan bizonyítékát ismerhetjük föl. Olyan gyöngéd szánakozást, mely fölülmúlja az anyának önfejű gyermeke miatt bánkódó szeretetét. Mikor a kereszt fényénél tanulmányozzuk az isteni jellemet, méltányossággal és igazsággal elegyített könyörületet, gyöngédséget és megbocsátást ismerünk fel benne. Akkor János nyelvén kiáltjuk: „Lássátok, milyen szeretettel szeret minket az Atya: Isten fiai­nak hívnak.” Őt látjuk a királyi széken, akinek kezén, lábán, oldalán nyomot hagyott az azért elviselt szenvedés, hogy az embert Istennel, Istent pedig az emberrel megbékítse. A páratlan kegyelem oly Atyát nyilatkoztatott ki nekünk, aki végtelen, aki megközelíthetetlen világosságban lakozik, de aki a Fiának érdemein keresztül mégis magához fogad bennünket. Az ítélet felhője, mely csakis nyomorúsággal és kétségbeeséssel fenyegetett, a keresztről visszatükröződő fényben megmutatja Isten írását: „Élj, bűnös, élj! Te bűnbánó és hívő lélek, élj. Megfizettem érted a váltságot.” – Bizonyságtételek a gyülekezeteknek, 4. köt., 461. o.

Az Úr Jézus szeret téged. Ha kételkedsz szeretetében, nézz a Kálváriára. A keresztről tükröződő világosság megmutatja annak a szeretetnek a nagyságát, amit nyelv nem képes elmondani.

Isten irgalma vesz körül minden pillanatban, és javadra válna, ha figyelembe vennéd, hogyan és honnan érkeznek a nap mint nap téged érő áldások. Isten drága áldásai ébresszenek hálát benned! Nem vagy képes megszámolni az Úr áldásait, az irányodban megnyilvánuló szeretet megnyilatkozásait, mert olyan nagy a számuk, mint az üdítő esőcseppeknek. Az irgalom felhői készen csüngnek feletted arra, hogy megnyíljanak. Ha megbecsülöd az üdvösség értékes ajándékát, észre fogod venni a mindennapi frissítő erőt, Jézus védelmét és szeretetét; és a békesség útjain vezet majd téged. – Isten fiai és leányai, 340. o.

Egyedül az a vallás vezet Istenhez, amely Istentől jön. Ha helyesen akarjuk szolgálni Őt, az isteni Lélektől kell születnünk. Ő megtisztítja a szívet, megújítja a gondolkodást, új képességgel ruház fel, hogy ismerjük és szeressük Istent. Összes parancsolata iránt készséges engedelmességgel ajándékoz meg. Ez az igazi istentisztelet, a Szentlélek munkájának a gyümölcse. A Lélek fogalmaz meg minden őszinte imát, és az ilyen ima fogadható el Isten előtt. Ha valahol egy lélek az Úr után vágyakozik, ott megnyilvánul a Lélek munkája, és Isten megnyilatkozik annak az embernek. Ő az ilyen imádókat keresi. Arra vár, hogy elfogadhassa, fiaivá és lányaivá tehesse őket. – Jézus élete, 189. o.