---
title:  Isten Dicsőségére Élni
date:  05/07/2023
---

`„Őbenne kaptunk örökséget, ahogyan az előre el volt rendelve annak végzése szerint, aki mindent az ő akaratának tanácsából munkál, hogy dicsőségének magasztalására legyünk, mint akik előre reménykedtünk Krisztusban” (Ef 1:11-12, ÚRK).`

Úgy tűnik, az efezusi hívők elfelejtették, hogy kik is ők keresztényekként, ezért elcsüggedtek (lásd Ef 3:13). Pál a korábban írtakkal összhangban (Ef 1:3-5) ismét meg akarja szilárdítani őket keresztény identitásukban. A hívők nem különféle istenségek vagy égi erők véletlenszerű és önkényes döntéseinek áldozatai, hanem Isten gyermekei (Ef 1:5), akik számtalan áldáshoz férhetnek hozzá Krisztus által az Úr mélységes tanácsai és örökérvényű döntései révén. Isten célja, tanácsa és akarata (Ef 1:11) valósul meg az életükben annak a nagyobb tervnek a keretében, ami alapján mindent egyesíteni fog Krisztusban (Ef 1:10). Rendületlen lehet a bizalmuk az Isten előtti helyzetüket és az általa nyújtott áldások hatásosságát illetően. Az életüknek Ef 1:3-14 üzenetét kell hangosan hirdetnie: áldott legyen az Isten és az Úr Jézus Krisztus Atyja!

`Vessük össze az „örökség” témáját Ef 1:11, 14 és 18 verseiben! Vajon miért lehetett olyan fontos ez a gondolat Pálnak?`

Kaptunk már örökséget valakinek a halála után? Talán egy rokonunk hagyhatott ránk valamilyen értéket vagy jelentősebb pénzösszeget. Az apostol szerint Jézus halála révén a keresztények örökséget kaptak Istentől (Ef 1:14), ugyanakkor az Ő örökségévé is lettek (Ef 1:18).

Az Ószövetség időnként úgy utal a népre, mint Isten hagyatékára vagy örökségére (5Móz 9:29; 32:9; Zak 2:12). Egyértelmű Ef 1:18 versében az Úr öröksége vagy azzá válás gondolata, minden bizonnyal ezt jelenti Ef 1:11 versében a kifejezés (amit úgy is fordíthatnánk: „Benne váltunk örökséggé”). Pál a keresztényi énképük központi elemeként szeretné a hívők tudtára adni, hogy mennyire értékesek Isten szemében. Nemcsak örökséget kaptak az Úrtól (Ef 1:14; 3:6; vö. 5:5), hanem ők lettek Isten öröksége!

Mi a különbség aközött, amiért megdolgozunk és amit örökül kapunk? Hogyan segíthet ez a gondolat felmérni, hogy mit kaptunk Jézusban?

---

#### Ellen G. White idézetek

Sosem szabad szem elől tévesztenünk Krisztust. Róla hirdette ki az angyal: „Nevezd annak nevét Jézusnak, mert Ő szabadítja meg az ő népét annak bűneiből.” Jézus a drága Üdvözítő! Benne van minden – a segítség, az oltalom és a béke biztosítéka. Eloszlatja minden kételyünket, és Ő a mi legdrágább reménységünk. Ó, milyen értékes gondolat, hogy ténylegesen az isteni természet részeseivé válhatunk, amely ­hozzásegít győznünk úgy, ahogy Krisztus is győzött! Jézus a mi összes elvárásunk beteljesülése. Ő az énekünk dallama, és olyan, mint árnyékot nyújtó sziklaszirt a kiszáradt földnek. Szomjazó lelkünk számára Ő az élő víz. Oltalom a viharban. Ő a mi feddhetetlenségünk, szentségünk és megváltásunk. Amikor Jézus a mi személyes Megváltónkká válik, akkor dicsőítetni fogjuk Őt, aki a sötétségből az ő csodálatos világosságára hívott el bennünket. – Reflecting Christ, 21. o.

Így majd annak idején megnyílnak az egek kapui, hogy bevonulhassanak rajtuk Isten gyermekei, és a dicsőség Királyának ajkáról mint legszebb zene érinti a fülüket: „Jertek, én Atyámnak áldottai, örököljétek ez országot, amely számotokra készíttetett!” (Mt 25:34)

Ezután üdvözölni fogják a megváltottakat abban a hazában, melyet Jézus készít számukra. Ott majd más társaságban élnek, mint a bűnös Földön; ott többé nem találkoznak hazugokkal, bálványimádókkal, tisztátalanokkal, hitetlenekkel, hanem kizárólag azokkal, akik a bűnt és Sátánt legyőzték, és Isten kegyelme által tökéletes jellemekké alakultak át. Krisztus vére lemosott róluk minden bűnös hajlamot, minden tökéletlenséget, és rájuk ragyog a dicsőség fénye, mely jóval felülmúlja a nap fényességét. […]

Tekintve azt a dicső örökséget, mely Krisztus követőire vár, „micsoda váltságot adhat az ember az ő lelkéért” (Mt 16:26)? Bár szegény lehet, mégis oly kincse és méltósága van, melyet a világ nem adhat. A megváltott, bűntől megtisztított s összes nemes képességeit Isten szolgálatára szentelő lélek mindent felülmúló kincs. Isten és a szent angyalok színe előtt örvend a menny minden egyes megváltott léleknek; s ezt az örömöt szent, győzelmi énekek visszhangozzák. – Jézushoz vezető út, 125–126. o.

Némely esetben nehéz a keresztény emberek sorsa… úgy érzik, mintha túlságosan göröngyös lenne az út, és sok áldozatot követel, pedig valójában egyáltalán nem vállalnak áldozatot. Ha tényleg Isten családja fogadja őket örökbe, akkor milyen áldozatot kell hozniuk? Ha Krisztust követik, lehet, hogy meg kell szakítaniuk a kapcsolatot világi szeretteikkel, de nézzétek, mit kapnak helyette: nevüket beírják a Bárány életkönyvébe, fölemeltetnek, hogy részük legyen az üdvösségben, Isten örököseiként és Krisztus örököstársaiként pedig múlhatatlan örökséget nyernek. […]

Ha van ember, akinek folyton hálásnak kellene lennie, akkor Krisztus követője az… Ha értékelné, vagy legalább részben megértené, hogy milyen hatalmas ár lett lefizetve a mi megváltásunk érdekében, akkor minden, amit áldozathozatalnak vél, jelentéktelennek fog tűnni előtte. – Our High Calling, 201. o.