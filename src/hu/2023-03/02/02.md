---
title:  Krisztusban Kiválasztva És Elfogadva
date:  02/07/2023
---

Egy köszönőlevél általában tartalmazza a kapott ajándék, ajándékok leírását. Ef 1:3-14 verseiben Pál hosszú felsorolásban hálát ad Istennek az evangélium áldásaiért.

Dicsőíti az Urat azért, mert „megáldott minket minden lelki áldással a mennyekben, a Krisztusban” (Ef 1:3, ÚRK). Az áldások lelki (görögül pneumatikosz) jellege arra enged következtetni, hogy a Szentlélektől (pneuma) származnak. Pál záró áldásmondásában is dicsőíti a Lelket a hívők életében végzett munkájáért (Ef 1:13-14).

Ef 1:3-6 szakasza megindító módon taglalja, hogyan tekint ránk Isten Krisztusban. Már a világ teremtése előtt kiválasztott bennünket Jézusban, és elhatározta, hogy mint drága gyermekei szentül és feddhetetlenül álljunk meg előtte (Ef 1:4; vö. Ef 5:27), a Krisztusban való teremtés és megváltás érdeméért (Ef 1:5). Már azelőtt azt tervezte, hogy elfogad bennünket „a Szeretettben” (Ef 1:6, ÚRK), mielőtt ragyogni kezdett a nap. Dióhéjban: Isten azt akarja, hogy megmeneküljünk, tehát az üdvösséget csakis a saját bűnös döntéseink miatt veszíthetjük el.

`Mit jelent „a mennyekben” kifejezés az Efezusi levélben (ez a szó az Újszövetségben csak itt fordul elő)? Tanulmányozzuk át a használatát (lásd Ef 1:3, 20; 2:6; 3:10, 15; 4:10; 6:9, 12)!`

Az Efezusi levélben a „mennyekben” és a hasonló kifejezések Isten lakóhelyeként mutatnak a mennyre (Ef 1:3; 6:9), a lelki hatalmak székhelyére (Ef 1:10, 20-21; 3:10, 15; 6:12), ahol Krisztus felmagasztaltatott az Atya jobbján (Ef 1:20). A hívők már most járulhatnak a mennyhez, hogy lelki áldásokat nyerjenek Krisztusban (Ef 1:3; 2:6). Bár a menny az áldások helyszíne lett a hívők számára, továbbra is tart a küzdelem a Krisztus uralmával szembeszegülő gonosz erők ellen (Ef 3:10; 6:12).

Időzzünk még Ef 1:4 versénél, ahol az áll, hogy Isten már „a világ teremtése előtt” kiválasztott bennünket Krisztusban! Mit jelent ez? Hogyan mutat ez rá Isten irántunk való szeretetére, illetve arra, hogy mennyire vágyik a megmentésünkre?

---

#### Ellen G. White idézetek

Ádám a megteremtésekor uralmat kapott a föld felett, de mivel engedett a kísértésnek, Sátán hatalma alá került. „(...) mert akit valaki legyőzött, az annak szolgájává lett” (2Pt 2:19). Amikor az ember Sátán foglya lett, az uralom, amely az övé volt, legyőzőjének kezébe ment át. Így lett Sátán „e világ istene” (2Kor 4:4). Kisajátította azt az uralmat, amelyet eredetileg Ádám kapott. De Krisztus, aki áldozatával megfizette a bűn büntetését, nemcsak megváltja az embert, hanem vissza is adja eljátszott uralmát. Mindent, amit az első Ádám elvesztett, helyreállít a második… Pál apostol pedig előremutat „(...) Isten tulajdon népének megváltására” (Eféz 1:14). Isten a Földet szent és boldog lények lakóhelyéül teremtette… Ez a szándék megvalósul, amikor Isten hatalma által megújultan, a bűntől és bánattól megszabadultan a Föld a megváltottak örök lakóhelye lesz. – Pátriárkák és próféták, 67. o.

Jézustól kell tanulnunk. Meg kell tudnunk, hogy Urunk mit jelent megváltottai számára. Biztosan tudnunk kell, hogy a belé vetett hit által előjogunk van az isteni természet részesévé válni, így elmenekülnünk a romlottság elől, mely a bűnös kívánság által uralkodik a világon. Akkor megtisztít minket minden bűntől, minden jellemhibától. Egyetlen bűnös jellemtulajdonságot sem leszünk kénytelenek megtartani (Eféz 2:1–6).

Amint az isteni természetben részesülünk, a rosszra való öröklött s fölvett hajlamokat az Úr le fogja faragni a jellemünkről, s élő erőhatalommá tesz bennünket a jóra. Mindenkor az isteni tanítótól tanulva, naponta részesülünk a természetében, és együttműködünk Istennel Sátán kísértéseinek legyőzésében. Isten munkálkodik, és az ember is munkálkodik, hogy egy lehessen Krisztussal, amint Krisztus is egy az Atyával. Akkor majd Krisztussal együtt lakunk a mennyei helyeken. Gondolataink békésen és biztonsággal nyugodnak meg Jézusban. – A Te Igéd igazság, 7. köt., 943. o.

Amit Krisztus megvalósított életével és halálával, az sokkal több, mint a bűn okozta rontás meggyógyítása. Sátánnak az volt a célja, hogy az embert örökre elszakítsa Istentől, ám Krisztusban még szorosabb egységbe jutunk Istennel, mintha sohasem buktunk volna el. […]

A megváltottak megdicsőítése Isten irgalmának örök bizonyítéka. „A következendő időkben” megmutatja „az ő kegyelmének felséges gazdagságát hozzánk való jóságából Krisztus Jézusban” (Eféz 2:7). „Azért, hogy megismertettessék (...) a mennybeli fejedelemségekkel és hatalmasságokkal (...) az Istennek sokféle bölcsessége amaz örök eleve elvégezés szerint, amelyet megcselekedett a Krisztus Jézusban, a mi Urunkban.” (Eféz 3:10–11) – Jézus élete, 25–26. o.