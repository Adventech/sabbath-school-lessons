---
title:  Tanítói melléklet
date: 07/07/2023
---

#### Áttekintés

Kulcsszöveg: Efezus 1:3

Alapigék: 5Móz 9:29; Ef 1:3-14; 2:6; 3:10; Kol 1:13-14; 1Pt 1:18-19

Bevezetés: Az e heti leckénk azt mutatja be, miként tanítja Pál az efezusiakat – és minket is – arra, hogy tartsuk számon a kapott áldásokat. Nem azokat, amelyeket mi magunk fontosnak tartunk, hanem a valódi áldásokat, amelyekre az emberiségnek égető szüksége van. Pál hangsúlyozza, hogy Isten Krisztus által adja nekünk ezeket. Az Atya Krisztusban választott ki és fogadott el bennünket. Mi az övéi vagyunk, Ő pedig a miénk. Isten az örökségeként értékel és őriz minket, számunkra pedig Ő maga az örökség. Krisztusban nyertünk bűnbocsánatot és üdvösséget, benne kapjuk Isten páratlan megváltási tervét. Az emberiségnek egyetlen esélye van az egységre és a harmóniára: ha Krisztusban marad. Benne élhetjük meg a teljes örömöt és dicsőítést. Krisztus érdemei által kapjuk Isten pecsétjét, az örök üdvösség előízét. Krisztus révén kaphatjuk meg a Szentlélek jelenlétét és ajándékait. Isten ajándékai lelki természetűek abban az értelemben, hogy a Szentlélek adja azokat a mennyből. Mindez a gazdagság teljes mértékig Isten ajándéka számunkra, mert nem dolgozunk és nem is dolgozhatunk meg azért, hogy kiérdemeljük. Ingyen adja ezeket az ajándékokat, szívből, ami telve van irántunk való szeretettel. Aki elfogadja, azt Isten elpecsételi, és máris megízlelheti országának örökkévaló áldásait.

A tanulmány témái: Heti tanulmányunk három témát hangsúlyoz:

1) Krisztusban Isten sok ajándékot árasztott ránk: kiválasztás, örökbefogadás, megváltás, bűnbocsánat, az üdvösség öröme, az emberiség egysége és harmóniája, valamint a Szentlélek jelenléte közöttünk, ami Isten záloga arra vonatkozóan, ami vár ránk Krisztus visszajövetelekor.

2) Mi azzal válaszolhatunk Isten kegyelmi ajándékaira, ha életünkkel dicsőítjük Krisztust és gyönyörködünk benne.

3) A Szentlélek által tapasztalhatjuk eljövendő örök életünk előízét.

#### Kommentár

Krisztus Jézus az Urunk

Fontos megfigyelni, milyen hangnemben ír Pál a Megváltóról. Ritkán nevezi egyszerűen Jézusnak (Ef 4:21). Számára a Megváltó az „Úr Jézus” (Ef 1:15), „az Úr Jézus Krisztus” (Ef 1:2, 3, 17; 5:20; 6:23-24); „Krisztus Jézus, a mi Urunk” (Ef 3:11); Jézus Krisztus (Ef 1:5); Krisztus Jézus (Ef 1:1; 2:6-7, 10, 13, 20; 3:1, 6, 21); egyszerűen „Krisztus” (Ef 1:10, 12; 2:5, 12-13; 3:4, 8, 17, 19; 4:7, 13, 15, 20, 32; 5:1, 5, 21, 23, 24, 25, 29, 32; 6:5- 6), vagy egyszerűen „az Úr” (Ef 2:21; 4:1, 5; 5:8, 10, 17, 19, 22; 6:7, 8, 10, 21)!

Ennek oka természetesen a tisztelet, amely jellemzője a keresztény szóhasználatának és viszonyulásának – a keresztény teológusénak is. Azonban több van ezekben a megnevezésekben az egyszerű tiszteletnél a Mester iránt. Azzal, hogy Úrként utal Jézusra, Pál a feltámadt Úr Jézus Krisztust magasztalja, akiben feltámadtunk a bűneinkből, és aki által végül a sírból is feltámadunk. Jézus Krisztus feltámadása és a mi feltámadásunk egyaránt nagyon fontos szerepet tölt be az apostol teológiájában és életében, mert ezek Isten megváltási tervének is a lényegét képezik (lásd Ef 2:1-6). A feltámadás témája átalakítja Pál egész világnézetét, ami az életet és üdvösséget illeti. Ez létfontosságú számunkra is.

A dicsőítés teológiája (doxológia)

Pál olyan stílusban írta Ef 1:3-14 szakaszát, amit leginkább a doxológia teológiai kifejezéssel tudnánk jellemezni. A teológusok megjegyzik, hogy a keresztény teológiának doxológiával (dicsőítéssel) kellene kezdődnie és végződnie, vagyis a teológiának dicsőítésnek kell lennie. Pál volt az egyik első ilyen teológus, ezért az ő teológiája nem egy fogalom rideg, tisztán racionális, sematikus kifejtése. Nem egyszerűen azért írt ilyen stílusban, mert abban a korban ez volt a szokásos levélírási forma. Nem! Amikor lejegyzi a keresztény teológia örökszép sorait arról, hogy kicsoda Isten, mit tett értünk, milyen a szeretete, hogyan vált testté Krisztus Jézus, miként halt meg, támadt fel; milyen öröm, békesség, reménység és átalakulás vár az emberiségre Krisztusban, akkor élénk kifejezésekkel írja le e földi élet és az eljövendő élet legmagasztosabb és legalapvetőbb csodáit. Nem fogja vissza magát: dicsőíti és imádja a hatalmas Istent, akiről levele szól.

Pál számára Isten nem pusztán fogalom – Ő az Atyánk, a Teremtőnk és a Megváltónk. Isten teljes szeretettel, hatalommal, igazsággal és kegyelemmel. Mindig kész megvédeni és megmenteni minket, ajándékait és áldásait árasztani ránk, hogy országában a maga teljességében élvezhessük az életet, most és a jövőben is. Hogy is írhatott volna Pál erről a csodálatos üdvösségről a kitörő öröm kifejezése nélkül?

Áldások a mennyből

Pál hangsúlyozza, hogy Istenünk alapvetően az áldások Istene. Ajándékai nem egyszerűen anyagi jellegű, földi áldások, amelyeknek nincs lelki vagy örökre szóló valósága, a mennyből származnak, az Ő birodalmából. Erre a gondolatra mutatva a megváltás jelentőségét hangsúlyozza. A megváltás nem egy apró megoldás egy jelentéktelen, átmeneti emberi problémára, bár ezt a szempontot is magába foglalja. Nem a világ egyik sarkában történik (habár bizonyos értelemben igen, mert Jézus a világegyetem egy pontján, a Római Birodalom egy szegletében született). Pál számára a megváltás egy folyamat, amely univerzális méretekben történik, az epouraniosz, a mennyei szférák szédítő magasságaiba emel bennünket.

Az epouraniosz szónak több jelentése van. Egyrészről azt jelenti, hogy lelki, illetve isteni, mint a földi és bűnös ellentéte (lásd Jn 3:12; Zsid 3:1). Másrészről a térbeli dimenziókra utal (1Kor 15:40-41). Pál itt-ott össze is kombinálja az epouraniosz térbeli és lelki dimenzióit (1Kor 15:48-49). Például Ef 1:3-ban a lelki valóságra utal, vagyis Isten megáld bennünket azokkal az áldásokkal, amelyek Krisztusban vannak. Azonban ugyanabban a fejezetben a mennyet térbeli valóságként ábrázolja, ami más, mint a földi tér (Ef 1:10). Ef 1:20-ban az apostol az epouraniosz szót annak leírására használja, amikor Krisztus felemeltetett Isten trónjához. Az általa említett mennyei helyek tehát nem az újplatonizmus szerinti mennyei szférákat jelentik, a szellemi, isteni világot, ahová anyagtalan, testi alakjától elvált szellemünk állítólag a halálunk után távozik.

A nagyobb bibliai összefüggéseket figyelembe véve a „mennyei helyek” kifejezés nagyon gazdag jelentéstartalommal bíró szentírási fogalom. Egyrészről az „egek” kifejezés az Isten által teremtett, egész univerzumra vonatkozik (1Móz 1:1; Zsolt 8:4; Zsolt 19:2; 2Krón 6:18), annak fennkölt szépségével együtt. Másrészről a Biblia az „egek” másik jelentését is használja, ami közelebb áll az Efezusi levélben szereplő értelmezéshez, amelyben az apostol a teremtéssel és a megváltással kapcsolja össze a mennyei helyeket. Amikor Isten megteremtette az univerzumot, nem maradt kívül azon (a Biblia nem támogatja a deizmust). Isten inkább azt választotta, hogy belép az univerzumba mint annak Teremtője, Gondviselője és Királya (Zsolt 11:4), és különleges, személyes kapcsolatot alakít ki a képmására alkotott lényekkel (1Móz 1:26-28). Ezt a kapcsolatot különféle módszerekkel valósítja meg. Az egyik a mindenütt jelenvalóság, hiszen Isten ott volt, van és lesz mindenütt a világegyetemben (Zsolt 139:7-8). Ez a gondolat magába foglalja azt, hogy Istenhez mindenhol imádkozhatunk, bármely élethelyzetben, és Ő valós időben hall bennünket.

A Biblia azonban leír egy másik módot is, ahogyan Isten találkozik és kapcsolatot épít a világegyetem lakóival. Több szentírási könyv szerzője hangsúlyozza, hogy Isten kiválasztott egy helyet, egy területet a menny­ben, ahol felállította a szeretet és igazság trónját (Zsolt 103:19-20). Azon a helyen mutatkozik meg állandó látható jelenléte és a világegyetem kormányzása. Ezen a mennyei helyen és erről a mennyei helyről árad az áldása a világegyetemre szeretetteljes tettein és gondviselésén keresztül. Ennél a trónnál találkozott minden teremtett, értelmes lénnyel (Jób 1:6), akik ott imádják és hódolnak jelenléte, gondviselése, szeretető és igazságos kormányzása előtt.

A Biblia Isten trónját az Isten mennyei templomával (Zsolt 11:4; 103:19-20; vö. 2Móz 25:8-9), lakóhelyével azonosítja (2Krón 6:21, 23, 25, 30, 33, 35, 39). Salamon a felszentelési imában a templomot Isten mennyei lakóhelyének nevezi (lásd még 2Krón 6:2, 18, 40-41). Ez ellen indított támadást Lucifer, azzal vádolva Istent, hogy szeretetlen, igazságtalan a jelleme és a kormányzása is. Ehhez a trónhoz emeltetett fel Jézus, miután teljes mértékig kinyilatkoztatta és bizonyította Isten jellemének szeretetteljes és igaz voltát.

A zsidókhoz írt levélben Pál szintén Isten trónjával és a mennyei szentéllyel kapcsolja össze az egek kifejezést: „olyan főpapunk van, aki a Magasságos trónjának jobbjára ült a mennyekben, annak a szentélynek és igazi sátornak szolgálattevőjeként, amelyet nem ember épített, hanem az Úr” (Zsid 8:1-2; lásd még Zsid 1:8; 4:16; 9:23-25; 12:2, 22-24). Tehát, ahogy A zsidókhoz írt levélben Pál, ugyanúgy Dániel (Dániel 7), Salamon (2Krónikák 6) és később János is (Jelenések 4-5) Isten mennyei lakhelyére, az Ő trónjára és a mennyei szentélyre irányítja olvasói figyelmét, ahonnan megáldja népét minden áldásával, amelyet Krisztusban eleve elhatározott a teremtés és megváltás által.

Illusztráció: az életvédelmi kismegszakító

Számtalan ember halt meg véletlen áramütés okozta háztartási balesetben. A modern házakat ma már felszerelik egy okos védelmi eszközzel, az életvédelmi kismegszakítóval (GFCI). Ezek a készülékek a legkisebb eltérést is észlelik az áramkör rendszerében, és a másodperc tört része alatt leoldanak. Ha például egy gyerek fémtárgyat dug a csatlakozóba, a megszakító működésbe lép, megszakítja az áramkört, megmentve a gyerek életét. Isten úgy tervezte, hogy megteremti világunkat és intelligens, szabad emberekkel koronázza meg művét, akik dönthetnek úgy is, hogy elutasítják Teremtőjüket és a bűnt választják. A bűn következménye pedig (hasonlóan ahhoz, amikor egy feszültség alatt lévő elektromos vezetéket megérintünk) az elkövető halála. Isten megmondta Ádámnak és Évának, hogy ha vétkeznek, meg fognak halni (1Móz 2:17), de nem haltak meg azonnal, hanem ráébredtek, mi történt, és elfutottak Isten elől (1Móz 3:6-7). Lehet azonban úgy érvelni, hogy az első emberpár lelki értelemben már meghalt, illetve hosszú távon halálra voltak ítélve.

Bár ezek is érdemi válaszok, azonban az evangélium, különösen, ahogyan Pál magyarázza a levelében, sokkal teljesebb választ ad a kérdésre, miért nem halt meg azonnal Ádám és Éva a bűnbeesés után. Pál szerint Isten még a világ megalapítása előtt (Ef 1:4) beépített a tervébe egy biztonsági elemet, egy lelki kismegszakítót. Amikor ősszüleink bűnbe estek, meg kellett volna halniuk, mert megérintették a bűn „csupasz vezetékét”. Azonban nem haltak meg azonnal, mert a megváltási terv, amelyet Isten még a világ megalapítása előtt elkészített, késlekedés nélkül működésbe lépett. Ez a terv pedig Krisztus volt, és bárki, aki hisz benne és úgy dönt, hogy „Krisztusban” marad, védelem alá kerül a bűn hatalma és következményei, a bűntudat, az elidegenedés és a halál ellen.

#### Gyakorlati alkalmazás

Megbeszélendő kérdések:

1.  Tartsunk ötletbörzét az osztály tagjaival arról, hogyan tudnánk hálaadó istentiszteletet szervezni a családunkban, a lakókörnyezetünkben vagy a helyi gyülekezetben. A hálaadásnak sokféle témája lehet: hála a megváltás tervéért és azért, ahogyan az átalakította az életünket; hála Krisztus szeretetéért, ahogyan az a személyes életünkben és a közösségünkben megnyilvánult; hála a bűnbocsánatért, ahogyan ránk és a közösségünkre hatott.

2.  Kérdezzük meg az osztály tagjaitól a következőt: Mennyire emelkedett a kommunikációd? Más szóval: hétköznapi szóbeli, írott vagy ábrázolt kommunikációdat mennyire érintette meg, alakította át Isten kegyelme, a felmagasztalt Úrról alkotott nézeted és teológiád? Mennyire érzik az osztály tagjai, hogy hatnak rájuk a mennyei helyeket jellemző, örök valóságok? Mennyire hasonlít a beszélgetésük Páléra? Gondoljuk át, hogyan beszélünk családtagjainkkal, barátainkkal, munkatársainkkal és a járókelőkkel. Gondoljuk át e-mailjeink vagy a különféle közösségi oldalakon az üzeneteink szövegét! Változtassunk a családtagokkal, barátokkal és munkatársakkal folytatott beszélgetéseinken úgy, hogy azok Krisztust tükrözzék és egyre többet szóljanak a Megváltóról!

3.  Ef 1:5-ben Pál ezt írja: „Szeretetében előre elhatározta, hogy fiaivá fogad minket Jézus Krisztus által, akaratának tetszése szerint”. Sok keresztény úgy értelmezi ezt az igeverset, hogy az apostol a predesztinációt tanítja abban az értelemben, hogy Isten kiválogatja, ki üdvözüljön, mi pedig semmit nem tehetünk az akarata ellen, illetve azért, hogy megváltoztassuk a döntését. Az osztály tagjai miként magyaráznák ezt az igét 1) keresztény barátaiknak, akik hisznek az eleve elrendelésben és 2) nem keresztény barátaiknak vagy szomszédaiknak?

`Jegyzetek`