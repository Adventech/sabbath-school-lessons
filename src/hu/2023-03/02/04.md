---
title:  Isten Nagyívű, Krisztus-központú Terve
date:  04/07/2023
---

`Mi a terve Istennek az „idők teljességének rendjére nézve” (Ef 1:9-10)? Mennyire átfogó ez a terv?`

Pál háromféleképpen jelöli Isten tervét. 1) Az Ő akaratának titka, 2) amit előre elhatározott, illetve 3) ami az idők teljességére vonatkozik. Mi tehát a végső, legfőbb terve? Az, hogy Jézusban egyesít mindeneket mindenütt!

Az apostol igen kifejező szót használ a terv jellemzésére (görögül anakephalaiószaszthai), ami azt jelenti, hogy mindent „összeadni”, vagy „összegezni” Krisztusban. Az ókori számvitel szerint a számok oszlopát „összeadták”, az összeget pedig a tetejére írták. Jézusban összegződik Isten eszkatológiai terve. Ez a Krisztus-központú terv megvolt már „a világ teremtése előtt” (Ef 1:4), és olyan széles, hogy átfog minden időt (az idők teljességét) és teret („mindeneket… mind amelyek a mennyekben vannak, mind amelyek e földön vannak”). Az apostol kijelenti, hogy a Krisztusban való egység a világegyetemre vonatkozó nagy isteni cél.

Pál bemutatja a témát, ami az egész levelet átszövi: az „idők teljességének rendjére” (Ef 1:10) vonatkozó isteni tervet tárgyalja. Isten azzal kezdi a mindenség egyesítésére vonatkozó, Jézus halálában, feltámadásában, menny­bemenetelében és felmagasztalásában gyökerező tervét (Ef 1:15-2:10), hogy megalapítja az egyházat és egyesíti benne az emberiség egymástól elkülönült részeit: zsidókat és pogányokat (Ef 2:11–3:13).

Az egyház így jelzés a gonosz erőknek, hogy Isten terve már a végrehajtás fázisában van, vége lesz megosztó uralmuknak (Ef 3:10). Ahogy azt a Biblia másutt is írja: „mert leszállott az ördög ti hozzátok, nagy haraggal teljes, úgymint aki tudja, hogy kevés ideje van” (Jel 12:12).

Az apostol levelének második fele az egységre mutató lelkesítő felszólítással kezdődik (Ef 4:1-16), amit hosszas buzdítás követ, hogy tartózkodjanak az egységnek ártó viselkedéstől, inkább építsék a közösséget hívő társaikkal (Ef 4:17–6:9). Pál azzal a felemelő képpel zár, hogy az egyház egységes seregként harcol a békéért Krisztus nevében (Ef 6:10-20).

Hogyan ismerhetjük el és örülhetünk annak, hogy a Krisztus Jézusban nyert megváltás szerves része valami még átfogóbbnak, hatalmasabbnak, Isten kidolgozott, legfőbb tervének, ami szerint mindeneket egyesít majd Krisztusban?

---

#### Ellen G. White idézetek

Addig nem mérhetjük fel megváltásunk árát, míg nem áll együtt a megváltott a Megváltóval Isten trónja előtt. Akkor az örök otthon dicsősége ámulatba ejti érzékeinket, és megértjük, hogy Jézus mindezt elhagyta értünk. Nemcsak a mennyei udvar száműzöttje lett, hanem vállalta a bukás és az örök elveszés kockázatát is. Akkor majd lábához helyezzük a koronánkat, és zengjük az éneket: „Méltó a megöletett Bárány, hogy vegyen erőt és gazdagságot és bölcsességet és hatalmasságot és tisztességet és dicsőséget és áldást.” (Jel 5:12) – Jézus élete, 131. o.

Aki valóban egy Krisztussal, sohasem viselkedik úgy, mintha ön­maga által lenne tökéletes.

A gyülekezet tökéletesítése nem attól függ, hogy minden tag teljesen egyformára alakul. Isten valamennyi gyermekét fölszólítja, hogy töltse be a helyét, és végezze a rábízott feladatot a neki adott képesség szerint. – A Te Igéd igazság, 6. köt., 1090. o.

A természet tankönyvéből is csak a Golgotáról sugárzó ­fényben tud­unk helyesen tanulni és tanítani. A betlehemi történeten és a kereszt eseményein keresztül mutassuk be, hogy lehetséges a ­győzelem a gonosz fölött, s hogy minden áldás a megváltás ajándéka által árad ránk!

A tövisek és a tüskék, a bogáncs és a konkoly a bennünket megrontó és rajtunk sebeket okozó bűnt jelképezik. A madarak éneke és a virágzó fák, az eső és a napfény, a nyári szellő és a gyenge harmat, a természet ezernyi csodája, a tölgyfától kezdve az avarban nyíló kedves ibolyáig, minden Isten helyreállító szeretetét sugározza felénk. A természet még mindig Isten jóságát hirdeti.

„Mert csak én tudom, mi a tervem veletek – így szól az Úr –, békességet és nem romlást tervezek.” (Jer 29:11 – új prot. ford.) A kereszt fényében ezt az üzenetet olvashatjuk ki a természet csodáiból. Az égbolt hirdeti a Teremtő dicsőségét, és a föld tele van gazdagságával. – Nevelés, 101. o.