---
title:  Tanítói melléklet
date: 28/07/2023
---

#### Áttekintés

Kulcsszöveg: Efezus 2:13-14

Alapigék: Ézs 52:7; 57:19; Jn 14:27; Róm 3:31; 7:12; 1Kor 3:9-17;  Ef 2:11-22

Bevezetés: Ef 2:1-10 szakaszában Pál gyönyörű, felemelő képet fest arról, hogyan munkálkodik Isten az egyén életében az üdvösségért. Megváltva lenni annyit jelent, hogy a Messiás elhívott, vele együtt feltámadunk, felemeltetünk és megdicsőülünk. Ezt azonban általában a zsidókra alkalmazták, akik buzgón várták a Messiás-Megváltót. A zsidó értelmezés szerint azt várják a Messiástól, hogy amikor megjelenik, megmenti és felmagasztalja a zsidókat, a pogányokat pedig elpusztítja és megalázza. Pál azonban úgy használja fel ezt a zsidók megváltásáról szóló, magasztos tartalmú szöveget, hogy a pogányokra is alkalmazza!

Ugyanakkor alaposan meg kell figyelni: Pál nem azt hirdeti, hogy most már a pogányok azért üdvözülnek, mert pogányok, vagy a zsidók azért üdvözülnek, mert zsidók. A zsidók, akik Istenhez „közeliek” voltak (Ef 2:13), ugyanúgy élhettek „Isten nélkül a világban” (Ef 2:12), mint a pogányok (Ef 2:1-10; Róm 2:17-26). A pogányok sosem felejthették el, milyen életet éltek azelőtt, hogy találkoztak volna Krisztussal és elfogadták Őt. Így tehát mindkét csoport egyformán Isten kegyelméből kapott megváltást, ami Krisztus Jézusban nyilvánult meg a kereszten. Mind a zsidók, mind a pogányok csakis akkor nyerhetnek üdvösséget, ha Krisztusban vannak. Másrészről Pál azt is hangsúlyozza, hogy „az üdvösség a zsidók közül támad” (Ef 2:12; lásd még Róm 9:4-5; Jn 4:22). Hiszen „Isten választotta ki a zsidó népet, hogy képviselői legyenek a földön… rájuk bízta az isteni kinyilatkoztatásokat és… a Messiás… zsidó volt (Róm 9:4-5)” (The SDA Bible Commentary. 5. köt. 940. o.).

A tanulmány témái: Az e heti tanulmányunk három fő témát tárgyal:

1.  Krisztus Jézus egyaránt megváltja a zsidókat és a pogányokat, bár Isten először a zsidókra bízta azt a missziót, hogy hirdessék megváltását a világnak.

2.  Az Úr Jézus által mindenkinek felajánlott megváltás azért egyetemes, mert Ő meghalt a kereszten, így biztosítva megváltást mindazok számára, akik hisznek benne (Jn 3:16). Ezzel leomlott a zsidókat a pogányoktól elválasztó fal.

3.  Jézus Krisztus nem csak lerombolta a zsidókat és a pogányokat egymástól elválasztó falat, de új valóságot is épít, Isten új templomát, az egyházat, ahol a zsidók és a pogányok egyenlők, együtt alkotják az egyházat.

#### Kommentár

Lerombolni a falat

Egyes keresztények tévesen úgy értelmezik Ef 2:16 versét, hogy Pál a zsidók és pogányok közti béke megvalósulását a mózesi törvény eltörlésé­ben látta. Ebből következik, hogy ezek a keresztények az Ószövetséget és a törvényt már nem tartják érvényesnek a kereszténységre nézve. Ez azonban nemcsak a páli teológia félreértelmezése, hanem az apostol írásával ellentétes következtetés is. Két fő megfigyelést fontos itt aláhúznunk. Először, Ef 2:16 közvetlen szövegkörnyezete valóban rámutat arra, hogy a pogányok, akik csatlakozni akartak Isten népéhez egy falba ütköztek, ami megakadályozta őket ebben. Ez a válaszfal azonban egy tragédia volt önmagában, hiszen Isten a kegyelmébe hívta el Izraelt, és azt a missziót bízta rájuk, hogy hirdessék a világnak a kegyelmet. Az izraeliták azonban összekeverték a kegyelemből kapott szentség tapasztalására való elhívásukat az elszigeteltséggel és az elitizmussal. Így aztán kudarcot vallottak, nem tudták teljesíteni az Istentől rájuk bízott küldetést.

Egyesek hajlamosak az itt leírt ellenségeskedés problémáját kizárólag a zsidók számlájára írni, mondván, hogy így akarták megtagadni a pogányoktól az Istenhez való közeledést. Ebből pedig főként az a nézet következik, hogy a problémát az oldaná meg, ha Jézus egyszerűen eltörölné a zsidó törvényt és új vallást alapítana. Kétségtelen, hogy a zsidók ellenségesen viszonyultak a pogányokhoz. Az Ószövetség azonban tanúskodik az ókori világ népeinek Izrael és Júda ellen megnyilvánuló ellenségeskedéséről is.

Pál azonban itt nem a két népcsoport hagyományos nemzetközi megbékélésének feladatába bonyolódik bele, amely a közös alapok azonosításán, a két oldal kompromisszumain és a kölcsönös tolerancia politikai döntésén alapul. Igen, Pál azt mondja, hogy mind a zsidók, mind a pogányok hibásak, de nem arra utal, hogy e két népcsoport fő gondja egyszerűen a kölcsönös ellenségeskedésben vagy abban áll, hogy nem találják meg az együttélés módját a világban. Ef 2:14 versének közvetlen szövegkörnyezetében Pál azt írja a pogányokból lett keresztényeknek Efezusban, hogy „halottak voltak vétkeikben” (5. vers), de nem a zsidók miatt, hanem amiatt, hogy behódoltak saját bűnös természetüknek és Sátánnak, és mert öntelt módon úgy gondolták, ők jobban tudják, miként mentsék meg magukat (Ef 2:1-3; lásd még Róm 1:21-32).

Másrészt a zsidók problémáját sem a pogányoktól tapasztalat elnyomás, illetve a tőlük elszenvedett támadások jelentették. Isten megígérte nekik a védelmét, ha teljesen megbíznak benne. A probléma gyökere nem is abban volt, hogy Isten a zsidóknak adta ígéreteit, szövetségeit, törvényeit és rendeléseit, nem pedig a pogányoknak. Továbbá, a zsidók nem azért lettek a pogányok ellenségei, mintha Isten ezt parancsolta volna nekik. A zsidók és a pogányok közötti ellentét valami másból eredt.

Pál hangsúlyozza, hogy kölcsönös ellenségeskedésük fő oka az volt, hogy mindkét csoport egyaránt bűnös volt és fellázadt Isten ellen (Róm 3:9-19). Míg a pogányok elképzelése szerint az üdvösséghez a cselekedetek által vezet az út, a zsidók megkapták a kinyilatkoztatást Istentől, hogy az üdvösség kegyelemből van. Jézus idejére azonban a zsidók és a pogányok közt már nem arról szólt a vita, hogy kegyelem (zsidók) vagy cselekedetek (pogányok); sokkal inkább arról, hogy melyikük cselekedetei elegendőek az üdvösséghez. Míg a pogányok úgy gondolták, hogy hősies kezdeményezésükkel, tetteikkel és életmódjukkal az emberiség üdvösségének útjára léptek, addig a zsidók úgy gondolták, hogy ők azok, akik az üdvösség – az ő üdvösségük – útjára léptek, mert a parancsolatok szigorú betartásával eleget tettek az Istentől kapott törvénynek (Róm 9:31-32; 10:3).

Az ellenségeskedés tehát felületes és mesterséges volt. A zsidók és a pogányok egyformák: bűnös lázadók Isten kegyelme ellen (Róm 1:21; 2:4-5), hiszen mindkét csoport állította, hogy cselekedeteik által üdvözülnek. A zsidók és a pogányok a cselekedetek vallásáért harcoltak. Lényegében a zsidó vallás is pogány lett jellegében. Ezért történt, hogy miután Jézus hosszasan feddte a zsidókat, mert beleestek a törvényeskedésnek és az Írás félremagyarázásának csapdájába (Máté 23), kijelentette a vezetőknek: „Íme, pusztán marad házatok” (Mt 23:38).

Isten arra hívta el Izraelt, hogy a kegyelem vallásának őrzője és hirdetője legyen a világban. Ez a kegyelemből és a kegyelemre való elhívás jelentette Izrael identitását és küldetését. Pál éppen ezért harcolt hevesen azért, hogy a kegyelem a keresztény vallás alapját képezze. A galatákhoz (pogányokhoz) és a héberekhez (zsidókhoz) írt levél egyaránt szenvedélyes felhívás a kereszténység számára, hogy ne kövessék Izraelt a legsúlyosabb tévedésében.

Másodszor és következésképpen, Pál megoldása erre a döntő fontosságú problémára nem társadalmi vagy politikai tárgyalás volt, amely során az ószövetségi törvényt részben vagy teljesen fel kellett volna adni, hogy helyet adjon a pogányoknak a zsidókkal való kibéküléshez. Pál mindkét csoporthoz azt a felhívást intézte, hogy adják fel sziklaszilárd álláspontjukat, amellyel a cselekedetekhez ragaszkodtak, és fogadják el Isten Jézus Krisztusban felkínált kegyelmét. Amikor e csoportok mindegyike elfogadja Isten kegyelmét, hogy megbékéljen Istennel, akkor Isten országának egységes légkörében találják magukat. Meglátnák, hogy Isten ugyanazon népének részei, ugyanazon ország polgárai és ugyanazon család (Ef 2:19), az egyház tagjai.

A zsidók és a pogányok megbékélése tehát először is abban áll, hogy tapasztalják az engesztelést. Ez az engesztelés Krisztuson keresztül valósul meg, aki azért öltött emberi testet, hogy megbékéltesse „Istennel mind a kettőt egy testben a kereszt által” (Ef 2:16). Így az egyház – az a tér, ahol béke van a zsidók és a pogányok között – nem Isten törvényének eltörlésére épül, mert az Isten szeretetének és kegyelmének törvénye (Jn 14:15; Róm 13:8-10).

Ha Isten a saját törvényének eltörlésével akarta volna kibékíteni az emberiséget önmagával, akkor nem lett volna szükség Jézus vérére és a keresztre. Nem lett volna szükség az egész megváltási tervre. Ehelyett Isten úgy békéltette meg magával a zsidókat és a pogányokat egyaránt, hogy visszahívta őket magához és megmentette őket Krisztus és a Lélek által (Ef 2:16, 18).

#### Gyakorlati alkalmazás

1.  Az évezredek során számos keresztény egyház számára lényegtelenné vált a zsidók és a pogányok közötti kapcsolat. Valószínűleg a helyi gyülekezetünk vagy regionális egyházunk nagyrészt pogányokból áll, és nem is gondolunk a zsidóságra. Azonban a zsidókhoz hasonlóan mi, keresztények is felhúztuk a saját elválasztó falainkat köztünk, Isten népe és más népcsoportok között; falakat, amelyek távol tartják az embereket az evangéliumtól. Kérjük meg az osztály tagjait, vizsgálják meg, léteznek-e ilyen falak a saját és a gyülekezetük életében! Mit tehet az egyház, hogy Krisztus által és Krisztusban lebontsák az ilyen falakat?

2.  Egyesek úgy értelmezhetik a zsidók és a pogányok közötti fal lebontását, hogy most már nem lehet különbség az egyház és a világ között, és az egyház már a világ normái szerint élhet. Miért nem biblikus ez a hozzáállás? Kérjük meg az osztály tagjait, gondolják végig, hogyan akadályozza ez a hozzáállás az evangélium hirdetését minden embernek! Miért jogos Isten szentségét védelmezni és távol tartani az egyháztól a bűnt meg a bűnös életmódot?

3.  Néhány keresztény talán megjegyzi, hogy a zsidók és a pogányok közötti válaszfalat elsősorban maga Isten emelte, különösen akkor, amikor utasította az izraelitákat, hogy különüljenek el a pogányoktól. Maga Jézus is úgy mutatta be Istent, mint aki „kerítést emelt” Izrael köré (Mt 21:33). Ezen kívül Isten szigorúan megtiltotta az izraelitáknak, hogy más nemzetekből származó emberekkel házasodjanak (lásd pl. 5Móz 7:1-6). Még Pál is óva int a nem hívőkkel való házasságtól (2Kor 6:14). Úgy tűnik, a mai társadalom többsége befogadóbb, megkülönböztetéstől mentes szemléletet vetít előre a vallási vegyes házasságokkal kapcsolatban. Ezeket a megfigyeléseket figyelembe véve hogyan magyaráznánk Pál azon kijelentését, hogy Jézus lerombolta a zsidók és a pogányok közötti falat, amikor a Bibliában egyértelműnek tűnik, hogy Isten volt az, aki a falat Izrael köré építette?

`Jegyzetek`