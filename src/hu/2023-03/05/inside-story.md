---
title: Történet
date: 28/07/2023
---

#### BIZTONSÁG JÉZUSBAN

_Andrew McChesney_

Egyik délután, amikor Almira hazaért az iskolából, fáradtan dőlt le a díványra, arccal az ajtó felé. Egyedül volt otthon. Hirtelen megérezte valaminek a jelenlétét a szobában. Az ajtó felé pillantva először látta meg fizikai valójában azt, ami szürke felhőnek hatott és eltorlaszolta a bejáratot. Almira abban a pillanatban úgy érezte, hogy ha csak egyet pislog, valami szörnyűség fog történni. Ezért mozdulatlanul meredt az ajtóra, olyan hosszú ideig, ami egy örökkévalóságnak tűnt számára. Végül mindenképpen pislognia kellett, és abban a pillanatban a szürke felhő rárontott. Almira úgy érezte, mintha hirtelen egy hatalmas szikla zuhant volna rá, nem tudott mozdulni, csak kapkodta a levegőt. Könyörgött a jó erőknek, hogy segítsenek. Semmi válasz. Eszébe jutott egy régi, pogány ima, ami az elődei hagyományos vallásához volt köthető. Hangosan idézni kezdte. Egy percre szabad lett és tudott lélegezni, de aztán az erő újra magába zárta. Újra meg újra felidézte az imát, mire az erő elengedte, aztán újra elkapta, elengedte, elkapta. A lány nagyon kimerült. Kétségbeesve kereste a módját, hogyan menekülhetne meg. Hirtelen eszébe jutott: az egyik oktató egyszer elejtett egy félmondatot arról, hogy Jézus Krisztus hatalmasabb minden jó és rossz erőnél. Felötlött benne a gondolat, hogy Jézus nevét kellene segítségül hívnia. Kinyitotta a száját, és amint a legelső betűt kiejtette, a szürke felhő azonnal eloszlott. Almira úgy érezte, mintha maga Jézus lépett volna be a szobába és nyomta volna le róla a gonosz támadót. Ezek után szemernyi kétsége sem volt afelől, hogy Jézusra van szüksége. Mégis hogyan tovább? Nem volt keresztény. Ezért ősei hagyományos istentiszteleti helyére járt, nagyjából két hónapon keresztül. Akkor már jobban aludt, tehát arra a következtetésre jutott, hogy Jézus bizonyára ott is jelen van. Ekkor találkozott nővére két barátnőjével, akik az adventista gyülekezetbe jártak.

_Folytatás következik_