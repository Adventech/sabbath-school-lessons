---
title:  Engesztelés Az Emberek Között - A Kereszt És Az Egyház
date:  22/07/2023
---

### E heti tanulmányunk
Ézsaiás 52:7; 57:19; János 14:27; Róma 3:31; 7:12; 1Korinthus 3:9-17; Efezus 2:11-22

> <p></p>
> „Most pedig a Krisztus Jézusban ti, akik egykor távol voltatok, közeliekké lettetek a Krisztus vére által. Mert ő a mi békességünk, aki a kettőt eggyé tette” (Ef 2:13-14, ÚRK).

Képzeljünk el egy pogány, görög embert, aki megtanulta értékelni a zsidók Istenét! Elfordult a többistenhittől és elfogadta az egy igaz Istent. Miközben a jeruzsálemi templom gyönyörű udvarai és bordázott oszlopai között sétál, az istentisztelet hangjára ő is dicsőíteni kezdi az Urat. Hirtelen azonban egy másfél méter magas kőtorlasszal találja szemben magát, amire görögül és latinul sűrűn rávésték a következő feliratot: „Idegen nem léphet e fal, illetve a templomot övező kerítés mögé! Akit elfognak, az csakis önmagát vádolhatja a halála miatt.” Abban a pillanatban az ember azt érzi, hogy kizárták, kirekesztették, idegen.

Ef 2:11-22 szakaszában Pál úgy tekint Krisztus keresztjére, mint ami hatalmas változást idézett elő, lerombolta a gátakat és a falakat. Függőleges értelemben a kereszt véget vet az elidegenedésnek, megbékíti az embereket Istennel, vízszintes irányban pedig kibékíti az embereket egymással. Véget vet az ellenségeskedésnek, békességet teremt zsidók és görögök között, akiket „új emberré” teremt (Ef 2:15). Új templomot alkotnak együtt, „Isten hajlékává [válnak] a Lélek által” (Ef 2:22).

Mit jelent ez az igazság a számunkra ma?

---

#### Ellen G. White idézetek

Isten hajdan Izraelt választotta ki, hogy általa nyilvánítsa ki jellemét az emberiségnek, és hogy a világ üdvforrásává váljék. Rájuk bízta beszédének és akaratának kinyilatkoztatását. […]

Izrael népe azonban ezt a magasztos kiváltságot nem becsülte, s így Istennek nem volt méltó képviselője a földön. Megfeledkeztek Istenről, és nem teljesítették szent missziójukat. A tőle elnyert áldásokat nem használták fel a világ áldására. Előnyeik saját dicsőítésüket szolgálták. A világtól elzárkóztak, csakhogy mindennemű kísértést elkerüljenek. A bálványimádókkal való érintkezésükre vonatkozó korlátozásokat azért rendelte el Isten, nehogy lealacsonyodjanak a pogányok szokásaihoz. Ezt arra használták fel, hogy válaszfalat emeljenek maguk és minden más nép közé. Istent megfosztották az általa megkívánt szolgálattól, embertársaikat pedig a vallásos vezetés és szent példaadás áldásaitól. – Az apostolok története, 14. o.

Pál hitben tört előre, és állandóan azon fáradozott, hogy Isten országát felépítse azok között, akiket Izrael tanítói elhanyagoltak. Állandóan Jézus Krisztust magasztalta, mint „a királyok Királyát és az urak Urát” (1Tim 6:15), és intette a hívőket, hogy „meggyökerezvén és továbbépülvén őbenne” megerősödjenek a hitben (Kol 2:7).

Akik hisznek, azoknak Krisztus a biztos alap. Erre az élő kőre egyaránt építhetnek zsidók és pogányok. Elég nagy mindenki számára, és elég erős, hogy az egész világ súlyát és terhét viselje. Ezt a tényt Pál maga is világosan felismerte. Mielőtt tanítói működését befejezte, a pogányok közül megtért hívők egyik csoportjához fordult, akik szilárdan kitartottak az evangéliumi igazság iránti szeretetükben. Így írt nekik: „Ti, kik fölépíttettetek az apostoloknak és prófétáknak alap­kövén, lévén a szegletkő maga Jézus Krisztus.” (Eféz 2:19–20) – Az apostolok története, 175. o.

Szinte féltem Svájcba menni, mert sokan azt mondták, hogy Európa különböző nemzetei sajátságosak, és csak bizonyos úton közelíthetők meg. Holott Isten az ő bölcsességét ígérte azoknak, akik tudatában vannak hiányosságuknak, s kérik a bölcsességet. Ő mindenkit oda tud terelni, ahol el tudja fogadni az igazságot. Hadd vegye az Úr birtokába értelmünket, alakítsa, akár a fazekas az agyagot… Testvéreim, ne építsetek válaszfalat a nemzetek közé. Ellenkezőleg. Ha lenne valahol ilyen, igyekezzetek ledönteni. Törekedjünk mindenkit Jézussal összhangba hozni, egyazon célért: embertársaink megmentéséért fáradozva. – Bizonyságtételek a gyülekezeteknek, 9. köt., 181. o.