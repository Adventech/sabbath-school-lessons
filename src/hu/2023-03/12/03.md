---
title:  Merítsünk Erőt Krisztusból!
date:  11/09/2023
---

Pál erős harci kiáltással fejezi be a levelét, összefűzve azokat a témákat és gondolatokat, amelyek az egész levélben fontosak. Azzal kezdi, hogy bejelenti a levele összefoglalásának fő témáját, méghozzá a parancsnok csatakiáltásának hangnemében: „Végezetre, atyámfiai, legyetek erősek az Úrban, és az ő hatalmas erejében” (Ef 6:10). Ef 6:11-20 szakasza pedig ennek a gondolatát színesíti és bontja ki.

`Olvassuk el ismét Ef 6:10-20 szakaszát! Hogyan vesszük észre a természetfeletti erőket is felvonultató nagy küzdelem valóságát, ami Pál mondanivalójának központi része? Miért igen fontos szem előtt tartani ezt a meghatározó igazságot az Istennel való mindennapi kapcsolatunkban?`

Az apostol a következő fordulattal Krisztust nevezi meg a hívők erejének Forrásaként: „legyetek erősek az Úrban, és az ő hatalmas erejében” (Ef 6:10). Az „Úr” itt Jézusra utal, ami következetesen így van az Efezusi levélben (Ef 2:21; 4:1, 17; 5:8; 6:1, 21). „Az egyház ereje a feltámadt Úr mindenható hatalmában rejlik, Ő a seregének Parancsnoka” (G. G. Findlay: The Epistle to the Ephesians. New York, 1931, Ray Long & Richard R. Smith, 398. o.).

Ef 6:10 versében Pál az erő szó ismétlésével a következő gondolatot hangsúlyozza: az egyház által kifejtett erő nem velejáró tulajdonsága a hívőknek, hanem azt kívülről, az Úrtól kapják, Krisztustól származik. Az apostol itt összegzi levele egyik fontos témáját: Isten megosztja a hatalmát a hívőkkel (Ef 1:19-22; 2:4-6; 3:16-17). A hívők a feltámadt és felmagasztalt Krisztusban találhatnak erőt minden jelenlegi és jövőbeli konfliktusuk során.

Bár az első parancs kijelenti, hogy Jézus az, aki erőt ad a hívőknek (Ef 6:10), a Szentháromság mindhárom tagja támogat a gonosz elleni küzdelemben. Isten (az Atya) a saját fegyvereit bocsátja a rendelkezésünkre (Ef 6:11, 13; vö. Ézs 59:17). Korábban Pál már elmondta imájában a Szentlélekről, hogy Ő „adja meg nektek dicsőségének gazdagsága szerint, hogy hatalmasan megerősödjetek az ő Lelke által a belső emberben” (Ef 3:16, ÚRK). Itt a Lélek a kardot adja a kezükbe: „a Léleknek kardját, amely az Isten beszéde” (Ef 6:17). A hívőknek ráadásul „Minden alkalommal” (Ef 6:18, ÚRK) a Szentlélek által kell imádkozniuk. Az apostol szeretné, ha a hallgatósága megértené: a Szentháromság mindegyik tagja teljes mértékben kiveszi részét abban, hogy felkészítsen a gonosz hatalmak elleni csatára.

---

#### Ellen G. White idézetek

Isten Lelkének világossága nélkül nem fogjuk tudni megkülönböztetni az igazságot a hazugságtól, és beleesünk azokba a kísértésekbe, amiket Sátán küld a világra. Nagyon közel állunk a küzdelem végkimeneteléhez, amelyet a világosság Fejedelme vív a sötétség fejedelmével, és az ellenség hazugságai nemsokára a mi hitünket is próbára teszik, ezzel ugyanakkor Sátán igazi természetére is fény derül.

Ha volt valaha idő, amikor szükség volt hitre és világosságra, akkor az most van. Aki imában őrködik, és naponta tanulmányozza a Szent­írást, mert égő vággyal akarja megismerni és teljesíteni Isten akaratát, azt az Úr megőrzi, hogy ne essék Sátán csalásainak csapdájába… Meg kell ismernünk az igazság minden apró részletét, mert szükségünk van rá úgy, hogy ne keveredjék ahhoz semmi a világi tanításokból, szokásokból és elgondolásokból. Úgy kell vennünk az igazságot, ahogy van, legyen bármilyen kényelmetlen is. Az igazság elfogadása mindig is kereszthordozást jelentett. De ha Jézus az életét adta értünk, akkor mi miért nem kínáljuk fel neki legféltettebb érzelmeinket, legmagasztosabb vágyainkat és teljes valónkat? – In Heavenly Places, 350. o.

Ádám korától kezdve mindmáig nagy ellenségünk a sanyargatásra és a pusztításra fordítja hatalmát. Most készül az egyház elleni utolsó hadjáratára. Azok, akik Jézust akarják követni, harcba sodródnak ezzel a könyörtelen ellenséggel. A keresztény ember minél inkább követi mennyei példaképét, annál biztosabb, hogy Sátán támadásainak célpontjává lesz. Akik tevékenyen részt vesznek Isten ügyében, akik igyekeznek leleplezni a gonosz csalásait és bemutatni Krisztust az embereknek, mindazok Pállal együtt elmondhatják, hogy az Urat alázatos lélekkel, könnyhullatások és kísértések között szolgálják.

Sátán a legádázabb és legravaszabb kísértéseivel támadta meg Krisz­tust, de minden összecsapásnál kudarcot vallott. Azok a csaták miértünk folytak; és azok a győzelmek teszik lehetővé számunkra a győzelmet. Krisztus mindenkinek erőt ad, aki kér tőle. Sátán senkit nem győzhet le a saját beleegyezése nélkül. A kísértő nem kapott hatalmat az akarat irányítására, sem pedig a bűn kikényszerítésére. Elcsüggeszthet, de nem szennyezhet be. Meggyötörhet, de nem fertőzhet meg. Az a tény, hogy Krisztus győzött, öntsön bátorságot követőibe, hogy hősiesen küzdjenek a bűn és Sátán ellen! – A nagy küzdelem, 510. o.

Isten gyermekei akkor bölcsek, ha csakis a felülről származó bölcsességben bíznak, s ha nem lesz más erejük, csak az Istentől származó. Ha az Úrral szeretnénk egyesülni, ha benne kívánunk lakozni, feltétlenül el kell különülnünk a világ barátságától és szellemétől. Erőnk és jólétünk abból fakad, ha kapcsolatban állunk az Úrral, ha kiválaszt és elfogad minket. – Bizonyságtételek a gyülekezeteknek, 2. köt., 689. o.