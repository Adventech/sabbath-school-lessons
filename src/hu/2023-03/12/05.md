---
title:  Az Ókori Csatamezőn
date:  13/09/2023
---

`Olvassuk át Ef 6:10-20 részét! Figyeljünk fel minden alkalomra, amikor Pál a megállni ige valamely alakját használja! Miért olyan fontos számára ez a gondolat?`

Az ókori csataterek összefüggésében kell értenünk Pál katonai hasonlatát. Mit jelentett az, hogy „megállni” (Ef 6:11, 13-14)? Vajon az ige csak a védekező alapállásra enged következtetni? Thuküdidész, az egyik legnagyobb ókori haditörténész írásaiban megörökített harcra buzdító beszédek három egymást követő lépést hangsúlyoznak ki, amelyeket meg kell tenni, ha a sereg győzni akar: 1) a katonáknak „meg kell közelíteniük az ellenséget”, ami azt jelenti, hogy oda kell menniük az ellenfeleikhez; 2) majd meg kell ütközniük és „erősen meg kell állniuk”, vagyis „helyt kell állniuk” a közelharcban; 3) végül „vissza kell verniük az ellenséget” (lásd Thucydides: The Peloponnesian War. New York, 1910, E. P. Dutton, 4.10.1-5).

A három pont közül a második volt az ókori csaták kulcsmozzanata, amikor a két szemben álló falanx összecsapott „az egymásba fúródó réz, fa és hús szörnyű kakofóniájában”, erre Xenophón, az ókori író „»borzalmas összecsapásként«” utalt (Victor David Hanson: The Western Way of War. New York, 1989, Oxford University Press, 152-153. o.). Az ókori csaták stratégiai fontosságú kérdése és nagy kihívása volt az, hogy a katonák megálljanak a helyükön. A soron következő közelharcban mindkét oldal lendületet keresett ahhoz, hogy „előre nyomulhasson.” Pál fegyverbe hívása olyan küzdelemre utal, amikor a katonák „egymásnak feszültek és a közelharcban ütések százait mérték és kapták” (i. m. 152. o.). Ezzel összecseng, hogy az apostol birkózásként ábrázolja az egyház és ellenfelei csatáját (Ef 6:12; lásd a csütörtöki tanulmányt). A 13. versben aztán a „megállni” ige nyomatékosabb formáját használja: „hogy ellenállhassatok azon a gonosz napon” (ÚRK).

Ez nem ellazult helyzet! „Megállni” azt jelenti, hogy a csata közepében vagyunk és minden fegyvert bevetünk a közelharcban. Ezt szűrhetjük le Pál korábbi buzdításaiból is: „megálltok egy lélekben, egy szívvel küzdve az evangélium hitéért” (Fil 1:27, ÚRK).

Olvassuk el Zsid 12:4 versét! Hogyan segít ez a rész megérteni, hogy mit jelent megállni az Úrban? Mit jelent ez közösségi értelemben?

---

#### Ellen G. White idézetek

Ádám óta Sátán ügynökei a hűségre törekvők életében azt akarják elérni, hogy az Isten parancsolataihoz hűségesen ragaszkodók élete egy állandó küzdelem legyen. Akik mindvégig ki akarnak tartani, azoknak le kell győzniük Sátánt, az ellenséget, aki minden lépésükben próbálja akadályozni őket. Egy éber és ravasz ellenséggel van dolguk, aki sosem alszik, és aki folyton azért ügyködik, hogy aláaknázza Isten szolgáinak hitét. […]

Szeretném a legérthetőbb szavakkal érinteni ezt a kérdéskört. Isten minden katonájától elvárja, hogy az őrhelyén álljon. Sohasem szabad engednie a kísértésnek, és sose viselkedhet helytelenül. Ne engedelmeskedjen az ellenségnek, de ne is futamodjon meg előle. Támaszkodjon Isten erejére, és őrizze meg a becsületességét. Egy tapodtat sem engedve eltökéltségéből ragaszkodjon szilárdan a „meg van írva” elvhez. – In Heavenly Places, 260. o.

A kereszténynek meg kell gyökerezni s meg kell alapozódni az igazságban, hogy szilárdan megállhasson az ellenség kísértéseivel szemben. Szükséges, hogy ereje állandóan megújuljon, a bibliai igazsághoz pedig szilárdan kell ragaszkodnia. A mesék minden fajtáját behozzák, hogy elcsábítsák a hívőt az Isten iránti alattvalói hűségtől, de csak tekintsen fel, higgyen Istenben, álljon meg szilárdan megalapozva, meggyökerezve az igazságban.

Szilárdan kapaszkodj az Úr Jézusba, és soha ne ereszd el. Legyen szilárd meggyőződésed abban, amit hiszel. Isten Igéjének igazsága ve­zessen, hogy odaszenteljed szívedet, elmédet, lelkedet és erődet akaratának teljesítésére. Ragadd meg, tarts ki a világos Ige mellett: „ezt mondja az Úr”. Legyen egyetlen érvelésed, hogy „meg van írva”. Így kell harcolnunk a hitért, amely egykor a szenteknek adatott. Ez a hit mit sem veszített szent, elkülönített jellegéből, még ha ellenzői bármilyen kifogásolhatónak gondolják is.

Akik a saját elgondolásukat követik, és saját útjaikon járnak, csak rossz jellemet alakíthatnak ki magukban. Hiú tantételeket, szövevényes érzelgősséget tárnak fel tetszetősen, megnyerően, hogy megcsalják, ha lehet, még a választottakat is. Vajon a gyülekezeti tagok a Sziklára építenek-e? A vihar közeleg, az a vihar, amely próbára teszi minden ember hitét. A hívőknek most kell szilárdan meggyökerezniük Krisztusban, mert ellenkező esetben valamilyen tévedés félrevezeti őket. Isten Igéjével erősítsd meg a hitedet. Ragadd meg erősen az igazság élő bizonyságtételét. Legyen hited Krisztusban mint személyes Üdvözítődben. Ő volt és Ő lesz mindenkor az örökkévaló Kőszikla. Isten Lelkének bizonyságtétele igaz. Ne változtasd meg hitedet egyetlen más tantéte­lért sem, bármilyen tetszetősnek látszik is. – Evangelizálás, 361. o.