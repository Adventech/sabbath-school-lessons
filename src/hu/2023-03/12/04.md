---
title:  A Nagy Küzdelem Pál Leveleiben
date:  12/09/2023
---

`Olvassuk el Róm 13:11-14, 2Kor 10:3-6 és 1Thessz 5:6-8 szakaszait! Mennyiben hasonlítanak ezek a versek Ef 6:10-20 részéhez? Miért ezt a képvilágot használja Pál?`

Leveleiben az apostol gyakran használ katonai nyelvezetet és hasonlatokat, amivel arra szólítja a hívőket, hogy viselkedésükben kövessék a katonák példáját. Ef 6:10-20 szakaszában található ennek leghosszabb és legkoncentráltabb példája, de a katonai nyelvezet Pál egyik fő motívuma arra, hogy az evangélium történetét értelmezze. Krisztus a keresztnél lefegyverezte a „fejedelemségeket és hatalmasságokat” (Kol 2:15). A felmagasztalása óta pedig úrrá lett minden hatalom fölött (Fil 2:9-11), ekként végzi a munkáját. A követőit az egyetemes háborúra gyűjti össze, a világosság seregét a győzelem nagy napja felé vezeti (Róm 16:20; 1Kor 15:54-58; 2Thessz 2:8). Összegezve Pál katonai hasonlatait elmondhatjuk, hogy tisztán látja: a jó és a rossz közötti küzdelem „egy hosszan tartó kozmikus háború, amiben két szembenálló sereg összecsapásai során hol az egyik, hol a másik kerekedik felül, amíg az idők végén majd az egyik arat teljes győzelmet” (Peter W. Macky: St. Paul’s Cosmic War Myth: A Military Version of the Gospel. New York, 1998, Peter Lang Publishing, 1. o.). Az Efezusi levél szövetében is gyakran előbukkan a kozmikus háború témája. Amikor Pál felfegyverkezésre szólít (Ef 6:10-20), összevonja a küzdelem elemeit, amelyekre már korábban utalást tett: Isten óriási „hatalommal” ruházza fel a hívőket (Ef 1:18-20; 3:16, 20); Krisztus győzelmet aratott, és Isten minden hatalom fölé magasztalta Őt (Ef 1:20-23); a hívők serege azokból áll, akik egykor halottak voltak, de feltámadtak és erőt nyernek, ha a felmagasztalt Krisztusban találják meg az identitásukat, aminek köszönhetően képesek felvenni a harcot korábbi sötét mesterükkel (Ef 2:1-10); az egyháznak az is szerepe, hogy rámutasson a gonosz erők közelgő vesztére (Ef 3:10); Zsolt 68:19 versével a diadalmas, isteni Harcosként mutatja be Krisztust (Ef 4:7-11); illetve, felszólítja a hívőket, hogy „vegyék fel” az evangélium öltözetét (lásd Ef 4:20-24). Isten „minden fegyverét” felöltve megérthetjük a nagy küzdelem központi szerepét, és szilárdan ki is tartunk abban a tudatban, hogy részesek leszünk Krisztus végső győzelmében.

Hogyan tapasztaltuk már nemcsak a kozmikus háború, hanem a Jézusban elérhető győzelem valóságát is? Miért alapvetően fontos a saját reménységünk és tapasztalatunk szempontjából, hogy helyesen értelmezzük az Ő győzelmét?

---

#### Ellen G. White idézetek

Isten kész együttmunkálkodni a kereszt minden őszinte és odaadó katonájával. De senki sem lehet jó katona, aki úgy gondolja, hogy függetlenül, másoktól elszakadva dolgozhat, és aki saját véleményét tartja a legjobbnak. Isten munkatársainak egyesülniük kell, hogy pótolják egymás hiányosságait.

Készülünk-e azon nagy előjogunkhoz mérten, mely alapján képessé válhatunk ellenállni az ellenség álnokságainak? Felfogjuk-e Isten szent munkájának jellegét, és azt a szükségletet, hogy őrködnünk kell a lelkek fölött, akikről egyszer majd számot kell adnunk? Legyünk éberek, „tudván az időt, hogy ideje már, hogy az álomból felserkenjünk; mert most közelebb van hozzánk az üdvösség, mint amikor hívőkké lettünk. Az éjszaka elmúlt, a nap pedig elközelgett; vessük el azért a sötétségnek cselekedeteit, és öltözzük fel a világosság fegyvereit.” (Róm 13:11–12) – This Day With God, 125. o.

Isten népének fel kell készülnie szembeszállni az álnok ellenséggel. Sátán retteg ettől az ellenszegüléstől. Tisztában van saját erejének korlátaival, és tudja, milyen könnyen legyőzhető, ha mi kitartóan szembeszállunk vele. Mennyei erővel még a leggyengébb szent is többet jelent, mint Sátán és az ő angyalai, és ha próba éri, képessé válik bizonyságot tenni erről a fentről jövő erőről. Sátán ezért közelít csak csendben, osonva, és igyekszik álcázni fegyvereit. […]

Az embernek nincs elegendő ereje ahhoz, hogy hatékonyan szembeszállhasson a gonosszal. De ha Krisztus hit által a szívében lakozik, akkor befolyást gyakorol a vágyaira, fentről jövő erővel látja el, és az ember csak így merészelhet szembeszállni ezzel a szörnyű ellenséggel. Különben minden védelmi eszközei hasztalannak bizonyulnak. – The Faith I Live By, 318. o.

Az ördög gyakran a világosság angyalaként a menny öltözékében jelenik meg. Barátságos modort vesz fel, megszenteltnek látszó jellemet és mély tiszteletet tettet áldozatai iránt, akiket csapdába akar ejteni és elpusztítani. Veszedelmek várnak az ösvényen, melyre csalogat. De ügyesen álcázza a veszélyeket, és csak az ösvény szépségeit mutogatja. Üdvösségünk isteni parancsnoka győzött értünk, hogy ha akarunk, általa mi is győzni tudjunk. […]

De a meneküléshez előbb el kell fogadnod Krisztus igáját, melyet pedig te alkottál magadnak, le kell vetned. Krisztus pusztai győzelme neked is ígéret, hogy nevében győzelmet arathatsz. Egyedüli reményed, üdvösséged, hogy te is győzz, amint Krisztus győzött. – Bizonyságtételek a gyülekezeteknek, 3. köt., 456–457. o.