---
title:  Álljatok Meg!
date:  09/09/2023
---

### E heti tanulmányunk
5Mózes 20:2-4; Róma 13:11-14; 1Korinthus 15:23-24; Efezus 6:10-20; 1Thesszalonika 5:6-8

> <p></p>
> „Végezetül legyetek erősek az Úrban és az ő hatalmas erejében! Öltsétek magatokra az Isten teljes fegyverzetét, hogy megállhassatok az ördög minden ravaszságával szemben” (Ef 6:10-11, ÚRK)!

A szolga álmos szemmel támolygott ki a szobájából, amikor megdöbbentő jelenet tanúja lett: hatalmas, jól felszerelt ellenséges sereg vette körbe a várost, lovakkal és harci szekerekkel. A szolga dadogva vitte a hírt Elizeus prófétának, majd nyugtalanul kérdezte: „Jaj, jaj, édes uram, mit csináljunk?”

Elizeus így felelt: „Ne félj, mert többen vannak velünk, mint ővelük.” A válasz mit sem változtatott a szolga arckifejezésén. Elizeus közelebb húzta magához és imádkozni kezdett érte: „Ó, Uram! Nyisd meg, kérlek, a szemét, hogy lásson!” A próféta imája azonnal válaszra talált. A szolga ismét fellépett a várfalra, ám ekkor fellebbent a látható és láthatatlan közötti fátyol. Nem egy, hanem két sereget látott. „Erre megnyitotta az Úr a szolga szemét, és azt látta, hogy íme, a hegy tele van tüzes lovakkal és harci szekerekkel Elizeus körül” (2Kir 6:15-17, ÚRK).

Pál azért imádkozott Ef 6:10-20 részének megírása közben, hogy a hívők tisztább képet kapjanak és meglássák a nagy küzdelem teljes valóságát, illetve reményt meríthessenek abból, amit az bemutat nekik.

---

#### Ellen G. White idézetek

„Ne félj – volt a próféta válasza –, mert többen vannak velünk, mint ővelük!” Azután, hogy a szolga maga is meggyőződjön erről, „Elizeus így imádkozott: Uram, nyisd meg a szemét, hadd lásson! És az Úr megnyitotta a szolgának a szemét, és az meglátta, hogy tele van a hegy Elizeus körül tüzes lovakkal és harci kocsikkal.” Isten szolgája és a felfegyverzett ellenség között egy csapat mennyei angyal volt. Hatalmas erővel szálltak le, de nem azért, hogy pusztítsanak vagy hódolatot követeljenek, hanem hogy tábort járjanak az Úr gyenge és tehetetlen gyermekei körül, és szolgáljanak nekik.

Amikor Isten népe nehéz helyzetbe kerül, és látszólag nincs menekvés számára, az Úrban bízzon egyedül! – Próféták és királyok, 256–257. o.

Krisztus egyháza azonban Isten eszköze az igazság hirdetésére. Isten képessé teszi különleges munka végzésére. Ha hűséges Istenhez, ha engedelmeskedik parancsolatainak, mindent felülmúló erő birtokosa lesz. Ha kitartóan engedelmeskedik, nincs olyan hatalom, amely megállhat vele szemben. Az ellenség erői éppúgy tehetetlenek lesznek, mint ahogy a polyva képtelen ellenállni a forgószélnek.

Az egyházra boldog, dicsőséges nap hajnala virrad, ha magára öltve Krisztus igazságosságát a bűnnel minden közösséget megtagad.

Isten felszólítja benne hívő hűségeseit, hogy bátorítsák azokat, akiknek nincs hitük és reménységük. Térjetek az Úrhoz, „reménység foglyai”! Kérjetek erőt Istentől, az élő Istentől! Rendíthetetlenül és alázatosan higgyetek abban, hogy meg tud és meg akar menteni! Amikor hitben megragadjuk erejét, csodálatosan megváltoztatja a legreménytelenebb, legcsüggesztőbb helyzetet is nevének dicsőségére. – Próféták és királyok, 259–260. o.

Sátán éberen lesi, hogy mikor találja védtelenül a ­keresztényeket. Krisztus követőinek sohasem szabad elfelejteniük, hogy ha örök életet akarnak nyerni, akkor szüntelenül őrködniük kell. Sokuknak csak szunnyadó hitük van. Ha nem erősödnek meg, ha nem ébrednek fel, és nem lépnek a tettek mezejére, akkor elveszítik lelküket.

Az énnek meg kell halnia, és Krisztust kell a szív trónusára ültetni. A gondolatok mindig nála időzzenek. Csak így élhetünk az ő nevének dicsőségére. A lélek fentről nyer erőt, hogy megállhasson Sátán álnokságaival szemben.

Vajon a hetednapi adventisták elfelejtették az Efézus 6. fejezetében található figyelmeztetést? Harcot kell vívnunk a sötétség erői ellen. Ha nem maradunk szorosan parancsnokunk nyomában, akkor Sátán le fog győzni bennünket. – The Upward Look, 200. o.