---
title:  Tanítói melléklet
date: 15/09/2023
---

#### Áttekintés

Kulcsszöveg: Efezus 6:10-11

Alapigék: 5Móz 20:2; Róm 13:11-14; 1Kor 15:23-24; Ef 6:10-20; 1Thessz 5:6-8

Bevezetés: Pál az eddigiek során egybefűzte az evangéliummal kapcsolatos alapvető tényeket: az Úr helyreállította az egységet zsidók és pogányok, férjek és feleségek, gyerekek és szülők, szolgák és uraik között; életünk átalakult, Krisztussal együtt feltámadtunk, felemeltettünk és felmagasztaltattunk; Isten áldásokat és ajándékokat adott nekünk; valamint Isten egyházává szerkesztettünk egybe és egyek vagyunk az Úrban. Vajon mindez azt jelenti, hogy a megváltás története teljes, nincs már más teendő? Semmiképpen!

Levelének utolsó fejezetében Pál arra emlékezteti az efezusiakat és velük együtt mindnyájunkat, hogy a keresztények nem csupán üdvösséget nyertek és együtt alkotják Jézus nyáját. Azt hangsúlyozza, hogy miután a keresztények csatlakoztak az Úr országához, katonákként részt vesznek annak védelmében és hirdetésében. Csakhogy nem olyan katonák, mint a Római Birodalom harcosai, nem is felfegyverzett, lázadó milíciák. Az ellenségük lelki természetű, így lelki jellegű a védőfelszerelésük és a fegyverzetük is. Kozmikus az a küzdelem, amit a mennyben indított el a gonosz, vele „a sötétség világának urai… a gonoszság lelkei” (Ef 6:11-12) az Isten királyi széke ellen.

A keresztények erejének forrása nem izmaikban, páncéljukban, fegyvereikben, harcképzettségükben és stratégiájukban rejlik, hanem mindig és csakis az Úrban. Úgy harcolnak, mint az Úr. A gonoszt és az evilági erőket a keresztről áradó szeretet és az igazság erejével verik vissza, ám a kereszt nem az övék, hanem az Úré. Ő volt az, aki győzelmet aratott ott a gonosz erők felett, majd feltámadt és felment a mennybe. Az Ő győzelmének érdemei által részesíti egyházát feltámadásában, életében és áldásaiban (Efezus 1), ajándékaiban (Efezus 4), fegyverzetében (Efezus 6). A keresztények Krisztus fegyverzetébe öltözve vívják a csatát, amit Vezérük már megnyert.

A tanulmány témái: Az e heti tanulmány két fő témára összpontosít:

1.  Amikor a keresztény az egyházhoz csatlakozik, automatikusan belekerül a kozmikus lelki küzdelembe.

2.  Azonban nem kell aggódnia, mert ereje és fegyverzete az Úrtól van. Annyit kell tennie, hogy megállja a helyét az Úrban.

#### Kommentár

A győztes oldalon állni

A háború mindnyájunk életében folytatódik, amint állást foglalunk. Az igaz keresztények Isten oldalára állnak. Elköteleződésükkel ugyan a háború küszöbére kerülnek, de nem kell félniük. Éppen ellenkezőleg! Tudhatják, hogy a jó, a győztes oldalon vannak és soha nincsenek egyedül. Rendelkezésükre áll minden erő és felszerelés a győzelemhez, nekik csak állást kell foglalniuk. Ez pedig annyira fontos, hogy Efezus 6-ban az apostol háromszor ismétli meg a felhívást: álljanak ki Istenért (Ef 6:11, 13, 14)!

Itt állok

1521-ben Luther Márton (1483-1546) már a reformáció vezető szószólója volt. Az Ágoston-rendi szerzetes, aki a Wittenbergi Egyetem bibliai teológia szakának professzora lett két fő következtetésre jutott, miközben az eredeti nyelveken tanulmányozta a Szentírást. Mindkét következtetésre Pál teológiája vezette. Először is a bűnös Isten kegyelméből igazul meg, amit hit által fogadhat el. Ez a gondolat fogalmazódik meg a reformáció sola gratia (egyedül kegyelemből) és a sola fide (egyedül hit által) elveiben. Másodszor pedig a Szentírás az önmagában elegendő kinyilatkoztatás Istenről, továbbá a Biblia, nem pedig az egyházi tanács vagy a pápa a hit és a hatalom egyetlen, legfőbb mércéje az egyházban. Ezt a gondolatot fogalmazta meg a reformáció a Sola Scriptura elvben.

Miközben ezek a gondolatok forogtak Luther elméjében, Johann Tetzel búcsúcédulákat árult Wittenberg környékén. Ez arra késztette Luthert, hogy felemelje szavát az egyházon belüli kirívó romlottság ellen, és 1517. október 31-én közzétette híres 95 tételét. Azonban ahelyett, hogy mély megtérést és reformációt tapasztalat volna az egyházban, támadások áradatával szembesült, amelyekkel meg akarták törni és el akarták hallgattatni. 1518-ban Augsburgban Luther már a Szentírást és csakis a Szentírást mondta a hit, az erkölcs és a teológia alapjának. Hamar két tűz között találta magát: Németországban növekedett a népszerűsége, a pápaság részéről viszont komoly nyomás nehezedett rá. 1519-ben beleegyezett, hogy amennyiben ellenfelei felhagynak az ellene való támadásokkal, nem jelenteti meg nézeteit.

Ám amikor 1520-ban ismét támadás érte, Luther elhatározta, hogy széles körben nyilvánosságra hozza az egyház alapos reformációjára vonatkozó felhívásait. Szórólapokat készíttetett, ezekben a Szentírás szakaszaival leplezte le 1) a pápa igényét arra, hogy abszolút hatalmat gyakoroljon az egyház és a világ felett a hierarchia által 2) és az egyház igényét arra, hogy Isten kegyelme felett rendelkezzen a szentségek és a papság által. Luther indítványozta, hogy az egyház térjen vissza minden hívő papságának elvéhez, mivel hit által közvetlenül járulhatunk Istenhez és részesülhetünk kegyelmében. A római egyház válasza X. Leó pápa 1520-as Exsurge Domine című bullája volt, amelyben mintegy negyvenegy állítólagos teológiai tévedést nevezett meg Luther írásaiban. A reformátort még ugyanabban az évben kiátkozták az egyházból, és rendelet jelent meg, hogy könyveit el kell égetni. Luther hasonlóképpen válaszolt: amikor a pápai bulla 1520 decemberében megérkezett hozzá, nyilvánosan elégette. A feszült helyzet nyílt háborúba torkollt. Az új császár, V. Károly igyekezett rendet teremteni birodalmában, ezért 1521 tavaszán a birodalmi gyűlés elé idézte Luthert Worms szabad, császári városába (közel Frankfurthoz), ahol Luthernek meg kellett védenie nézeteit és tetteit. A reformátornak az odavezető úton Frigyes szász választófejedelem védelme alatt kellett utaznia, aki a Wittenbergi Egyetem alapítója és Luther patrónusa volt. Lutherben hatalmas volt a lelkesedés, hogy kiáll Istenért, ahogyan indulása előtti kijelentése is jelzi: „Krisztus zászlaja alatt vonulok be Wormsba, a pokol kapui ellen” (Roland H. Bainton: Here I Stand: A Life of Martin Luther. Nashwille, 1950, Abingdon-Cokesbury, 179. o.).

Luther 1521. április 16-án érkezett meg Wormsba. Elrendelték, hogy másnap délután 4 órakor jelenjen meg a birodalmi gyűlés előtt. Az ülést vezető elnök azonnal rátért a kérdésre: az asztalon kiterített könyvek az övéi-e, és hajlandó-e visszavonni leírt tanait. Mivel érzékelte a pillanat súlyát és annak jövőbeni hatását az evangéliumra, Luther habozott, időt kért a válasz megfontolására. Kérését méltányolták, és másnap, április 18-án délután 6 órakor kellett visszatérnie a gyűlés elé.

Arckifejezése és hangja más volt, mint előző nap: összeszedett volt, hangja pedig erősen, biztosan csengett. Miután elismerte, hogy az ott felhalmozott könyveknek valóban ő a szerzője, kifejtette, hogy nem vonhatja vissza az azokban leírt gondolatokat, mert 1) általános keresztény tanításokat tartalmaznak, 2) a pápaság romlottsága ellen szólnak, ami elnyomásban tartotta a német népet és 3) feltárják bizonyos személyek romlottságát. Ennélfogva azt kérte, bizonyítsák tévedéseit a Szentírás alapján, nem pedig egyházi rendelkezésekkel.

Az elnök megfeddte Luthert, amiért a Szentírást merészelte a legfőbb tekintélynek nevezni, és rámutatott, hogy az egyház szégyene volna, ha ennyi évszázad után tévedőnek bizonyulna. Ezért megparancsolta Luthernek: adjon egyenes választ arra a kérdésre, hogy visszavonja-e írásait és tanításait. Luther zengő hangon adta meg az azóta híressé vált választ: „Mivel tehát császári felséged és ti, kegyelmes urak egyszerű és pontos választ kívántok, megadom. Hacsak meg nem győznek engem a Szentírás bizonyságaival vagy világos okokkal – mert sem a pápának, sem a zsinatoknak egymagukban nem hiszek, mert bizonyos, hogy többször tévedtek és egymásnak ellentmondottak –, akkor az általam idézett Szentíráshoz vagyok kötve, és lelkiismeretem Isten Igéjének foglya. Visszavonni nem tudok, de nem is akarok semmit, mert nem biztonságos, de nem is helyes dolog a lelkiismeret ellen cselekedni. Itt állok, másként nem tehetek, Isten engem úgy segéljen! Ámen” (i. m. 185. o.).

A történészek megjegyzik, hogy az „Itt állok, másként nem tehetek” nem szerepel a birodalmi gyűlés hivatalos, írott feljegyzéseiben, de a beszéd legkorábbi, nyomtatott változataiban igen (i. m. 185. o.). Ellen G. White úgy írja, hogy Luther ezt valóban elmondta (lásd A nagy küzdelem. 146. o.). Sok történész szerint ez így is volt, csak az írnokot talán annyira magával ragadta a szónoklat, hogy egyszerűen elmulasztotta lejegyezni. Ha el is tekintünk attól, hogy pontosan miként fogalmazta meg védőbeszédét, a tény tény marad: Luther kiállása a wormsi gyűlés előtt igen bátor tett volt, kiállt az igazságért, az evangéliumért, Istenért és az emberiség üdvösségéért.

`Jegyzetek`