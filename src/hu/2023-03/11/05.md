---
title:  Krisztus Szolgái
date:  06/09/2023
---

`Mit vár el Pál a keresztény szolgáktól a nekik szóló részletes utasításaiban (Ef 6:5-8)?`

Pál kéri a keresztény szolgákat, hogy engedelmeskedjenek a gazdáiknak és szeretetből fakadó, kiváló szolgálatot biztosítsanak. Itt meg kell említeni, hogy többször utal arra a nagy helyettesítésre, amire kéri őket. Nem az a dolguk, hogy Krisztus helyére emeljék a gazdájukat és olyan hűséget tanúsítsanak iránta, ami egyedül Krisztust illeti meg. Inkább a szívből fakadó, kiváló szolgálatukat motiváló elkötelezettséggel és hűséggel Krisztust, az Urat állítsák a gazdájuk helyére. Pál ezzel a fontos cserével a gazda-szolga kapcsolatának átértelmezett keresztény szemléletét kínálja.

Figyeljük meg, hányféleképpen ajánlja figyelmükbe Pál ezt a cserét:

1)  A gazdák hatalmát kisebbíti az apostol, amikor „test szerint való” uraknak nevezi őket, és rámutat a valódi mennyei Úrra (Ef 6:5).

2)  „félelemmel és rettegéssel engedelmeskedjetek… tiszta szívvel, mint Krisztusnak” (Ef 6:5, ÚRK).

3)  Pál akkor említi a legvilágosabban a helyettesítést, amikor azzal érvel, hogy a keresztény szolgák hűségesen végezzék a feladatukat, nem úgy, mint a gazdáik szolgái, hanem „mint Krisztus szolgái” (Ef 6:6).

4)  „…lélekből cselekedjétek Isten akaratát”, Istennek szolgálva (Ef 6:6).

5)  Pozitív lelkületből fakadó szolgálatot kér, hogy úgy járjanak el, „mint akik az Úrnak szolgálnak és nem embereknek” (Ef 6:7).

A szolgák Krisztus visszatérésekor teljes jutalomra számíthatnak szívből fakadó szolgálatukért. Érte végezték a munkájukat és tőle számíthatnak jutalomra. Ez kifejezetten vonzó gondolat a rabszolgáknak, akik nem kaptak fizetést, akik azt érezhették, hogy földi gazdájuk nem értékelte őket, vagy esetleg ennél is rosszabb történt velük (vö. 1Pt 2:19-20). A hívő szolgának viszont olyan Ura van, aki figyelmes, észreveszi, „ha valaki jót tesz” (Ef 6:8, ÚRK) és biztos jutalmat ígér.

Bármennyire is várnánk, hogy a Szentírás nyíltan elítéli a rabszolgaságot, nem teszi. Viszont milyen elveket szűrhetünk le Pál szavaiból azzal kapcsolatban, hogy hogyan viszonyuljunk azokhoz, akikkel együtt dolgozunk?

---

#### Ellen G. White idézetek

Az őszinte megtérés abban mutatkozik meg, ha embertársainkkal minden tekintetben becsületesen bánunk. Az igazi vallás hűségessé tesz mindennapi munkánkban. Krisztus őszinte követője élő valósága annak a ténynek, hogy vallása képesíti őt arra, hogy talentumait a Mester szolgálatában felhasználja.

„Az igyekezetben ne legyetek restek!” (Róm 12:11) Ezek a szavak minden őszinte keresztény életében valósággá vállnak. Habár munkád vesződségesnek tűnhet, mégis nemessé teheted azáltal, ahogyan teljesíted. Úgy végezd munkádat, mint az Úrnak. Tedd örömmel és felülről származó méltósággal. Azok a nemes elvek, amelyeket életünkbe, munkánkba beleviszünk, teszik azt az Úr előtt kedvessé. Az igazi szolgálat összekapcsolja Isten legkisebb földi szolgáját is az Úr legfenségesebb mennyei szolgáival. – Üzenet az ifjúságnak, 72. o.

Van-e a szolgálattevőkben készség, hogy mindent a lehető legjobban végezzenek el? Vagy talán ez inkább csak egy szokás, hogy minél gyorsabban, minél könnyebben túllegyenek a feladaton, és minél kevesebb erőfeszítéssel nyerjék el a jutalmat (a fizetést)? Nem a lelkiismeretesség a céljuk, hanem a jutalom.

Aki Krisztus szolgájának vallja magát, ne feledje Pál tanácsát: „Ti, szolgák, szót fogadjatok mindenben a ti test szerint való uraitoknak, nem a szemnek szolgálván, mint akik embereknek akarnak tetszeni, hanem szíveteknek egyenességében, félvén az Istent. És valamit tesztek, lélekből cselekedjétek, mint az Úrnak és nem embereknek; tudván, hogy ti az Úrtól veszitek az örökségnek jutalmát: mert az Úr Krisztusnak szolgáltok.” (Kol 3:22–24)

Aki csak a látszatra törekszik, rá fog jönni, hogy szolgálata nem állja ki sem az angyalok, sem az emberek vizsgálatát. A sikeres munkához elengedhetetlen ismerni Krisztust, mivel ez az ismeret nyújtja az igazság és a jóság tiszta elveit, vezet el az önzetlen lelkülethez, hisz ilyen szolgálatot vár el tőlünk az Üdvözítő. Akkor minden tettünket helyes magatartás, takarékosság, figyelmesség és alaposság fogja jellemezni, bárhol is találtatunk – konyhában, műhelyben, szerkesztőségben, kórházban, iskolában vagy az Úr szőlőskertjében. „Aki hű a kevesen, a so­kon is hű az; és aki a kevesen hamis, a sokon is hamis az.” (Lk 16:10) – Re­view and Herald, 1891. szeptember 22.

Ami tennivalót ép kéz talál, végezzük alaposan és gyorsan. A kis dolgokban való hűség és becsületesség, az apró kötelességek és szívességek végzése teszi vidámmá és örömtelivé az élet ösvényét; s mikor munkánk a földön véget ér, minden hűen végzett apró kötelességet úgy értékel majd Isten, mint ékkövet. – Bizonyságtételek a gyülekezeteknek, 4. köt., 591. o.