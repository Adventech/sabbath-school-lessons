---
title:  A Gazdák Szolgai Helyzete
date:  07/09/2023
---

Ezek voltak Pál utolsó szavai a szolgákhoz: „akár szolga, akár szabad” (Ef 6:8, ÚRK). A „szabad” szó a gazdákra utal, amivel rájuk tereli a figyelmét, míg elképzeli, hogy a szolgák és a gazdák az ítélet alatt egymás mellett, egy szinten állnak Krisztus előtt (vö. 2Kor 5:10; Kol 3:24-25).

`Tegyük fel, hogy keresztény gazdák vagyunk, és hallgatjuk, amint a házi gyülekezetünkben felolvassák az Efezusi levelet! Hogyan vennénk a szolgáink jelenlétében elhangzó tanácsokat (Ef 6:9)?`

Pál ebben az intésében az urakat, a rabszolgatartókat szólítja meg, éles ellentétbe állítva az „urakat” (görögül hoi kürioi) – akiknek szokása volt a szolgáik fenyegetése – „az Úrral” (ho küriosz) Krisztussal, akiben nincs „személyválogatás”.

Az apostol kéri az urakat: „ugyanazt cselekedjétek” a szolgákkal – ami megdöbbentő lehetett az 1. századbeli rabszolgatulajdonosnak. Jóindulattal kellett a szolgáikhoz viszonyulniuk, amire a Krisztus iránti hűség indította őket, összhangban azzal, amit Pál a szolgáktól kért (Ef 6:5-8). Azt mondja nekik, hogy ne fenyegessék a szolgáikat, ami akkoriban általános gyakorlat volt. A büntetések széles körét szabták ki a szolgákra, így megverették (1Pt 2:20), szexuálisan bántalmazták, eladták (és ezzel elszakították őket szeretteiktől), kíméletlenül dolgoztatták, éheztették, megbilincselték, megbélyegezték és akár meg is ölték őket. Az apostol két indokkal támasztja alá az urakhoz intézett felszólítását, hogy tekintsenek túl a görög-római világ társadalmi rendszerén: 1) Mint az állítólagos szolgáik, ők is szolgái az egy Úrnak („hiszen tudjátok, hogy nekik is, nektek is van Uratok a mennyben”, ÚRK; vö. Kol 4:1); 2) a mennyei Úr mindenkit személyválogatás nélkül ítél. Mivel az Úr velük egyenlő szinten állókként bánik azokkal, akiket rabszolgáknak tartanak, így nekik is így kell hozzájuk viszonyulni (vö. Filem 1:15-16). Az Efezusi levélben Pál nyelvezetének nagy része különösen reményt kelthetett a keresztény szolgákban, amikor a következőkről szólt: fiúvá fogadás (Ef 1:5), megváltás (Ef 1:7), örökbefogadás (Ef 1:11, 14; 3:6), Jézussal a trónon (Ef 2:6), polgártársak és „az Isten háza népe” (Ef 2:19, ÚRK; vö. 3:14-15), illetve az, hogy Krisztus testének szerves részei lehetnek (lásd Ef 3:6; 4:1-16). Ef 6:5-9 szakasza a levél tanításának minden részét érinti, ami a szolgák és urak közötti kapcsolathoz tartozik, így a beszédre (Ef 4:25-32) és a nemi erkölcsre (Ef 5:1-14) vonatkozó tanácsot is.

---

#### Ellen G. White idézetek

A nép [Athénban] csodálattól elragadtatva hallgatta az apostolt, aki az igaz Isten tulajdonságait meggyőző és logikus szavakkal tárta eléjük. Beszélt a Teremtő hatalmáról és mindent irányító előrelátásáról. Bensőséges és elragadó ékesszólással jelentette ki Pál: „Az Isten, aki teremtette a világot és mindent, ami abban van, mivelhogy Ő a mennynek és földnek ura, kézzel csinált templomokban nem lakik; sem embereknek kezeitől nem tiszteltetik, mintha valami nélkül szűkölködnék, holott Ő ád mindeneknek életet, leheletet és mindent.” (Csel 17:24) Az egek nem elég tágasak, hogy befogadhassák Istent, mennyivel kevésbé a templomok, melyeket emberi kezek építettek.

Az osztályszellem e korszakában, amikor az emberi jogokat gyakran nem ismerték el, hirdette Pál az emberiség testvériségének magasztos igazságát, hogy Isten „az egész emberi nemzetséget egy vérből teremtette, hogy lakozzanak a földnek egész színén”. Isten előtt ­mindannyian egyenlőek vagyunk, és minden emberi lény teljes ­engedelmességgel tartozik Teremtőjének. Azután kimutatta az apostol, hogy Isten kegyelme aranyfonálként húzódik végig az emberiség történelmén: „Meghatározván eleve rendelt idejüket és lakásuknak határait, hogy keressék az Urat, ha talán kitapogathatnák Őt és megtalálhatnák, jóllehet bizony nincs messze egyikünktől sem.” (Csel 17:26–27) – Az apostolok története, 237–238. o.

Mikor Krisztus otthagyta a mennyet, és a világ segítségére ­sietett, Urunk látta az emberiséget mélyre süllyedve, bűnösen. Tudta, hogy lezüllöttek, elfajultak, és a legundorítóbb vétkeket melengetik. Az an­gyalok csodálkoztak, hogy Krisztus vállalja ezt az előttük reménytelennek tűnő feladatot. Elámultak, hogy Isten megtűri a bűnös emberiséget. Nem tudták elképzelni, mit lehet szeretni az embereken. Ámde „úgy szerette Isten e világot, hogy az ő egyszülött Fiát adta oda, hogy mindaz, aki benne hisz, el ne vesszen, hanem örökké élete legyen” (Jn 3:16).

Krisztus a könyörület és bűnbocsánat üzenetével jött a földre. Le­fektette annak a vallásnak az alapját, melyben a zsidó és görög, fehér és fekete, szabad és szolga egyetlen testvériséggé fonódik össze, s Isten szemében egyenlő. Az Üdvözítő határtalanul szeret minden embert. Mindenkiben ott látja a javulás lehetőségét. Isten erővel és reménnyel fogadja azokat, akikért Urunk életét adta. Hatalma segítségével jó tettekben gazdag, Szentlélek erejétől duzzadó életet élhetnek. – Bizonyságtételek a gyülekezeteknek, 7. köt., 225. o.