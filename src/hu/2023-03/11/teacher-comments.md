---
title:  Tanítói melléklet
date: 08/09/2023
---

#### Áttekintés

Kulcsszöveg: Efezus 6:9

Alapigék: Mk 10:13-16; 2Kor 5:10; Ef 6:1-9; Kol 3:21, 24-25; 1Pt 2:18-25

Bevezetés: A család egységének témája után Pál belekezd az egységgel kapcsolatos, legtöbb vitát kiváltó és bonyolult kérdéskörökbe: a generációk és társadalmi csoportok, illetve osztályok közötti egység témájába. Ezekre a helyzetekre Pálnak ugyanaz az evangéliumi megoldása: egység „az Úrban”. Azt tanácsolja a gyerekeknek, hogy tiszteljék a szüleiket az Úrban. Ez a kifejezés máris a keresztény családba és társadalomba helyezi a gyerekeket, ahol őket is az Úr családja tagjaiként kezelik. Az apostol szülőknek szóló tanácsa is pontosan ilyen lelkületből fakad: bánjanak úgy a gyerekeikkel, hogy ők is az Úréi. Ez az alapelv azonban nem jelenti azt, hogy a gyerekeket ne lehetne nevelni, kijavítani, fegyelmezni. A szülőknek azonban úgy kell megközelíteniük a nevelést, fegyelmezést, ahogyan azt Isten tenné.

Annak ellenére, amit egyes kritikusok állítanak a Bibliáról, Pál nem pártolja a rabszolgaság gonosz intézményét. Lelkigondozói szemmel, módszeresen közelíti meg. Jézus példáját követi, aki elvetette az üldözésnek vagy elnyomásnak forradalommal történő megoldását (Péternek azt parancsolta, hogy tegye vissza a kardját a helyére). Pál azt támogatta, hogy Krisztusban oldják meg ezt a társadalmi problémát éppúgy, mint a többit. A rabszolgák tekintsék magukat Krisztus szolgáinak – mint ahogy Pál is annak tartotta magát –, és dolgozzanak szorgalmasan az Úr Jézusért. Másrészt az urukat (földi uraikat) tekintsék embernek, akik szintén megváltásra szorulnak, éppúgy, mint bármely más bűnös. A rabszolgatartók a szolgáikban Isten országának polgártársait lássák, magukat pedig a mennyei Mester szolgáinak tekintsék. Az úr-szolga társadalmi feszültség „feloldódik” abban, hogy az egyházban egyaránt Krisztus hívta el, fogadta fiainak és emeli a mennybe az urakat és a rabszolgákat. Ugyanazt az Istent és Megváltót imádják, aki arra hívja őket, hogy a bennük lakozó Szentlélek teljesen átformálja életüket Isten képére Krisztusban.

A tanulmány témái: Az e heti tanulmány két fő témára összpontosít:

1.  Generációk közötti egység: a gyerekek és szüleik valóban egységet alkothatnak, ha az Úrban maradnak és az Ő gyermekeiként tekintenek egymásra.

2.  A különböző társadalmi osztályok közötti egység: az urak és a szolgák csak akkor lehetnek egyek az Úrban, ha úgy tekintenek egymásra, mint akik Krisztus országának állampolgárai és az új élet részesei Krisztusban.

#### Kommentár

Szülők és gyerekek, szolgák és urak egysége

Ef 6:1-9 szakaszában Pál folytatja az egység témáját, amit Isten hoz létre az emberek között és az egyházban Jézus Krisztus által. Két érzékeny, családi és társadalmi témát is érint: a generációk közötti kapcsolatot és a szolgák és az urak viszonyát. Az apostol elmondja a gyerekeknek, hogy engedelmeskedjenek szüleiknek „az Úrban, mert ez a helyes” (Ef 6:1). Helyes azért, mert ez Isten parancsolata, és ez a parancs ígérettel jár együtt (Ef 6:2), az áldások és a jólét ígéretével (Ef 6:3). Másrészt Pál felszólítja a keresztény szülőket: ne „ingereljék” a gyerekeiket (Ef 6:4) azzal, hogy kényük-kedvük szerint irányítgatják őket. Inkább az legyen a szülők célja, hogy neveljék „őket az Úr tanítása és intése szerint” (Ef 6:4), nem pedig a saját belátásuk szerint. A gyerekeket úgy kell nevelni, hogy érettségre jussanak az Úrral való kapcsolatukban. Amikor a szülők bevonják őket a házimunkába, az ne fegyelmezés vagy kihasználás, esetleg teljesítményre kényszerítés eszköze legyen, ami csak kárára válik a gyerekeknek. A gyerek-szülő kapcsolat alapvető jelentőségű a társadalom szempontjából. Sajnálatos módon azonban a különböző társadalmakban gyakran megfigyelhető volt a bántalmazás, akár a szülők irányában, akár fordítva, a gyerekek irányában, vagy mindkettő. Pál biztos abban, hogy csakis úgy oldható meg az egyházon belül a generációk közötti feszültség, amit a bűn okoz, ha a tagok Krisztusban maradnak.

Az apostol felhívja a keresztény szolgákat, hogy „félelemmel és rettegéssel” engedelmeskedjenek test szerint való uruknak, „tiszta szívvel, mint Krisztusnak” (Ef 6:5). Ezzel nem azt akarja mondani, hogy Isten jóváhagyását adná olyan nyilvánvalóan gonosz, ördögi dologra, mint a rabszolgaság. Párhuzamot sem von a földi urak és Krisztus között. Egyszerűen azt hangsúlyozza, hogy igen fontos a rabszolgák és az urak megtérése.

Őszinte keresztényeknek kell lennünk, bármilyen körülmények között találjuk is magunkat. A bűnös világban gyakran elsodornak a különféle események. Néhányunkat betegség tesz munkaképtelenné vagy korlátoz a tevékenységeinkben. Előfordul, hogy természeti vagy társadalmi katasztrófák ütnek be. Van, akinek hirtelen ér véget az élete. Természetesen a Szentírás azt tanácsolja, hogy ilyen körülmények között tegyünk meg minden tőlünk telhetőt a helyzet javításáért vagy megváltoztatásáért. Azonban ez nem mindig kivitelezhető. Ez esetben az a legfontosabb, hogy a keresztény kitartson őszinte hite és Krisztussal való kapcsolata mellett.

E gondolat mentén Pál azt mondja az efezusi rabszolgáknak: ha szolga vagy, mint József volt Egyiptomban, és nem tudsz változtatni a szörnyű helyzeten (1Kor 7:21-23), emlékezz az evangélium titkára, Krisztus mennyei áldásaira és a tisztességre, amelyben bennünket részesített, miszerint felemel Isten királyi székéhez. Emlékezzünk arra is, hogy mindnyájan kövek vagyunk Isten templomában, testének részei, tapasztaltuk szívünk és életmódunk gyökeres átalakulását, magatartásunk és szemléletmódunk teljes változását és a Szentlélek bennünk munkálkodó hatalmát, ennek köszönhetjük a lenyűgöző változásokat.

Tehát Józsefhez hasonlóan dolgozzunk urunkért, házának jólétéért ugyanúgy, mintha Jézusért végeznénk a munkánkat (Ef 6:6). Ez nem szolgai hízelgés, nem is önámítás, nem egyenértékű a szolgalelkűséggel, hanem a kereszténység lényegét jeleníti meg az emberi kapcsolatokban. A körülményektől vagy társadalmi struktúráktól függetlenül a legfontosabb tényező a keresztény számára mindig a megtért szív, ami őszinte, szorgalmas, tökéletes hozzáállást eredményez a munka és az életmód tekintetében egyaránt (Ef 6:6-8).

Másrészt Pál azt mondja a keresztény uraknak, hogy „ugyanazt” tegyék (Ef 6:9) a rabszolgáikért: legyenek olyan urak, mint Jézus. A rabszolgatartóknak vagy a tehetős, hatalommal rendelkező embereknek is tudatában kell lenniük, hogy Jézus az Uruk. Tehát Pál apostol nemcsak, hogy nem támogatja a rabszolgaságot, hanem annak az alapjaira mér megsemmisítő csapást, amikor kimondja az alapvető keresztényi elvet, miszerint mind a szolgáknak, mind földi uraiknak ugyanaz az Ura a mennyben, Jézus Krisztus. Minden társadalmi és gazdasági kapcsolatot alá kell rendelni Jézus Krisztusnak. A szolgák elsősorban Krisztushoz tartoznak, elsőként az Úr Jézusnak tartoznak azzal, hogy érte élnek és dolgoznak. Az urak pedig bánjanak úgy a szolgáikkal, ahogyan a Mester, Jézus velük bánik. Pál hangsúlyozza, hogy „nála nincs személyválogatás” (Ef 6:9). Mesterét, Jézust követve (Mt 26:51-53) hitte, hogy a Krisztusban való egység és szeretet evangéliumának hirdetése nyomán a rabszolgaság intézménye majd magától összedől.

A gyerekekre vonatkozóan mit mond a hetednapi adventista teológia?

A hetednapi adventisták hatalmas értéknek tartják a házasságot és a gyerekeket is, ez tükröződik a 23. alapvető hitelvben: „Isten megáldja a családot, és azt akarja, hogy a családtagok a teljes érettségre segítsék egymást. A szülők tanítsák meg gyermekeiket Isten szeretetére és a neki való engedelmességre. Példájukkal, szavaikkal tanítsák őket arra, hogy Krisztus szerető, nevelő, örökké gyengéd és gondoskodó, aki azt akarja, hogy az Ő testének – Isten családjának – tagjaivá legyenek, annak a családnak, amely egyedülállókat és házasokat egyaránt soraiba fogad” (Mit hisznek az adventisták a házasságról és a családról, olvasható itt: https://adventista.hu/kik-az-adventistak/hitelveink/hazassag-es-csalad/).

A gyermekek értékéről a Hetednapi Adventista Egyház egyéb hivatalos állásfoglalásai is szólnak. Például Ef 6:4 versére utalva „A gyermekek neveléséről és védelméről” című állásfoglalás úgy jellemzi a gyerekeket, „mint Isten drága ajándékait, akiket a szülők, a család, a hitközösség és a társadalom gondjaira bízott”. Óvnunk kell tehát őket az erőszak, a bántalmazás és a megrontás minden fajtájától. A nyilatkozat kijelenti, hogy „sok gyerek tapasztal durva bántalmazást, mégpedig az úgynevezett fegyelmező »bibliai« szemlélet alapján. Azonban a büntetésre alapozó, zsarnoki szigor gyakran nehezteléshez és lázadáshoz vezet. A durva fegyelmezés sajnos komoly fizikai és pszichikai sérülések nagy kockázatával jár, valamint annak is nagyobb a valószínűsége, hogy a fiatalok erőszakhoz és kényszerhez folyamodnak, ha nézeteltérésbe keverednek. Ezzel ellentétben, amint a Szentírásból vett példák, kutatások sokasága bizonyítja, jobb eredményhez vezetnek a fegyelmezés szelídebb formái, amelyek során a gyerekek az érvelés és a cselekedeteik következményeinek hatása révén tanulnak. A gyengédebb eszközök bizonyítottan oda vezetnek, hogy az így nevelt gyerekek felnövekedve nagy valószínűséggel életigenlő döntéseket hoznak és nagyszerű szülői értékeket visznek tovább.” Ez az állásfoglalás arra szólítja a gyülekezeteket, hogy „biztonságos helyek” legyenek a gyerekek számára, ahol „érzelmi és lelki gyógyulásra találnak” a nehéz háttérből érkezők is  (A Hetednapi Adventista Egyház Generál Konferenciájának Végrehajtó Bizottsága által 2010. június 23-án megszavazott, „A gyerekek neveléséről és védelméről” című állásfoglalásból, amely elérhető: https://www.adventist.org/official-statements/nurture-and-protection-of-children. Hasonló állásfoglalásokat adtak ki gyakorlati javaslatokkal 1997-ben, köztük „A gyermekek szexuális zaklatásáról” című dokumentumot, amit a Hetednapi Adventista Egyház Generál Konferenciájának Végrehajtó Bizottsága hagyott jóvá és szavazott meg 1997. április 1-én, Loma Lindában, Kaliforniában; valamint 2000-ben „A gyermekek jólétéről és értékéről” címmel, amelyet a Hetednapi Adventista Egyház Generál Konferenciájának Adminisztrációs Bizottsága szavazott meg, és a 2000. június 29-július 8. között megtartott torontói generál konferenciai ülésen tett közzé). Fontos megjegyezni, hogy az Adventista Egyház több osztályának munkája is támogatja a családokat: Családi Szolgálatok Osztálya, Gyermekszolgálatok Osztálya, Női Szolgálatok Osztálya, Ifjúsági Szolgálatok Osztálya.

A hetednapi adventista teológia és a rabszolgaság

Hetednapi adventistaként a társadalmi kérdések bibliai megközelítését is beillesztettük alapvető hittételeinkbe, mint például a rasszizmussal, a rabszolgasággal és egyéb társadalmi-gazdasági egyenlőtlenségekkel szembeni állásfoglalást, ahogyan Pál is tette az Efezusi levélben. A hetednapi adventisták alapvető hitelvei közül a 14. tantétel, „Krisztus testének egysége” kijelenti, hogy „Krisztusban új teremtés vagyunk. Az egyházat nem oszthatja meg faji, kulturális, műveltségbeli és nemzetiségi, valamint alacsony és magasabb rendű, szegény és gazdag, férfi és nő szerinti megkülönböztetés. Krisztusban mindannyian egyenlőek vagyunk, akiket vele és egymással egy Lélek tart közösségben. Célunk, hogy részrehajlás és fenntartás nélkül biztosítsuk és fogadjuk el a szolgálatot” (Elérhető itt: https://adventista.hu/kik-az-adventistak/hitelveink/krisztus-testenek-egysege/). Bár az egyház nem szavazott meg konkrétan a rabszolgaságra vonatkozó állásfoglalást, de elfogadott a szegénységről és az emberi kapcsolatokról szóló állásfoglalásokat, például „A hajléktalanságról és a szegénységről” című dokumentumot (a Generál Konferencia elnöke, Neal C. Wilson, 1990. július 5-én terjesztette elő, és a Generál Konferencia ülésszaka fogadta el Indianapolisban, Indiana államban: https://www.adventist.org/official-statements/homelessness-and-poverty); „A globális szegénységről” (a Hetednapi Adventista Egyház Generál Konferenciájának Végrehajtó Bizottsága szavazta meg 2010. június 23-án és kihirdették a Generál Konferencia Ülésén Atlantában, Georgia államban 2010. június 24-július 3. között: https://adventista.hu/kik-az-adventistak/allasfoglalasok-es-egyeb-dokumentumok/globalis-szegenyseg/); „Egy emberiség: állásfoglalás az emberi kapcsolatokról a rasszizmus, a kasztok, a törzsi rendszer és az etnocentrizmus kérdésével kapcsolatosan” (megszavazta a Hetednapi Adventista Egyház Generál Konferenciájának Végrehajtó Bizottsága 2020. szeptember 15-én Silver Springben, Maryland államban: https://www.adventist.org/official-statements/one-humanity-a-human-relations-statement-addressing-racism-casteism-tribalism-and-ethnocentrism ).

#### Gyakorlati alkalmazás

Olvassuk fel és beszéljük meg az alábbi kérdéseket az osztály tagjaival!

1.  Talán vannak olyanok köztünk, akikkel rosszul bántak vagy akiket bántalmaztak a szüleik. Ebben az esetben is melyik az a három alapelv, amit az Efezusi levél 5-6. fejezetéből segítségül hívhatunk gyerekeink neveléséhez? Ugyanezen elvek miként segítenek gyógyulni a múltunk családi sebeiből?

2.  Másrészt talán Isten Igéje, Efezus 6. fejezete és a Szentlélek arról győz meg bennünket, hogy éppen mi magunk voltunk/vagyunk azok, akik rosszul bántunk/bánunk a házastársunkkal vagy a gyerekeinkkel. Újra átolvasva az 5-6. fejezetet, készítsünk egy három lépésből álló tervet, hogyan szabadulhatunk ebből a szituációból! Tegyük fel, hogy nincs ilyen gondunk, de ismerünk valakit, aki ilyen élethelyzettel küzd. Hogyan segíthetünk neki?

3.  Ha az e heti tanulmányunk fényében rájövünk, hogy eddig engedetlenül éltünk és elhanyagoltuk a szüleinkkel való kapcsolatot, milyen három módszer segíthetne ebben?

`Jegyzetek`