---
title:  Tanácsok A Szülőknek
date:  04/09/2023
---

`Vessük össze Ef 6:4 és Kol 3:21 versét! Mivel indokolja Kol 3:21 verse, hogy a szülők ne ingereljék a gyerekeiket?`

Sirák fia könyve, egy Pál idejében is elérhető zsidó irat a következőt tanácsolja az apáknak a fiukkal való bánásmódot illetően: „Aki szereti a fiát, gyakran megkorbácsolja őt… Dédelgesd a gyermeket, és pokollá teszi az életed; játssz vele és megszomorít… Fegyelmezd meg a fiadat, tedd nehézzé az igáját, hogy ne bosszantson téged a szégyentelensége” (Sirák fia könyve 30:1, 9, 13).

Pál tanácsa igen eltérő hangnemet üt meg. Először egy tiltó parancsot mond az apáknak: „ne ingereljétek a gyermekeiteket”, majd pozitív hangnemben folytatja: „hanem neveljétek azokat az Úr tanítása és intése szerint” (Ef 6:4). Pál idejében a jog szerint az apák teljes körű hatalommal rendelkeztek a gyermekeik fölött, akiket tulajdonukként kezeltek. Az apának jogában állt erőszakos módon, akár halállal is büntetni a gyerekeit. Bizonyos szempontból a gyermekek fölötti hatalma túlment a gazdák hatalmán a szolgák felett. Az apostol nem támogatja az efféle uralmat, hanem bátran világossá teszi és átformálja a családi kapcsolatokat. Arra szólítja a keresztény apákat, hogy a Krisztus iránti, mindent meghaladó hűség keretében gondoljanak a hatalmukra a gyerekeik fölött, mert ha haragra gerjesztik őket, a fiaik nem tanúsítanak majd tiszteletet „az Úr tanítása és intése” (Ef 6:4) iránt.

„Édesapák és édesanyák, otthon nektek kell bemutatni Isten lelkületét! Nem dörgedelmes szavakkal, hanem kedves, szerető hozzáállással várjátok az engedelmességet …

Legyetek kellemesek családi körben! Ne mondjatok olyan szavakat, amelyek szentségtelen indulatot válthatnak ki! »Ti is atyák ne ingereljétek gyermekeiteket«. Ez Istentől jövő felszólítás…

Isten Igéje nem jogosít fel a szülői zordságra vagy elnyomásra, sem a gyerekek engedetlenségére. Isten törvénye a családi életben és a nemzetek kormányzása körében is a végtelen szeret szívéből fakad” (Ellen G. White: Child Guidance. 259. o.).

A szövegkörnyezet itt a szülőkre és a gyerekekre összpontosít. Milyen elveket szűrhetünk le ezekből az igeszakaszokból, amelyek befolyásolhatják azt, ahogyan másokkal bánunk?

---

#### Ellen G. White idézetek

A keresztény édesapa olyan, mint egy öv, ami összefogja a családtagokat, és együtt szorosan Istenhez köti őket. Az apa gyermekei iránti érdeklődésének sosem szabad alábbhagynia. Ha fiai vannak, nem szabad őket csak az édesanyjuk gondjaira bíznia. Legyen a barátjuk és a társuk. Igyekezzen megóvni őket a rossz barátoktól. Vállaljon sokkal több terhet, és tegyen meg mindent annak érdekében, hogy Istenhez vezethesse fiait.

Miközben a gyermekek nőnek, és önuralmuk elvesztésével helytelen szavakat szólnak, a szülőknek egy időre csöndben kell maradniuk. Hallgatni arany – ez bármilyen szónál sokkal inkább képes megbánásra késztetni a tévedőt. Sátán elégedett, amikor a szülők durva és haragos szavakkal ingerelik gyermekeiket. „Ti, atyák, ne bosszantsátok a ti gyermekeiteket, hogy kétségbe ne essenek.” (Kol 3:21) Lépjetek közbe, de nyugodtan, és a nyugalmatok segít majd megteremteni a megfelelő lelkiállapotot. – The Faith I Live By, 265. o.

Némely szülő sokszor vihart kavar maga körül, mert nem tud uralkodni az indulatain. Ahelyett, hogy szeretettel kérnék a gyermekeket, hogy tegyék meg ezt vagy azt, zsémbes hangon parancsolgatnak nekik, s ajkukon gyorsan terem a meg nem érdemelt bírálat és szidás. Szülők, ha így folytatjátok, tönkreteszitek gyermekeitek boldogságát, és kiölitek belőlük a jóra való törekvést. Engedelmeskednek ugyan, de nem szeretetből, hanem félelemből. Nem szívből teszik, amit tesznek. A parancs teljesítése számukra csak robot, ahelyett, hogy örömet lelnének benne, s ezért gyakran elfelejtik pontosan követni utasításaitokat, amiből csak még nagyobb baj lesz, és az idegességetek még kellemetlenebbé teszi az életüket. A hibakeresés ismétlődik, egyre élénkebb színekben tárjátok eléjük rosszaságukat, míg végül úrrá lesz rajtuk az elkeseredés, és nem is törődnek vele többé, hogy kedvetekben járnak-e, vagy sem. A „nekem mindegy” lelkülete fog uralkodni rajtuk, s az otthonukon kívül kezdik keresni a boldogságot és az örömöket. – Gyermeknevelés, 281. o.

Az előzékeny magatartás, a kellemes beszéd és a szeretetteljes cselekedetek fogják a gyermekek szívét szüleikhez láncolni a ragaszkodás ezüstláncával, és ezek sokkal inkább hozzájárulnak ahhoz, hogy vonzó legyen az otthoni légkör, mint bármely ékesség, amit arannyal lehetne megvásárolni.

Gyöngéd ragaszkodást ápoljatok egymással, a házastársakkal, a gye­rekekkel és a testvérekkel. Egyetlen durva szó sem merül feledésbe, hanem azt a következményt vonja maga után, hogy kihűl az egymás iránti szeretet… A gyerekek tiszteljék a szüleiket, a szülők pedig legyenek türelmesek, jóságosak, kedvesek és szeretetteljesek irántuk. Mindenki törekedjen arra, hogy mindenáron tanúsítson kedvességet, és a családon belül tegye boldoggá a másikat. – The Faith I Live By, 267. o.