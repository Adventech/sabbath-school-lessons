---
title:  Tanácsok Gyerekeknek
date:  03/09/2023
---

`Milyen tanácsot ad Pál a gyerekeknek? Hogyan támasztja ezt alá az Ószövetségből (Ef 6:1-3; lásd még Mt 18:1-5; Mk 10:13-16)?`

Hogy jobban értékeljük Pál gyerekeknek szóló tanácsát, el kell képzelnünk, amint hangosan felolvassák Efezus nyüzsgő metropoliszának házi gyülekezeteiben. A „gyermek” szó (görögül ta tekna) több életkorra is utalhat, mivel a gyerek az apa fennhatósága alatt maradt, amíg az apa hatvanéves nem lett (görög szokás szerint) vagy meg nem halt (a római rend szerint). Az itt említett gyerekek elég fiatalok ahhoz, hogy még a szülők neveljék őket (Ef 6:4), ugyanakkor már elég idősek ahhoz, hogy maguk is tanítványok lehessenek.

Pál a keresztény gyülekezetek gyermekeihez szól, és kéri, hogy engedelmeskedjenek a szüleiknek, tiszteljék őket „az Úrban”, azaz, Krisztusban (vö. Ef 5:22; 6:4-5, 7-9). Azt is kéri, hogy tiszteljük a gyerekeket, mint akik szintén Jézus tanítványai, vonjuk be őket az istentiszteletbe tevékeny résztvevőkként. Ez a szakasz alapvetően fontos úgy a gyermeknevelés, mint a gyerekek között végzett szolgálat szempontjából.

Nem abszolút érvényű az apostol engedelmességre történő felszólítása. Amikor a szülők parancsai „ellenkeznek Krisztus követelményeivel, akkor bármily fájdalmas is lehet, Istennek kell inkább engedelmeskedniük, a következményeket pedig rá kell bízniuk” (Ellen G. White: Boldog otthon. Budapest, 1998, Advent Kiadó, 249. o.).

Pál az ötödik parancsolat idézésével zárja a gyerekeknek szóló buzdítását, amivel tanúsítja, milyen nagy értéket tulajdonít a Tízparancsolatnak a keresztény hívők életvezetése tekintetében (ami egyértelmű része Ef 4:1–6:9 szakaszának, főként 4:25, 28; 5:3-14 részének). Megkezdi az idézetet („Tiszteljed a te atyádat és a te anyádat”, Ef 6:2), hozzáfűz egy szerkesztői megjegyzést („ami az első parancsolat ígérettel”, Ef 6:2), majd folytatja és befejezi az idézetet („Hogy jól legyen néked dolgod és hosszú életű légy e földön”, Ef 6:3). Az ötödik parancsolat rávilágít, hogy a szülők tisztelete részét képezi a sikeres emberi életre vonatkozó isteni tervnek. A tisztelet a szülők iránt, még ha nem is tökéletesek, hozzájárul az egészséghez és a jóléthez.

Hogyan támasztják alá ezek a versek a családi kapcsolatok fontosságát?

---

#### Ellen G. White idézetek

„Ti, gyermekek, szót fogadjatok a ti szüleiteknek az Úrban; mert ez az igaz. Tiszteljed a te atyádat és a te anyádat, ami az első parancsolat ígérettel.” (Eféz 6:1–2)

Az apostol azt tanácsolja a gyermekeknek, hogy engedelmeskedjenek hívő szüleiknek. Aki igazán szereti Istent, nem fog arra törekedni, hogy mindig a saját kedvét teljesítse, és ezáltal nem fog nyomorúságot hozni önmagára és másokra, hanem arra törekszik, hogy jellemével Krisztust képviselje. Milyen értékes gondolat, hogy a bűnnel szembehelyezkedő ifjak, akik hiszik és várják az Úr visszajövetelét, akik alávetik magukat a szülői tekintélynek, és szeretik az Úr Jézust, ott lesznek azok között, akik majd örömmel és békességgel fogadják az Urat, amikor eljön.

Ők majd szeplő és sömörgőzés nélkülinek találtatnak, és Isten trónja előtt az ő jóságának örülhetnek egy örökkévalóságon át. Szép jellemet fejlesztettek ki, gondosan ügyeltek a beszédükre, szavaikban nem találtatott álnokság, és őrizkedtek minden gonosz cselekedettől, így hát elnyerik az örök élet koronáját. – In Heavenly Places, 216. o.

Jusson eszetekbe, hogy a gyermekeknek is vannak jogaik, amelyeket tiszteletben kell tartanotok!

A gyermekeknek vannak olyan igényeik, melyeket a szülőknek el kell ismerniük és tiszteletben kell tartaniuk. Joguk van olyan neveléshez és tanításhoz, amely a társadalom hasznos, tiszteletreméltó és szeretett tagjává teszi őket itt; és erkölcsi alkalmasságot ad nekik a jövendő világ tiszta és szent társaságára. Az ifjakat meg kell tanítanunk arra, hogy úgy a jelen, mint a jövő jóléte nagymértékben ama szokásoktól függ, melyeket gyerek- és ifjúkorukban kifejlesztenek. Hamar meg kell szokniuk az alárendeltséget, az önmegtagadást, és tekintettel kell lenniük mások boldogságára. Meg kell tanítani őket, fékezzék meg hirtelen természetüket, és tartsák vissza szenvedélyes szavaikat, ugyanakkor tanúsítsanak változatlan kedvességet, udvariasságot és önuralmat.– Boldog otthon, 306. o.

Aki a családban ápolja a szeretetet, mennyei jellemre tesz szert, és késztetést érez, hogy a családon kívül is jó befolyással legyen másokra, hogy kedves és figyelmes tetteivel, kellemes beszédével, ­keresztény kedvességével és jó cselekedeteivel áldást szerezzen embertársainak. Hamar észreveszi az éhező szíveket, és megvendégeli a ­szenvedőket, a rászorulókat. Akik mennyei értelemmel rendelkeznek, és gyöngéd figyelmességgel viszonyulnak családtagjaikhoz, és akik eleget tesznek kötelességüknek, képesekké válnak elvinni a világosságot más családokhoz is, hogy őket is megtanítsák mind elméletben, mind pedig gyakorlatban arra, ami boldoggá teheti a családi életet.

Bölcsessége és ítélőképessége, mindennapi életének tisztasága és nagylelkűsége, valamint a nép – noha bálványimádók voltak – érdekei iránti odaadása által mind József, mind pedig Dániel hűségesnek bizonyult azokhoz az elvekhez, amelyekre gyermekként nevelték, és hűséges maradt az általa képviselt Istenhez. – Welfare Ministry, 299. o.