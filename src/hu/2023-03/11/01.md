---
title:  Maradéktalan Hűség Krisztus Iránt
date:  02/09/2023
---

### E heti tanulmányunk
Márk 10:13-16; 2Korinthus 5:10; Efezus 6:1-9; Kolossé 3:21, 24-25; 1Péter 2:18-25

> <p></p>
> „Ti, urak, pedig ugyanezt tegyétek velük, hagyjátok el a fenyegetést, hiszen tudjátok, hogy nekik is, nektek is van Uratok a mennyben, és nála nincs személyválogatás” (Ef 6:9, ÚRK).

2018-ban a washingtoni Bibliamúzeumban sokak figyelmét felkeltette egy kiállítási tárgy. Egy rövidített Biblia volt, ami a hit lényeges részét volt hivatott tanítani, ugyanakkor kihagyták belőle mindazokat a szakaszokat, amelyek talán a szolgákat lázadásra uszíthatták volna. Az 1808-as kiadás szövegéből nem csak itt-ott húztak ki néhány szakaszt. Az Ószövetség 90%-a és az Újszövetség fele hiányzik belőle. A Biblia ezerszáznyolcvankilenc fejezetéből csupán kétszázharminckettőt tartottak meg.

Teljes mértékben sértetlenül maradtak azok az igeszakaszok, amelyekről úgy tűnt – különösen a Biblia egészének „jó híre” hiányában –, hogy megerősítik a rabszolgaság intézményét. Ez és hasonló, gyakran félreértelmezett szakaszok megmaradtak: „Ti szolgák, engedelmesek legyetek a ti test szerint való uraitoknak félelemmel és rettegéssel, szíveteknek egyenességében, mint a Krisztusnak” (Ef 6:5).

A mai korban és kultúrában az a nagy kihívás áll előttünk, hogy Ef 6:1-9 szakaszát az egész Bibliából kirajzolódó, teljes üdvtörténet összefüggésé­ben olvassuk. Mit tanulhatunk meg, miközben Pált figyeljük, aki az evangélium értékeit kora hibás társadalmi szerkezetére alkalmazta?

---

#### Ellen G. White idézetek

A szülők elvárásai legyenek értelmesek és elfogadhatóak. A jóságot nem meggondolatlan engedékenység által kell kifejezni, hanem bölcs vezetés által. A szülők tanítsák gyermekeiket szelídséggel, kerüljék a zaklatást vagy a hibák keresését, és saját szívüket a szeretet selyemfonalával igyekezzenek gyermekeik szívéhez kötni.

A határozott és jóságos családi vezetésben a tekintélynek szeretettel kell egyesülnie. Ha szeretnétek dicsőséget szerezni az Úrnak abban is, ami a gyermekek Isten iránti kötelességét jelenti, akkor ez megőrzi őket a veszedelemtől és a gonosztól. – The Faith I Live By, 266. o.

Isten már akkor látja, hogy milyen az ember szíve és jelleme, amikor ő még nem vesz tudomást saját állapotáról. Látja, hogy ügye kárt szenved, ha az ember nem veszi észre saját hibáit, és nem igyekszik kijavítani azokat. Krisztus akkor nevez szolgáinak, ha azt cselekedjük, amit Ő parancsol. Minden emberre hárul egy bizonyos életterület, egy bizonyos hely és feladat, és Isten nem vár el sem többet, sem kevesebbet, hanem a legjelentéktelenebbtől egészen a legmagasabb vezetőig azt várja el, hogy tegyen eleget az elhívásának. Nem a magunkéi vagyunk. Krisztus szolgái lettünk kegyelem által. Isten Fiának vérén lettünk megváltva. – This Day With God, 166. o.

Isten személyesen ismer bennünket. Minden földre született em­berre azt a feladatot bízta, hogy igyekezzen jobbá tenni ezt a világot. Mindenkinek megvan a maga munkaterülete, és ha az ember megfogadja Isten tanácsait, akkor sosem fog az isteni terv ellen ténykedni. Az Úr mindenkinek kiszabta a helyét és a munkáját. Tűnjön bármilyen zavarosnak és összekuszáltnak is az életünk, engedjük meg, hogy Ő formáljon át. Istennek ilyen körülmények között is célja van azzal az emberrel, aki az isteni bölcsesség vezetésére hagyatkozik, mert Ő így véghez fogja tudni vinni a tervét. Mint egy fegyelmezett hadseregben, minden katonának ki van jelölve a pontos helye, és elvárják tőle, hogy tegye meg a ráeső részt, hogy minden tökéletesen működhessen. Így dolgozik Istenért az, akire az isteni nagy műnek egy bizonyos része lett kiszabva. […]

Mennyei Atyánk a mi vezetőnk, ezért fegyelmeznünk kell magunkat. Az ő családjának vagyunk a tagjai. Joggal várja el, hogy szolgáljuk Őt, és ha családjának valamelyik tagja mégis a maga útját akarja járni, ha azt cselekszi, ami neki tetszik, akkor csak zavart kelt a munkában. Ne a magunk útját járjuk, hanem az Isten által kijelölt utat, és tegyük azt, amit Ő szeretne.

Halljuk meg az Úr szavát, és mondjuk mi is: „Ne az én, hanem a te akaratod legyen meg!” – In Heavenly Places, 228. o.