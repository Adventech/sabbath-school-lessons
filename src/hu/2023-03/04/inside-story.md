---
title: Történet
date: 21/07/2023
---

#### RÉMÜLET OROSZORSZÁGBAN

_Andrew McChesney_

Miután Almira beiratkozott egy természetfeletti jelenségekkel foglalkozó kurzusra Baskíriában, egy orosz tagköztársaságban, otthonában különös események történtek. 1992-ben járunk. A Szovjetunió az előző évben hullott szét, és az emberek érdeklődése az addig tiltott vallás felé fordult. Mások is kihasználták ezt az érdeklődést. Almira iskolájában két orosz tanító jelent meg, akik tanórán kívüli kurzust ajánlottak fel a diákoknak az érzékszerveken túli észlelésről. Azt ígérték, hogy a résztvevők gyógyítani is tudnak majd. Almirának megtiltották a szülei, hogy ezekre a kurzusokra járjon, de ő titokban mégis elvégezte, mert annyira szeretett volna édesanyjának segíteni, aki nagyon fejfájós volt. Amikor egyedül volt otthon, próbálta átvinni a tanultakat a gyakorlatba. Egyoldalú beszélgetést folytatott a láthatatlan erőkkel, és kijelentette, hogy kontrollálni akarja őket. Hamarosan érezni kezdett valami nyomasztó jelenlétet, először éjjel, majd napközben is. Ráébredt, hogy azok az erők nagyobbak nála. Éjszakánként már csak úgy próbált aludni, hogy nem kapcsolta le a villanyt. Ha sikerült elaludnia, rémálmok gyötörték. Az édesanyja nem volt hajlandó az ő szobájában aludni, mert ott éjjel neki is rémálmai voltak. A lány osztályzatai leromlottak, állandóan összetűzésbe került a tanáraival, a barátaival, a szüleivel. Egyre jobban eluralkodott rajta a rémület. Nem tudta, hová forduljon segítségért.

_Folytatás következik_