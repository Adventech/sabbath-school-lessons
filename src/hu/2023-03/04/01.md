---
title:  Hogyan Ment Meg Bennünket Isten?
date:  15/07/2023
---

### E heti tanulmányunk
Róma 5:17; Efezus 2:1-10; 5:6, 14; 2Timóteus 1:7

> <p></p>
> „De az irgalomban gazdag Isten az ő nagy szeretete által, amellyel minket szeretett, minket, akik halottak voltunk vétkeinkben, Krisztussal együtt megelevenített” (Ef 2:4-5, ÚRK).

1987. október 14-én a tizennyolc hónapos Jessica McClure a nagynénje hátsó kertjében játszott, amikor beleesett egy hét és fél méter mély kútba. Az eset az egész világ figyelmét a texasi Midlandre terelte. A világ közönsége figyelte, amint a kis Jessica aludt, sírt, énekelt és az anyukáját hívta. Nézték, ahogy a különleges mentőszolgálat tagjai friss levegőt pumpáltak a kút mélyére.

Jessica az esése után ötvennyolc órával, a világszéles nézőközönség szeme láttára szabadult ki a húsz centiméter széles átmérőjű kútból, ahová több mint két napra beszorult. Scott Shaw Pulitzer-díjas fényképész megörökítette a pillanatot, amint a mentőkötél mögül aggódva néznek le a mentők a dráma középpontjában levő, bekötözött kis „csomagra”, Jessicára.

Semmi nem ragadja úgy magával az embert, mint egy mentőakció története. Pál pedig Ef 2:1-10 szakaszában közeli képet mutat minden idők legnagyobb, legátfogóbb mentőakciójáról – Istennek az emberiséget megváltó munkásságáról. A történet még izgalmasabb lesz attól, hogy nem csupán mások megmentését nézzük végig, hanem a sajátunkénak is a szemtanúi vagyunk.

---

#### Ellen G. White idézetek

Amikor az ember elfogadja Krisztust személyes Megváltójának, közeli kapcsolatba kerül Istennel, és azon előjogoknak örülhet, amelyekben az Atya részesíti szeretett Fiát. Isten tisztességben részesíti őt, felmagasztalja, és a közelében marad, mivel az élete el lett rejtve Krisztussal együtt Istenben. Ó, milyen csodálatos szeretet! […]

Krisztus makulátlan tisztasága rámutat az ember saját szennyes és visszataszító voltára, aminek következtében elfordul az őt megkörnyékező bűntől, Jézusra tekint és él.

Jézus Krisztus meghalt, hogy felszabadítson a bűn rabsága alól. Az ő lenyűgöző, csodálatos és vonzó jellemét látva a megtérő bűnös könnyes szemmel, remegve felkiált: „Nem volt hiábavaló Jézus halála!” „A te jóságod tesz naggyá engem!” – Lift Him Up, 297. o.

Ó, drága, szerető és hosszútűrő Jézus, aki oly sokat szenvedtél, a lelkem mélységesen csodál téged! Egy méltatlan, bűntől szennyes lélek megállhat a szent Isten előtt, tökéletességet nyerhet annak tökéletessége révén, aki a helyettesünk és kezesünk! Ámuljatok, egek, csodálkozz, ó, föld! Az elbukott ember Isten végtelen szeretetének és örömének tárgya! Isten örül neki mennyei énekekkel, mivel a bűnös ember Krisztus feddhetetlensége árán tisztulhatott meg, és most az Atya elé állhat a bűn bármilyen foltja vagy szennye nélkül, „hogy azon ne legyen szeplő vagy sömörgözés vagy valami afféle” (Eféz 5:27). „Kicsoda vá­dolja az Isten választottait? Isten az, aki megigazít.” (Róm 8:33) – The Up­ward Look, 377. o.

Ó, mikor fogjuk megérteni Megváltónk szolgálatának és közbenjárásának igazi értékét? Mikor fogunk teljes bizodalommal ráhagyatkozva nemes, tiszta és odaadó életet élni? Gondoljatok arra, hogy milyen magasságokat érhet el a képzelőerő, ha Krisztus érdemei alapján nyer megszentelődést és ihletést! Lehetőségünk van megtekinteni az örökkévaló világ dicsőségét. Élhetünk úgy, mintha a láthatatlan Isten jelenlétében élnénk. Hitben járjatok, és ne látásban!

A Szentírást tanulmányozva megérthetjük, hogy ki is számunkra Krisztus, és hogy kik vagyunk mi az ő számára. Szemlélve változunk el az ő képmására, a munkatársaivá válunk, életünk és jellemünk pedig Őt fogja képviselni. Meg kell értenünk, hogy kötelességünk Isten fiaiként és leányaiként élni, szeretnünk kell az Urat mindenekfelett, embertársainkat pedig, mint önmagunkat. Tiszta és tökéletes életet kell élnünk Krisztusért. Szeretnünk kell a tökéletességet, mivel Jézus maga a megtestesült tökéletesség. Éljük földi életünket az Isten Fiában való hit által. – Reflecting Christ, 318. o.