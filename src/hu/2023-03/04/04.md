---
title:  Krisztussal Feltámadni, Mennybe Menni És Trónra Ülni
date:  18/07/2023
---

„De az irgalomban gazdag Isten az ő nagy szeretete által, amellyel minket szeretett” (Ef 2:4, ÚRK). A „De” és „Isten” két meghatározó szóval Pál elfordul hallgatósága múltbeli szomorú életének ábrázolásától (Ef 2:1-3), hogy az új, reményteli élet valóságát tárja eléjük (Ef 2:4-10).

`Milyen értelemben vesznek részt a hívők Krisztussal a feltámadásában, a mennybemenetelében és a felmagasztaltatásában? Mikor lesz erre lehetőségünk (Ef 2:6-7)?`

Már megjegyeztük, hogy az Efezusi levelet teljesen áthatja Krisztus, kiemeli, milyen összetartás van a hívők és az Úr között. Ef 2:5-6 verseiben Pál kiterjeszti ezt a témát azzal, hogy három ige segítségével érzékelteti a káprázatos igazságot, ami szerint Isten jóvoltából a hívők is részesei lehetnek azoknak a fontos üdvtörténeti eseményeknek, amelyek a Messiásban, Jézusban összpontosulnak.

Isten a hívőket Krisztussal együtt 1) megelevenítette; 2) feltámasztotta (ami alatt az apostol a Jézus mennybemenetelében való részvételüket érthette); 3) „a mennyekbe” ültette, ami azt jelenti, hogy a hívők Krisztus mellett lehetnek a világegyetem trónján. Jézussal felmagasztaltatnak.

Hogy megfelelő módon értékelhessük Pál érvelését, vissza kell tekintenünk Ef 1:19-23 szakaszára! Emlékezzünk rá, hogy halála, feltámadása, menny­bemenetele és felmagasztalása által Krisztus győzelmet aratott minden olyan gonoszság és lelki erő fölött, ami egykor a hívők életét uralta! Jézus a feltámadásával, mennybemenetelével, illetve felmagasztalásával fölé kerekedett e hatalmaknak – bár azok még mindig aktívak és fenyegetik az emberek életét. Megváltozott a világegyetem helyzete, már nem ugyanolyan, mint korábban volt. A hívők többé nem puszta szemlélői az eseményeknek, hanem személyes és közvetlen részeseivé váltak. Új lehetőségek egész skáláját tárja elénk az, hogy Krisztussal együtt feltámadtunk, a mennybe mentünk és felmagasztaltak bennünket. Jogunk van elfordulni az ördögök uralta élettől a Krisztusban található lelki bőség és erő élete felé (2Tim 1:7).

„Mert nem félelemnek lelkét adott nékünk az Isten; hanem erőnek és szeretetnek és józanságnak lelkét” (2Tim 1:7). Hogyan segítenek a ma megvizsgált versek megérteni, hogy miről ír itt Pál?

---

#### Ellen G. White idézetek

Krisztus önmagát adta az emberiség megváltásáért, hogy mindazok, akik hisznek benne, örök életet nyerhessenek. Aki értékeli ezt a hatalmas áldozatot, a Megváltótól minden ajándéknál értékesebbet kap: tiszta szívet. Aranynál, ezüstnél és drágaköveknél is értékesebb tapasztalatot szerez. Krisztussal együtt lehet a mennyei lakhelyeken, örülhet a közelségének, annak a békének és örömnek, amit csak Ő nyújthat. Teljes szívéből, lelkéből és erejéből szereti Őt, és megérti, hogy azon örökséghez tartozik, amelyet Krisztus szerzett meg a vére által. Lelki érzelmeit nem tompítják a világi módszerek vagy tervek. Egy lesz Krisztussal, amint Krisztus is egy az Atyával. – In Heavenly Places, 7. o.

Miért engedte Isten, hogy a nagy küzdelem korszakokon át folytatódjon? (…) Azért, hogy az egész világegyetem meggyőződjön Isten igazságos bánásmódjáról, amit a gonosszal szemben tanúsít, és azért, hogy a bűn megkapja örök büntetését. A megváltás tervében olyan mélységek és magasságok vannak, amiket maga az örökkévalóság sem képes kimeríteni, és olyan csodák, amelyekbe angyalok vágynak betekinteni. Minden teremtett lény közül csakis a megváltottak tudják tapasztalatból, milyen a bűnnel való igazi harc, ők Krisztussal együtt élték ezt át, és ezáltal – amit az angyalok sem tehettek meg – közösséget vállaltak szenvedéseiben a Megváltóval! Vajon a megváltás tudományának területén nem lesz-e értékes a bizonyságtételük az el nem bukott lények számára is?

Már most is érvényes a következő kijelentés: „hogy megismertettessék a mennybeli fejedelemségekkel és hatalmasságokkal az egyház által az Istennek sokféle bölcsessége”. „Együtt feltámasztott és együtt ültetett a mennyekben Krisztus Jézusban: hogy megmutassa a következendő időkben az ő kegyelmének felséges gazdagságát hozzánk való jóságából Krisztus Jézusban.” (Eféz 3:10; 2:6–7) – Nevelés, 308. o.

Sátán nem tarthatja fogva a halottakat, amikor Isten Fia életet ígér nekik… Mindezt Igéjében ajánlja föl nekünk. Ha elfogadjuk az Igét, megszabadulunk.

És „ha annak a Lelke lakik bennetek, aki feltámasztotta Jézust a halálból, ugyanaz, aki feltámasztotta Krisztus Jézust a halálból, megeleveníti a ti halandó testeteket is az ő tibennetek lakozó Lelke által” (Róm 8:11). „Mert maga az Úr riadóval, arkangyal szózatával és isteni harsonával leszáll az égből, és feltámadnak először, akik meghaltak volt Krisztusban; azután mi, akik élünk, akik megmaradunk, elragadtatunk azokkal együtt a felhőkön az Úr elébe a levegőbe; és ­ekképpen ­mindenkor az Úrral leszünk.” (1Thessz 4:16–l7) Ez az a vigasztaló Ige, amellyel az ő parancsa alapján kell vigasztalnunk egymást. – Jézus élete, 320. o.