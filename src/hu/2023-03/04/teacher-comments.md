---
title:  Tanítói melléklet
date: 21/07/2023
---

#### Áttekintés

Kulcsszöveg: Efezus 2:4-5

Alapigék: Róm 5:17; Ef 2:1-10; 5:6, 14; 1Tim 1:7

Bevezetés: Miközben Pál Efezus 1. fejezetében univerzális szinten világít rá Isten mindenen átívelő megváltási tervére, amely Krisztusban teljesül, a 2. fejezetben még több részletet kifejt azzal kapcsolatban, hogyan munkálja Isten megváltásunkat egyéni szinten is. Miután az emberek elhagyták az Éden kertjét, olyan állapotba kerültek, amit Pál így nevez: „halottak voltatok vétkeitek és bűneitek miatt” (Ef 2:1). Olyan értelemben holtak a bűneikben, hogy egyaránt uralják őket a belső erők (bűnös hajlamok) és a külső erők (Sátán és a világ). Így az ember nem remélheti, hogy Istennel élhet mint „a harag fia” (Ef 2:3). Az egyetlen remény számunkra, ha feltámadunk, felemelkedünk és megdicsőülünk Krisztussal (Ef 2:6-7).

Csakhogy nem támaszthatjuk fel, emelhetjük fel és magasztalhatjuk fel saját magunkat. Ezért hangsúlyozza Pál, hogy „kegyelemből van” üdvösségünk (Ef 2:5, 8). Ez teljes mértékig Isten munkája, kezdeményezése, szeretete, kegyelme és hatalma (Ef 2:4). Pál számára ez az evangélium alapja. Az apostol azonban sietve hozzáfűzi, hogy „hit által” üdvözülünk (Ef 2:8). Üdvösségünk teljes mértékig Isten munkája, de nem üdvözít bennünket akaratunk ellenére. Akik üdvözülnek, nem isteni eleve elrendelés folytán kerülnek a mennybe, dicsőülnek meg. Nem, hanem Isten megváltása bennünk kezd el munkálkodni, amikor a hitet gyakoroljuk, vagyis amikor elfogadjuk és megkapjuk Isten megváltását, engedünk hatalmának, hogy feltámasszon bennünket, nemesítse, felemelje életünket és erőt adjon ahhoz, hogy Krisztus Jézusban éljünk.

A tanulmány témái: Az e heti tanulmány három fő témát hangsúlyoz Ef 2:1-10-ben, amelyek üdvösségünk dinamikus folyamatát részletezik.

1. Mit jelent az, hogy halottak vagyunk a bűnben? Milyen a bűnös élet?

2. Mit jelent feltámadni Krisztussal együtt egy új életre – Őbenne?

3. Mit jelent kegyelem által, hitből üdvözülni?

#### Kommentár

Ellen G. White arról ír, hogy mit jelent holtnak lenni a vétkek miatt, és mit jelent a kegyelem általi üdvösség

A Jézushoz vezető út c. könyv 2. fejezetében Ellen G. White kifejti, mit jelent az ember bukott állapota. Megjegyzi, hogy miután Ádám vétkezett, „nem lelte örömét a szentségben, és mindinkább elrejtőzött Isten jelenléte elől. A meg nem újult szív ma is hasonló állapotban van. Miután nem él összhangban Istennel, nem is talál örömet a vele való közösségben. A bűnös nem tudna örülni Isten jelenlétének, visszariadna a szent lények társaságától. Még ha szabadon léphetne is be a menny­be, nem volna öröm számára. Az önzetlen szeretet, amely ott uralkodik és amely a legszorosabb összeköttetésben áll Isten végtelen szeretetével, nem találna visszhangra szívében. Gondolatai, érdekei és indokai épp az ellentétét képeznék azoknak, amelyek a menny ártatlan lakóinak szívét uralják. Zavaró hang lenne a menny összhangjában. Számára a menny kínszenvedés lenne, vágyakozna elrejtőzni előle, aki maga a világosság és minden öröm és boldogság központja. Istennek nem önkényes határozata zárja ki a gonoszokat a mennyből; alkalmatlanságuk folytán önmagukat zárják ki a boldog közösségből. Isten dicsősége reájuk nézve emésztő tűz lenne. Inkább választanák a pusztulást és halált, csakhogy elrejtőzhessenek annak tekintete elől, aki értük a kereszten meghalt” (Budapest, 2013, Advent Kiadó, 13-14. o.).

Majd hangsúlyozza: „Lehetetlen, hogy saját erőnkből kimenekülhessünk a bűn örvényéből, amelybe beleestünk. Szívünk hajlamai gonoszak, és mi ezen változtatni nem tudunk… Nevelésnek és képzésnek, az akaratfejlesztésnek és igyekezetnek megvan a maga kellő hatásköre, de e tekintetben teljesen tehetetlen. Külsőleg kifogástalan magaviseletet előidézhetnek ugyan, de a szívet átalakítani és a cselekvés titkos rugóit megtisztítani nem tudják. Előbb egy felsőbb hatalomnak kell a szívben működnie; felülről jövő új életre van szükség, mielőtt a bűnös ember a szentség állapotába juthat. Ez a hatalom: Krisztus. Egyedül az Ő kegyelme képes a lélek holt erőit megeleveníteni és Istenhez, szentséghez vezetni” (i. m. 14. o.).

„Nem elég Istennek atyai gondoskodását, szeretetét és irgalmasságát látnunk, nem elég, ha a törvény igazságát és bölcsességét felismerjük és nem elég tudnunk, hogy azok a szeretet örökkévaló alapelveire épültek. Pál apostol ezt mind felismerte, amikor levelében kijelenti: »Megegyezem a törvénnyel, hogy jó«. »Azért ám a törvény szent, és a parancsolat szent és igaz és jó« (Róm 7:16, 12, 14). Azonban szomorúan és elkeseredetten fűzi hozzá: »...de én testi vagyok, a bűn alá rekesztve« (Róm 7:14). Vágyakozott ama tisztaság és megújulás után, amelyet saját erejéből soha el nem érhetett és azért így kiáltott fel: »Óh én nyomorult ember! Kicsoda szabadít meg engem e halálnak testéből« (Róm 7:24)? E fájdalmas kiáltás tört ki minden időben, mindenütt az aggódó lelkek ajkán. Ezek számára csak egyetlen felelet van: »Ímé az Istennek ama Báránya, aki elveszi a világ bűneit« (Jn 1:29)” (i. m. 14-15. o.)!

Holtak voltunk a bűneinkben és feltámadtunk Krisztus által, Őbenne

Pál kifejezése – „halottak voltatok vétkeitek és bűneitek miatt” (Ef 2:1) – három fő szempontra világít rá a bukott emberi természettel kapcsolatosan.

Először is, a „holtak vétkeik és bűneik miatt” a szó szerinti halálra mutat. A bűn alapvetően összeegyeztethetetlen Istennel és az élettel. Bűnben élni egyenlő azzal, hogy valaki szembehelyezkedik Istennel és az élettel. Pál hangsúlyozza, hogy „a bűn zsoldja a halál” (Róm 6:23). Bűnben lenni és bűnben is maradni halálhoz vezet (lásd még 1Jn 5:16), valóságos halálhoz, az ember egész lényének teljes megsemmisüléséhez. Bűnben lenni azt jelenti, hogy halálra ítéltek, „halottak” vagyunk. Ez a halál pedig nem csak a testre vonatkozik. Aki részese a bűnnek és úgy dönt, hogy bűnben is marad, halott marad teljes lényében, minden tekintetben.

Másodszor, a „holtak vétkeik és bűneik miatt” lelki és erkölcsi állapotra is utal. Aki halott a vétkeiben és bűneiben, az halott az Isten számára. Halottnak lenni a vétkekben és bűnökben nem azt jelenti, hogy az ember ne lenne képes felfogni Isten szeretetét, igazságát vagy hívását, vagy ne tudná felmérni saját hanyatló állapotát. Mást állítani az eleve elrendelés tanához vezet. Az igazság az, hogy az ember fel tudja fogni és fel is fogja Isten kinyilatkoztatását és hívását, tehát „menthetetlen” (Róm 1:19-21; lásd 2:1, 9-16). A gond ott kezdődik, amikor hallja Isten kegyelmes hívását, de úgy dönt, hogy minden rendben van vele, és jobban fog boldogulni, ha a saját orra után megy, azt állítva, hogy egymaga meg tudja változtatni önmagát és a világot (Ézs 5:21; Róm 1:21-23; lásd még 1Móz 11:1-5). Ez az eltorzult gondolkodás azonban még mélyebbre rántja a bűn mocsarába (Róm 1:24-32).

Az Efezusi levélben Pál ezt az állapotot azzal a hasonlattal írja le, hogy „e világnak megfelelően” járunk (Ef 2:2), követve testünk kívánságait, cselekedve a test és a gondolatok akaratát (Ef 2:3). Ezzel a meg nem újult szívű emberek elérik azt a pontot, amikor „a gonoszt jónak mondják, és a jót gonosznak”, „a sötétséget világossággá és a világosságot sötétséggé teszik” (Ézs 5:20). Ez az állapot nem csak erkölcsi zavart, de Isten elleni, erkölcsi lázadást is eredményez.

Harmadszor, a „holtak vétkeik és bűneik miatt” rámutat arra, hogy teljesen képtelenek vagyunk legyőzni a bűn sötét vermének gravitációs vonzását. Ez a lehetetlen állapot pedig abból adódik, hogy a bűn mindent átható, irányító befolyás a lényünkben, egy másik törvény a tagjainkban, amely ellenkezik az elménk törvényével, tehát velünk szemben áll (Róm 7:23). Egész természetünkre hat, gyógyíthatatlanul beteggé tesz, egészen addig, míg az ember halál testévé lesz (Róm 7:24).

Ezért jegyezi meg Pál, hogy csak a „feltámadás” menthet meg abból, hogy holtak legyünk a vétkeinkben (Ef 2:5-6). Az apostol azonban nem olyan feltámadásról beszél, mint az ősi mítoszban szereplő főnixmadáré, amelynek belső, önmagából eredő megújító erőt tulajdonítottak. A vétkeinkben és vétkeink miatt való halál egyértelmű és visszafordíthatatlan. Bennünk nincs semmilyen belső erő a megújuláshoz. Csakis Isten, a Teremtő képes újjáteremteni vagy feltámasztani minket.

Pál számára a feltámadás nem csak testünk szöveteinek megújulását jelenti, hogy pár évtizeddel tovább élhessünk ugyanabban a bűnös állapotban. Ellenkezőleg, Pál feltámadással kapcsolatos gondolata a világ pusztító hatalma és a bűn uralma alóli teljes megmenekülést jelenti. Az apostol feltámadásba vetett hite másféle vagy más minőségű életet jelent, örök életet (Róm 6:23). A megújulásnak ez az egyedülálló ereje nyilvánult meg, amikor Krisztus feltámadt a halálból (Ef 1:20), és nekünk is adatik, mivel Isten meghívott bennünket, hogy a Lélek által részesüljünk Krisztus feltámadásában (Ef 2:5-6).

A Római levélben Pál kifejti, hogy mivel a bűn mindent átitató erő bennünk, a halálunk elkerülhetetlen. Isten kegyelme által azonban nem kell meghalnunk a bűnben, hanem inkább a bűnnek. Krisztus meghalt helyettünk a bűneinkért. Krisztusban mi is meghalunk, de Krisztussal a bűneinknek halunk meg (Róm 6:2-4). Később az apostol levonja a következtetést: „Ha pedig eggyé lettünk vele az ő halálában annak hasonlósága szerint, akkor még inkább eggyé leszünk vele feltámadásában is. Mert tudjuk, hogy a mi ó emberünk ővele megfeszíttetett, hogy megerőtlenedjék a bűnnek teste, hogy többé ne szolgáljunk a bűnnek. Mert aki meghalt, az megszabadult a bűntől” (Róm 6:5-7).

Kegyelemből, hit által

Amikor Pál azt írja, hogy „kegyelemből nyertetek üdvösséget, hit által” (Ef 2:8), nem azt mondja, hogy csak kegyelemből, vagy csak hit által üdvözülünk. A kettő mindig együtt munkálkodik az üdvösségért. Ugyanakkor van itt egy létfontosságú sorrendiség. Az evangéliumban sosem a hit generálja a kegyelmet. A hit nem a mi belső energiánk, ami életet és erőt ad, ami felemel Istenhez, ami megváltoztatja a hozzáállását irántunk vagy előidézi az üdvösséget. Nem, Pál szerint a hit akkor jelenik meg, akkor születik meg bennünk, akkor lép működésbe, amikor Isten felajánlja a kegyelmét (Róm 10:17). A kegyelem következtében jön létre a hit. A hit Isten értünk megnyilvánuló kegyelmének befogadása.

Ebből a felismerésből legalább két fontos dolog következik. Először is, a hit nem érdemszerző, és nem is lehet az. A hit Isten ajándéka, mert Isten mindnyájunknak felajánlotta a lehetőséget, hogy megkapjuk a kegyelmét. Mind a kegyelem, mind a hit Isten ajándéka (Ef 2:8). Ezért Pál hangsúlyozza, hogy cselekedeteinknek nincs szerepe üdvösségünk előidézésében (Ef 2:9). Mi, megváltott emberek inkább Isten „alkotása vagyunk Krisztus Jézusban jó cselekedetekre teremtetve” (Ef 2:10). Ezek a jó cselekedetek tehát nem a mieink, nem a hitünk zsenialitása vagy ereje hozza létre azokat, hanem „előre elkészítette [Isten], hogy azokban járjunk” (Ef 2:10).

Másodszor, Pál szétszakíthatatlan egységben ábrázolja a megigazulást és a megszentelődést. Míg a megigazulás azt jelenti, hogy Krisztus az Ő igazságába öltöztet minket, addig a megszentelődés az, hogy Krisztus jó cselekedeteinek köntösébe öltöztünk és abban járunk.

Harmadszor, a kegyelem és a hit az egyház egységének alapja, ami Pál egyházról szóló teológiájának központi témája. Az egyház egysége egyaránt múlik azon, hogy tagjai elfogadják a kegyelem isteni kinyilatkoztatását és azon, hogy hittel, mégpedig „egy hit” (Ef 4:5) által fogadják el és vallják azt magukénak. Ebben a tapasztalatban minden gyülekezeti tag egyenlő. Ismétlem: az egyház nem több kasztból álló csoport, ahol egyesek jobb keresztények pusztán azért, mert több kegyelmet kaptak. Az egyház nem osztható fel a „lelkibb” és „kevésbé lelki” tagok csoportjaira sem, hitük mértéke alapján. Inkább az egész egyház alapja a kegyelem, az egyesíti, valamint a kegyelem hittel való elfogadása. Úgy tűnik, Ef 4:7 versében Pál mégis a kegyelem különböző mértékéről vagy típusairól beszél. Itt azonban nem az üdvözítő kegyelemről van szó, hanem a lelki ajándékok sokféleségéről, amelyek Isten egyházának építésére és missziójának teljesítése céljából adatnak. Amikor 1Kor 12:9-ben Pál azt mondja, hogy a Lélek egyeseknek hitet ad, a lelki ajándékokra utal, nem pedig az üdvözítő hitre, amit Isten minden embernek ad.

#### Gyakorlati alkalmazás

1.  Míg egyesek úgy gondolják, hogy a keresztények Istene büntető és bosszúálló, sok kortársunk viszont egyszerűen nem tudja összeegyeztetni a szerető és kegyelmes Isten képével a haragot, az ítéletet és az elutasítást. Ef 2:3 versében Pál a bűnben élő embereket „a harag fiainak” nevezi, ami azt jelenti, hogy ha ebben az állapotban maradnak, akkor tapasztalni fogják Isten bűnnel szembeni haragját (Róm 1:18). Kérjük meg az osztály tagjait, hogy gondoljanak olyan megközelítésekre, amelyek segítségével elmagyarázhatják Isten haragjának fogalmát 1) a gyermekeiknek, 2) nem adventista szomszédaiknak és 3) világi, ateista kollégáiknak!

2.  Kérjük meg az osztály tagjait, hogy elevenítsenek fel tapasztalatokat arra vonatkozóan, mit jelent feltámadni Krisztussal és élni Krisztusban. Hogyan tudnák elmagyarázni ezt a barátaiknak és a környezetükben élőknek? Hogyan tartható frissen ez a tapasztalat a keresztényi életünkben?

`Jegyzetek`