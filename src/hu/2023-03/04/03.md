---
title:  Megtévesztettek Bennünket A Saját Vágyaink
date:  17/07/2023
---

`„Egykor mi mindnyájan ezek között [az engedetlenek között] forgolódtunk, követve a test és a gondolatok akaratát és természet szerint a harag fiai voltunk, mint mások is” (Ef 2:3, ÚRK).`

Isten közbeavatkozása nélkül az emberi életet nemcsak az Ef 2:2 versében említett külső erők uralják, hanem belsők is: „követve testünk kívánságait, cselekedve a test és a gondolatok akaratát” (Ef 2:3, ÚRK; vö. Jak 1:14; 1Pt 1:14).

`Mit ért Pál azon, amikor kijelenti, hogy egyszer „a harag fiai voltunk, mint mások is” (Ef 2:3, ÚRK)? Vö. Ef 2:3 és 5:6 verseit!`

Elég csüggesztő már az elveszett élet jelen valósága is, de a végidei következmények még félelmetesebbek. Az emberek „természet szerint a harag fiai”, „mint mások is” (Ef 2:3, ÚRK), Isten végidei ítéletének fenyegetése alatt élnek.

Egy másik ijesztő valóságra mutat a „természet szerint a harag fiai” kifejezés. Bár az Úr képmásai vagyunk, felismertük magunkban, hogy valami mélységesen elromlott bennünk. A keresztény élet tehát nem arról szól, hogy felülkerekedünk egy-két rossz szokáson vagy legyőzzük a vétkeinket, bűneinket (Ef 2:1). Nem csupán bűnökkel küszködünk, hanem a bűnnel! Hajlunk az Isten elleni lázadás és önpusztítás felé. Emberként alapból az önpusztító, bűnös magatartás csapdájában vagyunk, és Sátán utasításait (Ef 2:2), illetve a saját belső, bűnös vágyainkat követjük (Ef 2:3). A hívők egykor „természet szerint a harag fiai” voltak.

Fontos megjegyezni, hogy Pál múlt időt használ – „természet szerint a harag fiai voltunk” (Ef 2:3, ÚRK). Ez nem azt jelenti, hogy a hívőknek már nem kell megküzdeniük a belső rossz hajlamukkal. Az apostol a levele jelentős részét – Ef 4:17–5:21 szakaszát – azzal tölti, hogy figyelmeztet: a bűnös természetben gyökerező gonosz cselekedetek továbbra is veszélyt jelentenek a keresztények számára. Ugyanakkor nem kell többé az „ó embernek” irányítania a hívőket, akik Krisztus erejéből már levethetik „a korábbi életviteletek szerinti ó embert”, és felöltözhetik „az új embert, amely Isten szerint teremtetett igazságban és valóságos szentségben” (Ef 4:22-24, ÚRK).

Ki ne tapasztalta volna már, mennyire romlott a természetünk, még azután is, hogy átadtuk magunkat Jézusnak? Ezek szerint mennyire fontos életünk minden pillanatában belé kapaszkodnunk?

---

#### Ellen G. White idézetek

A jellem akár egyetlen rossz vonása, akár egyetlen melengetett bűn végső soron semlegesíteni fogja az örömhír minden erejét. ­Egyetlen bűnös kívánság eluralkodása arról tesz bizonyságot, hogy az illető csak magát áltatja. Valahányszor behódolunk ennek a kívánságnak, mindannyiszor tovább erősödik bennünk az Istentől való elidegenedés. Ellenségünk a kötelességteljesítés fájdalmaival és a bűn gyönyörűségeivel köti gúzsba a csapdájába esett embereket. Csakis azokat fogják megbízhatónak nyilvánítani a mennyben, akik inkább meghalnának, semmint hogy helytelen tettet kövessenek el. […]

Isten Lelke a következő bizonyságot küldi nektek: Ne egyezkedjetek az ellenséggel! Irtsátok ki a töviseket, vagy pedig a tövisek fognak megfojtani benneteket. Törjétek fel szívetek ugarát! Szántsátok fel mélyen, alaposan! Hadd tépje ki az igazság ekevasa a gyomokat és a bogáncsokat! – Bizonyságtételek a gyülekezeteknek, 5. köt., 53. o.

A szegény vámszedő, aki így imádkozott: „Isten, légy irgalmas né­kem, bűnösnek!” (Lk 18:13), nagyon gonosznak tekinthette magát, és mások szintén ily színben látták; de beismerte nyomorát és ínségét. Bűneinek és gyalázatának terhét Isten elé vitte, és bocsánatért esedezett. Szíve tárva volt, hogy Isten Lelke elvégezhesse benne kegyelmi munkáját, és megszabadítsa a bűn hatalmától. A büszke és önigazult farizeus imája ellenben azt mutatta, hogy szíve zárva volt a Szentlélek befolyása előtt. Miután Istentől eltávolodott, fogalma sem volt arról, hogy az isteni tökéletességhez és szentséghez viszonyítva mily szennyes volt saját jelleme. Mivel semmi szükséget nem érzett, nem is nyert el semmit.

Ha látjuk bűnösségünket, egyetlen percet se várjunk, hogy magunkat megjavítsuk. Sokan azt gondolják, nem elég jók ahhoz, hogy Krisztushoz jöjjenek. De vajon saját erődből megjavulhatsz-e? „Majd ha meg tudja változtatni bőrét a néger, vagy foltjait a párduc, akkor tudtok ti is jót tenni, úgy megtanultátok a rosszat!” (Jer 13:23 – új prot. ford.) Egyedül Istennél van számunkra segítség. Ne várjunk erősebb hitre, kedvezőbb alkalmakra vagy szentebb jellemre! Saját erőnkből semmit sem érhetünk el. Amint vagyunk, úgy kell Krisztushoz mennünk. – Jézushoz vezető út, 30–31. o.

Az Úr Jézus… olyan csodálatosan képes megváltoztatni az ember életét, hogy még Sátán is elismeri, hogy álnokságaival és hazugságai­val nem képes bevenni ezt az erődöt. Ez a titok teljesen érthetetlen a kísértő számára. Isten angyalai csodálattal és örömmel figyelik, amint azok az elbukott emberek, akik régen a harag fiai voltak, Krisztus által mennyei jellemre tesznek szert, hogy Isten fiaivá és leányaivá válhassanak.

A Szentlélek gazdag, teljes és elégséges ajándéka tűzfal gyanánt veszi körül Isten egyházát, amelyen a pokol hatalmasságai sem képesek áthatolni. – In Heavenly Places, 282. o.