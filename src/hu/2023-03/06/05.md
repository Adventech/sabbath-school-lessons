---
title:  A Szívünkben Lakozó Krisztus
date:  02/08/2023
---

`Vessük össze Pál korábbi imakérését Ef 1:16-19 részéből azzal, amit Ef 3:14-19 szakaszában kért a hívőktől! Mennyi a hasonlóság?`

Ef 3:14-15 verseiben van egy fontos szójáték. Amikor Pál azt mondja, hogy meghajtja a térdét az Atya „előtt, Akiről neveztetik minden nemzetség, mennyen és földön”, akkor a görög „Apa”, patér és „család”, patria szavak közti hangtani kapcsolatot kutatja. Az Efezusi levélben Isten megváltási tervének minden részletre kiterjedő jellegét emeli ki, ami mindent (Ef 1:9-10) és minden időt (Ef 1:21) magába foglal. Itt pedig kijelenti, hogy az Atyához tartozik „minden nemzetség, mennyen és földön”. Minden család (patria) az Atyáról kapja a nevét (patér). Ez nagyon hó hír!

Gondolkozzunk ezen! Istenhez tartozik a családunk, annak minden tökéletlensége és hibája ellenére, nem a sors könyörtelen markában, hanem az Ő gondoskodó kezében van. Szereti a nem tökéletes családokat, az Ő nevét viselik, az övéi.

Ef 3:16-19 szakaszában az apostol azt kéri Istentől, hogy gazdag lelki életet adjon a hívőknek, amit jellemez a Szentlélek jelenlétének belső tartása (Ef 3:16), a bennük lakozó Krisztussal való bensőséges kapcsolat (Ef 3:17) és a megtisztult, határozott lelki öntudat („a szeretetben meggyökerezve és megalapozva”, Ef 3:17, ÚRK).

Miközben Pál dicsőíti Istent a hívőknek adott átfogó áldásokért, nem három, hanem négy dimenzióról ír: „a szélessége és hosszúsága és mélysége és magassága” (Ef 3:18). Nem mondja el, hogy mire vonatkoztatja e dimenziókat, bár egyértelműen valami fontosnak a roppant méretét írják körül. Érdekes fejtörő a Biblia tanulmányozói számára! Vajon ez Isten bölcsességét (vö. Jób 11:5-9, ami négy kiterjedést használ), hatalmát (vö. Ef 3:16-17) jelöli, vagy talán Ef 2:19-22 szakaszának lelki templomára utal (vö. Ez 43:13-16, ami négy dimenziót használ; Ám 7:7-8; Jel 11:1-2)? Talán az lenne a legjobb, ha a négy dimenzióban Krisztus hatalmas szeretetének (Ef 3:19) leírását látnánk: „megérthessétek… mi a szélessége és hosszúsága és mélysége és magassága” (Ef 3:18) – ez párhuzamos a következő szakasszal: „megismerjétek a Krisztusnak… szeretetét” (Ef 3:19; vö. Róm 8:35-39). Akárhogyan is értelmezzük a szavait, jó hírt közvetítenek!

---

#### Ellen G. White idézetek

Pál élete tele volt különböző változatos munkával. Városról városra, területről területre utazva elbeszélte a kereszt történetét; lelkeket térített az evangéliumhoz, és gyülekezeteket alapított. Ezekről állandóan gondot viselt, és számos levelet írt hozzájuk, amelyekben tanításokat közölt. Időközönként mesterségét folytatta, hogy megélhetését biztosítsa. De tevékeny életének közepette sohasem tévesztette szem elől az egyetlen nagy célt: felülről való elhívása betöltését.

Pál életét mennyei légkör övezte, és aki érintkezésbe került vele, érezte Krisztussal való harmóniájának hatását. Az a tény, hogy saját életével példázta az általa hirdetett igazságokat, először meggyőző erőt kölcsönzött igehirdetéseinek. Ebben rejlik az igazság hatalma. A megszentelt élet keresetlen, öntudatlan befolyása a legmeggyőzőbb prédikáció a kereszténység mellett. Bizonyítékok, még ha nem is lehet megcáfolni őket, esetleg csak ellenszegülést váltanak ki, de az istenfélő élet példájában olyan erő rejlik, amelynek ellenállni teljes lehetetlenség. – Az evangélium szolgái, 58–59. o.

Krisztus bennünk lakozása tesz képessé arra, hogy a világosság csatornájává lehessünk. Minél több világossággal rendelkezünk, annál nagyobb világosságot árasztunk magunk körül. Minél közelebb húzódunk Jézushoz, annál tisztább megértést nyerünk az ő vonzerejére vo­natkozóan. Amikor Őt és az ő tisztaságát szemléljük, könnyebben felismerjük saját jellemhibáinkat. Az ő tökéletessége után vágyódunk, mely mennyei tökéletes jelleméből árad ránk, és szemlélve változunk el az ő képmására. […]

Szívünknek be kell töltekeznie Isten teljességének mértékével… Ragadjuk meg a hit kulcsát, és tárjuk ki vele Isten gazdag áldásainak tárházát. Onnan merítsük a végtelen teljességet, és ott találjuk meg Urunk kijelentését is: „Legyen néked a te hited szerint.” – Lift Him Up, 266. o.

Szorgalmasan kutathatod a Szentírást, hogy megértsd. Segítségül hívhatod összes Isten adta erődet és képességedet abbeli igyekezetedben, hogy felfoghasd a mennyei Atya szeretetét és irgalmasságát, de azután még mindig megmarad a végtelenség… Ezt még az örökkévalóság sem lesz képes teljesen kijelenteni nekünk. Mégis ha tanulmányozzuk a Bibliát, ha elmélkedünk Krisztus életéről, a megváltás tervéről, ezek a hatalmas témák egyre inkább feltárulnak előttünk. Rájövünk, mit kívánt Pál az efézusi gyülekezetnek, amikor így imádkozott: „Urunk, Jézus Krisztus Istene, a dicsőség Atyja adja meg nektek a bölcsesség és kinyilatkoztatás lelkét, hogy megismerjétek Őt. Világosítsa meg lelki szemeteket, hogy megértsétek, milyen reménységre hívott meg titeket, milyen gazdag a szentek fenséges öröksége, és milyen mérhetetlenül nagy a hatalma felettünk, akik hívőkké lettünk.” (Eféz 1:17–19) – Bizonyságtételek a gyülekezeteknek, 5. köt., 740. o.