---
title:  Dicsőség Az Egyházban És Krisztus Jézusban
date:  03/08/2023
---

`Pál doxológiával, rövid, Istent dicsőítő költői fordulattal zárja imáját. Miért ad hálát (Ef 3:20-21)?`

Pál eddig a hívőkért mondott imádságát jegyezte fel (Ef 3:14-19), ami közvetlen és erőteljes. Rövid himnusza két kérdést vet fel: 1) Vajon helytelen az, ahogyan a következő mondattal ez a szakasz felemeli az egyházat, szinte Krisztus mellé: „Annak légyen dicsőség az egyházban a Krisztus Jézusban” (Ef 3:21)? Pál nagy érdeklődést tanúsít az efezusi gyülekezet iránt, de egyértelmű, hogy Krisztus annak az Üdvözítője, Ő lakik a hívők szívében (Ef 3:17). A doxológiában az apostol dicsőíti Istent az üdvösségért, amit Krisztus Jézus által kínált fel az egyháznak. 2) A „nemzetségről nemzetségre örökkön örökké” (Ef 3:21) fordulatot vajon az egyház végtelen földi jövőjének ábrázolásaként kell értelmezni, Krisztus visszatérése pedig felfüggesztésre került volna? Az Efezusi levél roppant nagy váradalmakat fogalmaz meg a jövőre vonatkozóan. Például Ef 4:30 verse előretekint a „váltságnak napjára”. Továbbá a hívők „az eljövendőben” (Ef 1:21, ÚRK) tapasztalják majd Krisztus határtalan királyi hatalmát. Az apostol dicshimnuszát úgy kell értelmeznünk, hogy az Jézus vég nélküli hatalmát ünnepli, amit a hívők érdekében gyakorol.

Ha visszatekintünk Pál második imájára (Ef 3:14-21; vö. 1:15-23), azt látjuk, hogy erőt merít az Atya gondoskodásának kozmikus mértékéből (Ef 3:14-15), a Szentlélek elérhetőségéből (Ef 3:16), a Krisztussal való kapcsolatból (Ef 3:17), illetve végtelen szeretetének felfoghatatlan nagyságából (Ef 3:18-19). Ez olyannyira igaz, hogy elképzeli, amint a hívők beteljesednek „az Isten egész teljességéig” (Ef 3:19, ÚRK). Dicsőítésében ezeket a lelki valóságokat ünnepli, továbbá újból rácsodálkozik, hogy milyen bőséges erőt kínál fel Isten a szenteknek (Ef 3:20-21).

Amikor csak nyomasztani kezdenek bennünket a gondok, a kísértések vagy a kételyek, Pál imáinak ehhez az élénk leírásához fordulhatunk. A bebörtönzött apostol felemeli a tekintetünket Isten nagy céljainak és kegyelmének horizontjára, arra emlékeztet, hogy részét képezzük Isten végső tervének (Ef 1:9-10), a hatalma pedig munkálkodik bennünk.

Istennek mely áldásai különösen értékesek a számunkra? Írjunk egy dicsőítő imát, úgy adjunk hálát az Úrnak azokért!

---

#### Ellen G. White idézetek

Arra lettünk elhívva, hogy ismerjük meg Krisztust, az ő dicsőségét és erényeit. De ugyanakkor az isteni jellem tökéletességét is meg kell ismernünk, amely jellem Jézus Krisztus által lett kinyilatkoztatva számunkra, és ami kitárja előttünk az Istennel való közösség útját. Az emberi elme csak hiányosan képes felfogni azon lelki magaslatok szélességét, mélységét és magasságát, amelyeket az isteni természet részesévé vált lélek elérhet. […]

Veszélyes időket élünk. Csak Krisztus lehet a segítőnk, és csak Ő szerezheti meg számunkra a győzelmet. Számunkra Ő legyen mindenben minden, lakozzon a szívünkben, és az ő élete járja át az életünket, ahogyan a vér átjárja az ereinket. Az ő Lelke legyen számunkra az életadó erő, ami képessé tesz jó hatást gyakorolni másokra, hogy ők is Jézus Krisztushoz hasonló szentségre tehessenek szert. – Our High Calling, 60. o.

Sokan gondolják azt, hogy képtelenek megszabadulni a bűn erejétől, viszont ígéretet kaptunk rá, hogy beteljesedhetünk Istennek teljességével. Ne tűzzünk ki alacsonyabb célokat. Az igazi cél sokkal magasabb rendű. Elménknek sokkal befogadóbbnak kell lennie ahhoz, hogy megérthessük mindazon dolgok jelentőségét, amit Isten készített számunkra. Életünknek az isteni jellemtulajdonságokat kell tükröznie, és hálásaknak kell lennünk azért, hogy nem lettünk magunkra hagyva, és nem kell önmagunkról gondoskodnunk. […]

Isten gyermekeinek nagy előjoga, hogy az Úr teljességét birtokolhatják. „Annak pedig, aki véghetetlen bőséggel mindeneket megcselekedhet, feljebb, hogynem mint kérjük vagy elgondoljuk, a mibennünk munkálkodó erő szerint, annak légyen dicsőség az egyházban Krisztus Jézusban nemzetségről nemzetségre örökkön örökké.” (Eféz 3:20–21) – That I May Know Him, 302. o.

Mindenkor örvendezzünk az Úrban!

Dávid kijelenti: „Szeretem az Urat, mert meghallgatja esedezéseim szavát. Mert az ő fülét felém fordítja, azért segítségül hívom Őt egész életemben.” (Zsolt 116:1–2) Istennek az imameghallgatás terén kinyilvánított jósága a hálaadás kötelezettségét terheli ránk az elvett áldásokért. Több hálát kellene adnunk Istennek. Az imánkra jövő, válaszként küldött áldásokat azonnal észre kellene vennünk. […]

Uralkodjon Isten békéje a lelkedben, és lesz erőd a szenvedések elhordozására. Így örvendezni fogsz a kegyelemben, mely kitartáshoz segít. Dicsérd az Urat, beszélj a jóságáról és hatalmáról! Édesítsd meg a lényedet körülövező légkört… Dicsérd megváltó Istenedet, orcád világosságát szíveddel, lelkeddel és beszédeddel! – Isten csodálatos kegyelme, 325. o.