---
title:  Tanítói melléklet
date: 04/08/2023
---

#### Áttekintés

Kulcsszöveg: Efezus 3:20-21

Alapigék: Jób 11:5-9; Ez 43:13-16; Ám 7:7-8; Ef 3; Jel 11:1-2

Bevezetés: Miután Ef 3:1 versében Pál megosztotta olvasóival csodálatos látását Krisztus keresztjéről és amit ezzel valóra váltott Jézus a zsidók és a pogányok számára egyaránt, biztosítani akarta efezusi testvéreit: imádkozik azért, hogy mindig a keresztnek erről a látásáról elmélkedjenek, értsék meg, ez vezesse és alakítsa át életüket, valamint az Isten dicsősége, hatalma és szeretete, amelyről a kereszt tesz bizonyságot. Pál kijelenti az efezusiaknak, hogy imádkozik értük, aki „Krisztus Jézus foglya értetek, pogányokért” (Ef 3:1). Úgy döntött, hogy egy kicsit jobban részletezi a pogányok között végzett szolgálatát. Ebbe beletartozott, hogy az emberek megértsék Isten dicsőséges „titkát”, azt, hogy őket, a pogányokat is belefoglalta megváltási tervébe és egyházába. Ez a titok, amit az apostol hangsúlyoz, nem valami utólagos gondolat volt Isten tervében, hanem „örök végzés” (Ef 3:11). Krisztus korában Isten kiteljesítette a világgal kapcsolatos tervét, betöltötte azt Fia által, majd pedig továbbviszi általa, Krisztus apostola által.

A tanulmány témái: Az e heti tanulmány három fő témára összpontosít:

1.  Pál imáját és az egyházzal kapcsolatos ideális képet úgy kell tekinteni, hogy az egyház az új emberiség, amibe a pogányok is beletartoznak.

2.  A pogányok bevonása volt Isten nagy titka és meglepetése az emberiség számára. Pál volt e titok alázatos szolgája.

3.  A pogányok – így az egész emberiség – befogadása a megváltási tervbe azt jelentette, hogy az egyház lett Isten bölcsességének, szeretetének, hatalmának és dicsőségének bemutatása, úgy a földön, mint az egész világegyetem előtt.

#### Kommentár

Az Isten titka és az apostolok meg a próféták alapzata

A Krisztus testében egységet alkotó zsidók és pogányok témája azt a kérdést veti fel, hogy milyen kapcsolat van az egyház és Izrael között. A keresztények többféle értelmezést alakítottak ki ezzel kapcsolatban. Az egyik hagyományos álláspont, hogy Izrael ugyan Isten szövetséges népe volt, de miután mint nép elutasította Jézust, a Messiást, elvettetett, és helyébe az egyház lépett. Ezért Krisztus után Izrael már nem tölt be semmilyen szerepet Isten megváltási tervében. Más teológusok a Szentírás magyarázatánál a „mindent szó szerint való értelmezést” részesítik előnyben, és kialakították a diszpenzacionalista elméletet, amely szerint Izrael és az egyház Isten kétféle népét jelenti. E két népnek különböző elhívása van, eltérő a szövetségük Istennel, más az üdvösséghez vezető útjuk, különféle céllal vannak ott az üdvrendben.

Még Pál levelei és az Újszövetség felületes olvasásával is kitűnik, hogy gond van a fentebb részletezett mindkét elmélettel, és a diszpenzacionalista megközelítés éppen az ellenkezője annak, ami az apostol látása volt a témáról. Az apostolnak Izrael és az egyház kapcsolatáról alkotott nézeteiről több fontos pontot is meg lehetne fogalmazni. Először is, Pál alapvető folytonosságot látott Izrael és az egyház között. Ez a kapcsolat az ígéret-teljesítés átfogó bibliaértelmezési elvének összefüggésében értendő: Krisztus és Isten újszövetségi népe az ószövetségi ígéretek beteljesedése. Az Ószövetségben Isten megmentette Izraelt és elhívta, hogy hirdesse szövetségeit és kegyelmi ígéreteit a világban. Általuk szólt hívása, hogy fogadják el kegyelmi ígéreteit és csatlakozzanak szövetségeihez. A nemzetektől inkább azt várták, hogy csatlakozzanak Isten szövetségéhez és ígéreteihez, nem pedig azt, hogy egy nemzeti vagy birodalmi egységhez csatlakozzanak. Az Ószövetség tehát Isten népének nemzetek feletti struktúráját várta, amelyben minden nemzet tagjai ugyanannak az Istennel kötött szövetségnek a részei lesznek (1Móz 12:1-3; 1Kir 8:41-43; Ézs 56:3-7; 60:3). Ez a nemzetek fölötti szerveződés Isten újtestamentumi népében teljesedett, amely zsidókból és pogányokból tevődött össze.

Másodszor és ebből következően Izrael és az egyház nem Isten két, párhuzamosan létező népe, melyeknek külön szövetsége, üdvösséghez vezető útja és küldetése lenne. Amint Krisztus magyarázta: küldetése az, hogy egybe terelje juhait, amelyek más aklokban vannak, így legyenek egy nyájjá, egy pásztorral (Jn 10:16). Az egyház nem egyszerűen Izrael mint nemzet helyettese, abban az értelemben, hogy Izrael Krisztusig Isten népe volt, most pedig, miután Krisztus elvetette őket, az egyház lett Isten új népe. Ellenkezőleg, Pál számára az egyház nem Isten másik népe, hanem az Ő csodálatos ószövetségi ígéretének beteljesedése: az egész emberiséget a kegyelmébe hívja. Ezért van az, hogy Pál Róma 9-ben úgy tekint az egyházra, mint amely zsidókból és pogányokból áll (Róm 9:23-26).

Igaz, hogy Izraelnek csak egy maradéka csatlakozott a Jézus körül összegyűlt közösséghez (Róm 9:27-29), de éppen ez a maradék mutatja, hogy Isten nem utasította el Izrael jelenlétét az egyházban (Róm 11:1). Ez a maradék biztosítja a folytonosságot és az egységet Izrael és az egyház között. Ezért Róm 11:16-18 szakaszában Pál az egyházat az olajfához hasonlítja: egyes ágak Izrael fiai, más ágak pedig a pogányok, de végül minden ág ugyanabból a gyökérből táplálkozik, vagyis Isten Ábrahámmal kötött szövetségéből. Istennek mindig is egy megváltási terve volt, egyetlen magja, aki Krisztus, egy ígérete, egy szövetsége és egy népe.

Ugyanez a gondolat, amely Isten egyetlen tervéről, Izrael és az egyház közötti folytonosságról, valamint az egyház egységének lényegéről szól, újra felbukkan Efezus 2. és 3. fejezetében. Pál elmagyarázza, hogy az egyházat a „körülmetéltek” és a „körülmetéletlenek” egyaránt alkotják (Ef 2:11). Az apostol nem azt mondja, hogy a zsidók és az egyház két külön nép, vagy hogy az egyház Isten népeként a zsidók helyébe lépett. Pál távolról sem zárja ki a zsidókat az egyházból, hanem követi Jézus teológiáját, és megerősíti, hogy az üdvösség a zsidóktól származik (Jn 4:22). Ezért hangsúlyozza, hogy míg a pogányok „távol” vannak, addig a zsidók „közel” (Ef 2:17). Máshol Pál ezt a „közelséget” úgy írja le, hogy megkapták Isten ígéreteit vagy szövetségeit, Isten próféciáit, a Messiást és Isten küldetését, hogy mindezt bemutassák a világnak (Róm 9:4-5). Tehát a pogányok azok, akiket Isten közel vont magához és akik a héber próféták ugyanazon alapjára épültek fel, nem pedig a régi mítoszok vagy filozófiák alapjaira.

Harmadszor, még amikor az egyház alapjáról beszél, Pál akkor is Izrael és az egyház folytonosságának ugyanezen gondolatát használja, ez alkalommal a kinyilatkoztatás kifejezéseivel. Az egyház az isteni kijelentésre épült. Istennek azonban nincs két, egymástól független kinyilatkoztatása, amit Ó- és Újszövetségnek nevezünk. Nem történt olyan, hogy kinyilatkoztatott valamit az Ószövetségben, aztán „abbahagyta” a tervét, hogy valami teljesen új programot hirdessen meg. Az Ő terve egyetlen, kinyilatkoztatása is egy és folyamatos. Ezért hangsúlyozza Pál, hogy az egyház az apostolokra és a prófétákra épült (Ef 2:20; lásd még János leírását az Új Jeruzsálemről, ahol az apostolok nevei a város alapkövein szerepelnek, a pátriárkák nevei pedig a kapukon; de az apostolok és a pátriárkák ugyanannak az Új Jeruzsálemnek, Isten lakhelyének a polgárai; Jel 21:10-14). Az apostolok talán csak azért vannak előrébb a felsorolásban, mert ők „nagyobbak” a prófétáknál olyan értelemben, ahogyan Keresztelő János nagyobb volt az összes prófétánál. Ezt a „nagyságot” az ígéretek beteljesedése szempontjából értelmezhetjük: míg a próféták a Messiás eljöveteléről jövendöltek, az apostolok már a valódi történelmi eljövetelt jelentették be a világnak. A Messiás, akiről az apostolok hirdették, hogy eljött a világba, ugyanaz a Messiás, akit a próféták láttak látomásaikban. Az apostolok és a próféták egyek a bizonyságtételükben, és ez az egyház alapja.

Ugyanakkor míg Pál elismeri, hogy az apostolok és a próféták Isten meghívását fogadták el, hogy alapvető szerepük legyen az egyházban, azzal tisztában voltak és azt hirdették, hogy az egyház Szegletköve a Názáreti Jézus, akiről az ótestamentumi iratok jövendöltek (Ef 2:20). Ez volt bizonyságtételük tartalma és lényege. Apostolként Pál követte Jézus magyarázati elvét, hogy az egész Írás (Lk 24:27) róla tesz bizonyságot, az Ő eljövetelére és szolgálatára utal (Lk 24:25-27). Jézus a Szegletkő, ezért az épület Őbenne épül fel tökéletes rendben (Ef 2:20-22), „szent templommá” (Ef 2:21), hogy Isten ott lakozhasson (Ef 2:22).

Negyedszer arra is rávilágít mindaz, amit Pál nézetéből megismerünk Izrael és az egyház kapcsolatával összefüggésben, hogy milyennek látta ő Istent és a jellemét. Izrael Istene nem a saját „nemzeti Istenük”, hanem az egész világé. Bár földi lakhelye Jeruzsálemben lehet, illetékessége azonban nem korlátozódik Júdeára és annak környékére. A keresztények Istenének királyi széke a mennyben van, hatalma kiterjed minden földi vagy mennybéli erőre (Mt 6:10; 28:18; Ef 1:21), mert Ő az egész világ Teremtője és Üdvözítője. Ezért hívja Isten az egész világot, hogy térjen vissza hozzá, fogadja el kegyelmét és éljen az Ő országában.

`Jegyzetek`