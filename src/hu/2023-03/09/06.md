---
title:  Lélek-ihlette Áhítat (ef 5 -18-20)
date:  24/08/2023
---

`Ef 5:18-20 szakaszában Pál lelki szemei előtt látja, amint a keresztények istentiszteletre gyűlnek össze. Mit tesznek ekkor?`

Ef 5:1-20 utolsó érvével az apostol buzdítja a hívőket, hogy forduljanak el az értelmet eltompító borfogyasztástól, és inkább tapasztalják a Szentlélek jelenlétét és erejét. Tiltja a részegeskedést (talán a görög Ószövetségből idézve Péld 23:31 versét), ami arra enged következtetni, hogy a bölcsesség-irodalomnak az alkoholfogyasztás elleni rendelkezéseire gondol (Péld 20:1; 23:29-35). A részegeskedésből sok rossz fakad: durva, trágár beszéd, meggondolatlanság, erkölcstelenség és bálványimádás (Ef 5:3-14). Ezeket fel kell váltani Isten tudatos, Lélek-ihlette tiszteletével. Olyan fontos Pál buzdítása – miszerint be kell telnünk Szentlélekkel –, hogy Ef 5:19-21 verseiben egy sor igével tovább fokozza („beszélgessetek”, „énekeljetek”, „halát adva”, „Engedelmeskedjetek”, ÚRK).

Az apostol itt az egész közösségre alkalmazza a „teljesedjetek be Lélekkel” (Ef 5:18, ÚRK) kifejezést. Elképzeli, hogy a hívők olyan Lélek-ihlette áhítatra gyűlnek össze, ami táplálja az egységet (Efezusi levél 4. fejezete) és ellentétben áll az én-központú pogány hozzáállással, szertartásokkal (Ef 5:1-18). A korai keresztény istentiszteletnek ebben az ábrázolásában a zenés dicsőítésé a legnagyobb szerep. Ez az igeszakasz Kol 3:16 versével együtt támasztja alá ezt a kijelentést (vö. ApCsel 16:25; Jak 5:13).

A dicsőítésnek van „vízszintes” vetülete, mivel a gyülekezeti tagok az énekléssel bizonyos értelemben egymással beszélgetnek (Ef 5:19). Ugyanakkor a zenei dicsőítés tárgya az Úr, Ef 5:20 verse alapján „a mi Urunk Jézus Krisztus” (ÚRK; vö. Kol 3:16). Ef 5:20 versének hálaadása párhuzamban áll a 19. versben található zenei dicsőítéssel, amit „a mi Urunk Jézus Krisztus nevében az Istennek és Atyának” (ÚRK) kínálunk fel. A „lelki” énekek kifejezésben a „lelki” melléknév (görögül pneumatikosz) fényt vet a Szentléleknek az istentiszteletben betöltött szerepére, mivel a fordulat ihletett vagy Lélekkel teli énekeket ír le. Tehát Pál azt vázolja fel, hogy a korai keresztény áhítatokban a Szentháromság mindhárom tagja tevékenyen részt vett.

Hogyan fokozhatjuk az istentiszteletünk élményét a zenével?

---

#### Ellen G. White idézetek

A szeretettel és iránta odaadással teli szívből fakadó dicsérő énekek megdicsőítik Istent. Mikor megszentelt életű hívők jönnek össze, a beszélgetésük nem mások gyarlóságairól folyik, nem mormogás- és zúgolódásízű. Jóindulat, szeretet, a tökéletesség köteléke öleli körül őket. Az Isten és embertársaik szeretete természetesen árad belőlük a testvéri együttérzés, szeretet és megbecsülés szavaiban. Isten békéje uralkodik szívükben. Szavaik nem hiábavalók, üresek és semmitmondók, hanem megnyugtatók, és építik egymást… Hálájuk és a bennük uralkodó Isten békéje készteti őket arra, hogy szívből zengedezzenek az Úrnak, emlegessék a szeretet és hála adósságát, mely drága Üdvözítőjüket megilleti, aki úgy szerette őket, hogy meghalt értük, hogy nekik életük lehessen. Akiben az Üdvözítő lakik, nem hoz szégyent rá olyan hangokat csalva ki hangszeréből, melyek Istenről és a mennyről jelentéktelen dolgokra terelik a gondolatokat. – Bizonyságtételek a gyülekezeteknek, 1. köt., 509. o.

Krisztus tanítványai ne azért imádkozzanak, hogy az emberek lássák és hallják őket. „Te pedig, mikor imádkozol, menj be a te belső szobádba, és ajtódat bezárva imádkozzál a te Atyádhoz, aki titkon van; és a te Atyád, aki titkon néz, megfizet néked nyilván.” A Krisztus ajkáról elhangzott hasonló intelmek eléggé bizonyítják, hogy a Mester elítélte a farizeusok között uralkodó álszenteskedést. Hegyi beszéde eléggé mutatja, hogy az irgalmasság cselekedetei csak akkor öltenek nemesebb alakot, s istentiszteletünk csak akkor jóillatú áldozat, ha igénytelen módon, bűnbánattal és alázatosan megy végbe. A tiszta indok szentesíti a tetteinket.

Mi az életszentség? Tökéletes összhang Isten akaratával. Az ellentétes gondolatokat és érzelmeket le kell győznünk, és Jézus szava új életet ébreszt bennünk, amely egész lényünket áthatja. Akik igazán jámborak, nem igyekeznek saját véleményüket érvényre juttatni, mint az igazság és jog zsinórmértékét. Nem vakbuzgók és nem álszenteskedők. Inkább állandóan komolyan buzgólkodnak, hogy az isteni ígéretek feltételeit teljesíthessék. – Megszentelt élet, 8–9. o.

Túl sokat sohasem imádkozunk, de hálánkkal gyakran takarékoskodunk. Napról napra részesedünk Isten kegyelmének ajándékaiban, és mégis milyen kevés hálát tanúsítunk iránta, mennyire keveset magasztaljuk és dicsőítjük azért, amit velünk cselekedett. […]

Szívünk az imának, hálaadásnak szárnyain jöhet közelebb az éghez. A mennyben hálával magasztalják és gyönyörű énekekkel dicsőítik Istent, és midőn mi is kifejezzük a szívünk háláját, istentiszteletünk mind­inkább hasonló lesz a mennyei seregéhez. „Aki hálával áldozik, az dicsőít engem” (Zsolt 50:23), mondja az Úr. Lépjünk tehát mindnyájan tiszteletteljes örömmel Alkotónk elé hálával és dicsénekekkel (Ésa 51:3). – Jézushoz vezető út, 102, 104. o.