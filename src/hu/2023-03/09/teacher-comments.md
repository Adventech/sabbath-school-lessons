---
title:  Tanítói melléklet
date: 25/08/2023
---

#### Áttekintés

Kulcsszöveg: Efezus 5:15-17

Alapigék: Péld 20:1; 23:29-35; ApCsel 16:25; 1Kor 5:1-12; Ef 5:1-20;  Kol 4:5; Jel 16:1-16

Bevezetés: A világnézet és az identitás meghatározza az értékeket és a bölcsességet. A pogány világnézetből adódik egy bizonyos értékrendszer és egyfajta tudás. Isten országa, Isten világnézete, az Ő értékei teljesen másféle típusú bölcsességet eredményeznek. Pál tehát nem arra kéri a keresztényeket, hogy fogadják el valamely mérsékelt filozófiai iskola bölcsességét, vagy kövessék a görög-római eszmét az erényekre való törekvésben. Felfogása szerint a keresztény bölcsesség Isten önfeláldozó szeretetében, Krisztus világosságában és tiszta erkölcsiségében gyökerezik. A bölcs keresztény elfordul a világi bölcsességtől, ami mindent felemésztő szexuális kicsapongásban, egocentrikus dicsekvésben és bor­ivásban mutatkozik meg. A bölcs keresztény felébred a világ „alvásából”, elméjét megvilágosítja Krisztus evangéliuma, erőt kap a Szentlélek jelenléte által, megragadja az üdvösség pillanatát és… imádja Istent!

Az e világ bölcsessége és Isten bölcsessége közötti különbség az, ha megértjük, ki az egyén imádatának tárgya: önmaga vagy Isten? Kire irányul a figyelme? Önmagára vagy Istenre? Ki tölti be a gondolatait? Önmaga vagy Isten?

A tanulmány témái: E heti tanulmányunk három fő témát hangsúlyoz:

1.  A keresztény bölcsesség Isten kinyilatkoztatásában vagy Krisztus világosságában gyökerezik.

2.  A keresztény bölcsesség nem az életről szóló szellemes mondások gyűjteménye. Sokkal inkább egy életstílus, életút, amit a Szentlélek a Krisztus által ránk hagyott példa alapján alakított át.

3.  A keresztény bölcsesség a megváltásról és az imádatról szól.

#### Kommentár

Felülről származó bölcsesség

Pál nem ír anélkül a keresztény élet gyakorlati oldaláról, hogy belefoglalná a bölcsességet. Az ókori világ belemerült a bölcsességről való beszédbe. Alig néhány évszázaddal Pál előtt a görögök körében született meg az, amit „filozófiának”, vagyis a bölcsesség szeretetének neveztek. A filozófia lázadt az ősi görög mitológiai bölcselet ellen, amelyben Zeusz, Métis (Zeusz első felesége), Athéné (a lányuk) és Apollón mind kötődtek a bölcsesség fogalmához, csak más-más szempontból. Ezek az istenségek állítólag emberekkel tanácskoztak, különböző városok és népcsoportok patrónusai lettek. A hiedelmek szerint például az élet különböző területein bölcsességet keresők megismerhették a görög isten, Apollón gondolatait vagy tudását Püthián, a delphoi jósdaként is ismert Apollón templomának papnőjén keresztül. A templom látogatóját amellett, hogy Püthiától kérte a bölcsességet, különböző rövid mondások fogadták és oktatták. A három legnépszerűbb mondás így hangzott: „Ismerd meg önmagad!” „Semmit ne vigyél túlzásba!” „Az elbizakodottság romba dönt.” Más mondások a görög életmódról tanítottak, az istenek tiszteletétől kezdve az etikus életig és azt, hogy az erény, ha valaki feláldozza az életét a hazájáért.

A filozófusok vagy „a bölcsességet szeretők” elvetették ősi vallásuk mitológiai vetületeit, de maguk is beálltak a delphoi jósda követőinek sorába. Egyrészt azt állították, hogy Püthia megjósolta: Szókratész lesz Görögország legbölcsebb embere. Másrészt maguk is felhasználták a delphoi bölcsességet, különösen az első maximát[1]: „Ismerd meg önmagad!”

Ezért a görög filozófia határozta meg és alakította ki a nyugati gondolkodás későbbi célját, hogy az emberi értelemre hivatkozva keresse a bölcsességet. Szintén az emberi értelem szolgált az etika vagy a görög életmód alapjául. Más filozófiák, különösen keleten ugyanúgy az emberi értelemre építettek. A buddhizmus középpontjában az emberi tapasztalat és lélektan áll. Mind nyugaton, mind keleten a filozófiai iskolák sokfélesége dacára ugyanazon a közös alapon nyugszik minden: az „Ismerd meg önmagad!” elvén. Ez azt mutatja, hogy ezek a filozófiák az élet végső valóságának megértésére irányuló, emberközpontú erőfeszítést képviselnek és az emberi önvizsgálaton és észérveken alapuló életmódot, döntéshozatalt és viselkedést feltételeznek. Ezáltal az emberi bölcsesség mind nyugaton, mind keleten elutasította az isteni kinyilatkoztatást vagy eltért tőle.

Ezzel szemben a bibliai bölcsesség alapvető jellemzője, hogy az isteni kinyilatkoztatásban gyökerezik. Pál és Jakab is említi a bölcsesség olyan jellemzőit, amelyeket filozófusok is hirdetnek: nyugalom, kiegyensúlyozottság, mértékletesség, igazságosság stb. Jakab azonban úgy jellemezte a keresztény bölcsességet, hogy az „felülről való” (Jak 3:17), nem pedig „földi, testi és ördögi” (Jak 3:15). Pál a keresztény bölcsesség és a világi bölcsesség közötti ellentétet érzékelteti a világosság és a sötétség fogalmára hivatkozva. Ezért óvja az efezusiakat attól, hogy bárki „üres szavakkal” (Ef 5:6) vagy a „a sötétség gyümölcstelen cselekedeteivel” (Ef 5:11) megtévessze őket, mert az nem bölcs dolog.

Mégis miért jellemzi Pál a világ bölcsességét ilyen sötét színekkel? Nem adtak-e a világ filozófusai is jó tanácsokat, nem tanították-e az igazságosságon és kölcsönös tiszteleten alapuló életvitelt? De igen, sokan közülük igen. Azonban bármilyen nemes életmódot is találna ki az emberi filozófia, az mindig hiányos, részleges és rossz indíttatáson alapulna, ha elutasítja Isten kinyilatkoztatásának lehetőségét. A világi filozófiák problémája nem abban rejlik, amit megerősítenek, hanem abban, amit elutasítanak vagy tagadnak. Talán egy filozófus az élet egy-egy aspektusát részben helyesnek látja, de Isten kinyilatkoztatásának lehetőségét és a világba való beavatkozásának hatalmát elutasítva filozófiája használhatatlanná válik az üdvösség és az Isten országában való élet szempontjából. A szexuális tisztátalanságot például a legtöbb filozófia nem tekintette problémásnak. Még ha egyes filozófusok szorgalmazták is az önmegtartóztatást, de nem a helyes indokkal tették.

Ellen G. White megjegyzi: „Számos tettünk, melyeket jócselekedeteknek, sőt nagylelkűségnek tartunk – ha alaposan szemügyre vesszük, helytelen indítékok gyümölcseinek bizonyulnak. Sokakat olyan erényekért tapsolnak meg, amelyekkel nem rendelkeznek. A szívek kutatója megvizsgál minden indítékot, és gyakran az emberek által lelkesen magasztalt tettek önző okokból, alantas szenteskedésből fakadókként kerülnek a feljegyzéseibe. Életünk minden tettét, akár kitűnő és dicséretre méltó, akár megrovást érdemel, a szívek vizsgálója ítéli meg, mégpedig az indítékok alapján” (Testimonies for the Church. 2. köt. 512. o.).

Másrészt szavaik „üresek”, mert ezek a filozófiák nem rendelkeznek a kegyelem, a megváltás, a megbocsátás vagy a Lélek erejével, amely átalakít minket és segít Isten útján járni. Ellen G. White egy levelében leírja a motiváció és a kinyilatkoztatás fontosságát az igazsággal és a filozófiával kapcsolatban: „A hazugságban való hit nem gyakorolhat megszentelő befolyást az életre és a jellemre. A hazugság maga sem tehető igazsággá annak ismételgetése vagy az abban való hit által. Az őszinteség egyetlen lelket sem menthet meg a hazugságban való hit következményeitől. Lehetek tökéletesen őszinte, miközben rossz irányba haladok, de attól az még nem válik a helyes iránnyá, nem vezet el a kívánt célhoz. Az Úr nem akarja, hogy vak hiszékenységbe essünk, s ezt a hiszékenységet megszentelő hitnek nevezzük. Az igazság megszentelő alapelv, ezért van szükség annak megismerésére. Lelkieket a lelkiekkel kell összevetnünk. Mindent meg kell vizsgálnunk, és csak azt megtartanunk, ami jó, ami az isteni névjegyet hordozza és ami elénk tárja azokat az indítékokat és alapelveket, melyek alapján cselekednünk kell” (Szemelvények Ellen G. White írásaiból. Budapest, 2000, Advent Kiadó, 2. köt. 54. o.).

Ezért a Pál által támogatott keresztény életút Isten Krisztus Jézusban való kinyilatkoztatásán alapul. Csak a Biblia Istene, aki teremtett minket, tudja kinyilatkoztatni, hogy ki Ő, kik vagyunk mi és hogyan élhetünk boldogan. Egyedül Isten adhat kegyelmet és erőt, hogy az Ő országában éljünk.

A világ világossága

Az Efezusi levélben Pál nem azt mondja, hogy az efezusiak „sötétségben” voltak, hanem azt, hogy ők maguk voltak „a sötétség” (Ef 5:8). „Most pedig világosság az Úrban” (Ef 5:8). Felszólítja őket: „járjatok úgy, mint a világosság gyermekei” (Ef 5:8), és elmagyarázza, hogy ez azt jelenti: „a világosság gyümölcse minden jóságban, igazságban és valóságban van” (Ef 5:9), úgy kell élni, „ahogy az kedves az Úrnak” (Ef 5:10), Krisztus világosságában, Krisztus által megvilágosítva (Ef 5:13-14). Világosság vagyunk tehát „az Úrban” (Ef 5:8), mert Krisztus világosít meg minket (Ef 5:14).

`Jegyzetek`