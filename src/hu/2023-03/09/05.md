---
title:  Ragadjuk Meg A Jó Ajánlatokat!
date:  23/08/2023
---

Ef 5:1-20 szakaszának zárásaként, amelyben a szexuális tisztaság kérdését is tárgyalja Pál, két sor buzdítást ír a 15-17. és 18-20. versekben. Az első felszólítással kezdődik: „Jól gondoljátok meg azért, hogyan járjatok: nem mint esztelenek, hanem mint bölcsek” (Ef 5:15, ÚRK). Ezt aztán újból megerősíti: „Azért ne legyetek esztelenek, hanem értsétek meg, hogy mi az Úr akarata” (Ef 5:17, ÚRK). A kettő között figyelmeztet, hogy használjuk ki „az alkalmas időt” (Ef 5:16, RÚF).

`Fontoljuk meg Pál buzdítását, hogy az életünk az imádkozó lelkületről, bölcsességről tegyen bizonyságot (Ef 5:15-17)! Mit jelent „bölcsen”, nem „esztelenül” járni? Mit jelent „megvenni az alkalmat”?`

Az Efezusi levélben Pál többször használja a „járás” ószövetségi hasonlatát az életmódra (Ef 2:2, 10; 4:1, 17; 5:2, 8). Itt ez a kifejezés a tudatos tanítványságra bátorít. „A lábunk elé kell néznünk”, amikor egyenetlen vagy sötét úton járunk, hasonlóképpen a hívőknek meg kell gondolniuk, hogyan járnak (Ef 5:15). Mivel Ef 5:15 verse párhuzamos a 17. verssel, ott kereshetjük annak meghatározását, hogy mit jelent bölcsen élni. Nem magunkba tekintünk a bölcsességért. Bölcsnek lenni azt jelenti, hogy önmagunkon túl nézünk, így értjük meg, „mi az Úr akarata” (Ef 5:17, ÚRK).

Az apostol továbbá egy erőteljes képpel bátorít a szándékos tanítványságra. Az exagoradzó igét használja az „Áron is megvegyétek az alkalmat” (Ef 5:16, ÚRK; vö. „váltsátok meg az időt” az egyik angol fordításban) kifejezésben (vö. Kol 4:5). A szó a piaci szóhasználatból származik, a „megvenni” ige egy fokozott alakja, és azt jelenti, hogy „megragadni a jó ajánlatot”, miközben Krisztus visszajövetelére várunk. Az „alkalom” itt a görög kairosz szó fordítása, ami a lehetőség pillanatát írja le. A vég idejéig meglevő „alkalom” olyan periódus, amit teljes mértékben ki kell használni. Ez ugyanakkor kihívásokkal teli időszak, ugyanis „a napok gonoszok” (Ef 5:16; vö. Gal 1:4; Ef 6:13), illetve „e világ folyása” a „levegőbeli hatalmasság fejedelme” akarata szerint történik (Ef 2:2).

A hívők nehéz időben élnek Krisztus visszatérésére várva. Ezt Pál egy kockázatos, ámde jutalmakkal kecsegtető piactérrel érzékelteti. Annyira oda kell figyelni az idő kihasználására, mint amikor az ember jó vásárt akar kötni egy rövid akció idején. A hasonlat megállja a helyét, még úgy is, hogy az üdvösségünket nem vehetjük meg, de ragadjuk meg azt, amit Isten Krisztusban felkínál nekünk!

---

#### Ellen G. White idézetek

Krisztus azért jött le a mi világunkba, hogy egymaga szálljon szembe az ember ellenségével, és hogy kiragadja az emberi nemzetséget Sátán szorí­tásából. E cél elérése érdekében Krisztus még az életét sem kímélte. Most pedig a Krisztustól kapott erő révén az embernek hűséges őrként kell megállnia az ellenség álnok terveivel szemben. Az apostol azt mondja: „Okkal járjatok, nem mint bolondok, hanem mint bölcsek.” Őrizzétek a lelketek felé vezető utakat, tekintsetek szüntelenül Jézusra, a tökéletes és igaz példaképre, és törekedjetek az ő példáját követni mindenben! Csak így fogunk felkészülni minden vészhelyzetre. Aki örömét leli abban, hogy elméje Istennél időz, erős védelmet nyer. Azonnal észlelni fogja a lelkére leselkedő veszélyt, és a közelgő veszély észlelése arra készteti, hogy az Úrtól kérjen segítséget és oltalmat. – That I May Know Him, 240. o.

Ha összetévesztjük az ember okosságát az Isten bölcsességével, az emberek sületlen okossága csak félrevezet. Ebben rejlik sokak veszedelme… Nem élnek egyéni lelki életet. Nem szoktak rá, hogy imádkozó szívvel maguk fontolják meg előítéletektől mentesen, elfogulatlanul az új kérdéseket, tárgyköröket, amelyek bármikor felmerülnek. Arra várnak, hogy előbb mások nyilvánítsanak véleményt. Ha mások ellene vannak, ez elég nekik, hogy a szóban forgó tárgy teljesen jelentéktelen. […]

Hacsak észbe nem kapnak, hogy milyen ingadozó a jellemük, és ki nem küszöbölik az ingatagságot, akkor mind elveszítik örök életüket, és egy sem bír helytállni az utolsó napok veszedelmei között… Nem ismerik az Isten országát érintő dolgokat… A keresztény életben, a keresztény hadviselésben nemes önállóságra van szükség. – Bizonyságtételek a gyülekezeteknek, 2. köt., 129. o.

A Krisztusban fellelhető nagy igazságok nélkül a puszta ismeret sem­mit sem ér. „Ne dicsekedjék a bölcs az ő bölcsességével…, hanem azzal dicsekedjék, aki dicsekedik, hogy értelmes, és ismer engem, hogy én vagyok az Úr, aki kegyelmet, ítéletet és igazságot gyakorlok e földön.” (Jer 9:23–24) […]

Mielőtt az emberek bölcsességre tennének szert, meg kell érteniük, hogy Istentől függ az életük, és hogy az Ő bölcsességével kell betöltekezniük. Isten minden intellektuális és lelki erőnek a forrása. A legmagasabb tudást elsajátító emberek sem vetekedhetnek Jánossal, a sze­retett tanítvánnyal, vagy Pál apostollal. Az ember akkor jut a legmagasabb szintre, amikor értelmi és lelki erői egyesülnek. Akiknek ez sikerül, azokat Isten a munkatársaivá fogadja. – Counsels to Parents, Teachers and Students, 66. o.