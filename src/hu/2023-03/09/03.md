---
title:  Járjunk A Világosság Gyermekeiként!
date:  21/08/2023
---

Pál azt írja: „Senki titeket be ne csapjon üres beszédekkel, mert ezek miatt jön el Isten haragja a hitetlenség fiaira” (Ef 5:6, ÚRK).

Az apostol megnevezi azokat, akik minden szégyen vagy megbánás nélkül követnek el különböző bűnöket: paráznák, tisztátalanok, kapzsik (lásd Ef 5:5, ÚRK). Nyíltan kimondja, hogy akik Krisztusban vannak és jövendő országa részesei szeretnének lenni, nem viselkedhetnek úgy, mint akik nem arra törekszenek (Ef 5:5). Majd az „üres” beszédek hatása miatt aggódik. A hívőket esetleg megtéveszthetik olyan beszéddel, hogy a paráznaság nem tiltott dolog, illetve még rá is vehetik őket efféle bűnökre (Ef 5:6). Figyelmeztet, hogy ezzel az ember Isten végidei ítéletének teszi ki magát, „mert ezek miatt jön el Isten haragja a hitetlenség fiaira” (Ef 5:6, ÚRK).

Nem könnyű értelmezni az „Isten haragja” (ÚRK) kifejezést. Isten haragja vagy mérge nem olyan, mint az általunk ismert hangulatfüggő, emberi harag (vö. Ef 4:31), hanem a hosszan tűrő és igazságos Úr jogos válasza a makacs, eltökélt gonoszságra, nem egy kisebb kihágás miatti eszement, kirobbanó reakció. Az isteni haragról legtöbbször az Úr közelgő ítéletére utaló ihletett bibliai figyelmeztetések ejtenek szót (pl. Jel 6:12-17; 16:1-16; 19:11-16). Isten kegyelemmel figyelmeztet a közelgő ítéleteire, mivel az emberek „természet szerint haragnak fiai” (Ef 2:3), így kiterjed rájuk az ítélet.

`Miért figyelmezteti Pál a hívőket, hogy ne legyenek a bűnösök „részesei” avagy társai (Ef 5:7-10)?`

Az apostol így buzdít: „mint világosságnak fiai úgy járjatok” (Ef 5:8), majd egy újabb paranccsal folytatja: „Vizsgáljátok meg, hogy mi kedves az Úrnak” (Ef 5:10, ÚRK). A pogányok „Paráznaság… és bármiféle tisztátalanság vagy kapzsiság” (Ef 5:3, ÚRK) útján hajszolják az élvezetet. A hívő célja pedig gyökeresen más, mert nem a saját kedvét keresi, hanem Istenét (vö. Róm 12:1; 2Kor 5:9; Zsid 13:21, ezekben ugyanaz a görög szó szerepel: euaresztosz, „kedvében jár” vagy „elfogadható”). A hívő Krisztus önfeláldozását igyekszik tükrözni („járjatok szeretetben, amint Krisztus is szeretett minket és önmagát adta értünk”, Ef 5:2, ÚRK).

Milyen „üres” beszédre kell felfigyelnünk manapság, amitől óvakodnunk kell?

---

#### Ellen G. White idézetek

A kolosséi hívőket a pogányság szokásai és befolyása vette körül, és abban a veszélyben forogtak, hogy elszakadnak az egyszerű evangé­liumtól. Pál tehát ettől óvta őket, amennyiben Krisztusra mint egyedül megbízható vezetőjükre irányította tekintetüket. […]

„Ezt pedig azért mondom, hogy valaki titeket rá ne szedjen hitető beszéddel... Azért, amiképpen vettétek Krisztus Jézust, az Urat, akképpen járjatok őbenne. Meggyökerezvén és továbbépülvén őbenne és megerősödvén a hitben, amiképpen arra taníttattatok, bővölködvén abban hálaadással. Meglássátok, hogy senki ne legyen, aki bennetek zsákmányt vet a bölcselkedés és üres csalás által, mely emberek rendelése szerint, a világ elemi tanításai szerint és nem Krisztus szerint való. Mert őbenne lakozik az Istenségnek egész teljessége testileg. És őbenne vagytok beteljesedve, aki feje minden fejedelemségnek és hatalmasságnak.” (Kol 3:4, 6–10) – Az apostolok története, 473. o.

Világosságban járni azt jelenti, hogy komoly elhatározással, gondolatainkat uralva, akaraterőnket irányítva komolyan törekszünk arra, hogy a jellem frissességében Jézust tükrözzük vissza. Azt jelenti, hogy félreteszünk minden búskomorságot. Nem pihenhetsz megelégedetten, miközben egyszerűen azt mondod: „én Isten gyermeke vagyok”. Szemléled Jézust? Őt szemlélve elváltozol a hasonlatosságára? Világosságban járni annyit jelent, mint növekedni és fejlődni a lelki képességekben. […]

Mikor a menny világossága az emberre ragyog, arca a benne élő Úr örömét fejezi ki. Ha Krisztus hiányzik a lelkükből, az emberek szomorúvá és kételkedővé válnak. Krisztus híján az arcuk szomorú lesz, életük pedig a sóhajok zarándoklása. Isten Igéjének alaphangja örvendezés az Őt befogadók számára, mivel övék az élet világossága. A világosság örömöt és boldogságot hoz, s ez az öröm az életben és jellemben jut kifejezésre. – Isten fiai és leányai, 200. o.

„És járjatok szeretetben, amiképpen Krisztus is szeretett minket, és adta önmagát miérettünk ajándékul és áldozatul az Istennek, kedves jó illatul.” (Eféz 5:2)

Krisztus az életével áldozatot hozott értünk, hogy az ő akarata szerint a képviselőivé válhassunk a Földön. Krisztus vágyakozik arra, hogy jellemének illatát árasszuk, és az ő tiszta gondolatait, isteni jellemvonásait mutassuk be, mint ahogyan az az ő megszentelődött emberi életében is megmutatkozott. Így élve mások is megismerhetik Őt emberi mivoltában… és vágy ébredhet bennük a Krisztushoz való hasonlóság elérésére. – Isten csodálatos kegyelme, 174. o.