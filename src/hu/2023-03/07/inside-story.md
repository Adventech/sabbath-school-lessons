---
title: Történet
date: 11/08/2023
---

#### VALÓDI ÁLDOZAT?

_Andrew McChesney_

Körülbelül egy év telt el. Almira minden este imádkozott és olvasta a Bibliát, hogy kordában tartsa a gonosz lelket. Minden szombaton gyülekezetbe ment, elviselte a fájdalmas kritizálást és a szülei, rokonai, szomszédai fenyegetéseit. A hétköznapjai azonban változatlanul teltek. Iskolába járt, de éjszakánként és hétvégeken gyakran buliba ment.

_18 évesen Almira útkereszteződéshez érkezett keresztény hitében. Nem értette, miért nevezi a Biblia áldozatnak Jézus halálát. Számára nem tűnt annak. Miközben kínozták és kivégezték, bizonyára tudta, hogy fel fog majd támadni, tehát hol itt az áldozat? Ő viszont minden szombaton üldözéssel és ellenállással szembesült. Úgy érezte, hogy Jézus miatt elvesztette a szüleivel, a rokonaival és a barátaival való kapcsolatát. Fogalma sem volt arról, hogyan végződik majd a történet. Számára ez nagyobb áldozatnak tűnt. Elmondott egy őszinte imát, kérte Jézust, hogy a Biblián és a Jézus élete c. könyv sorain keresztül mutassa meg a választ a kérdésére. Először nagyon unalmasnak találta az olvasást, de nem hagyta abba. Végül Isten válaszolt neki. Ezt olvasta: „Sátán kegyetlen kísértéseivel kínozta meg Jézus szívét. Az Üdvözítő nem tudott átlátni a sírkamrát elzáró kövön. Egyetlen biztató reménysugarat sem látott, hogy majd győztesként jön elő a sírból, és semmi biztosíték nem volt arra, hogy az Atya elfogadja áldozatát. Krisztus attól félt, hogy a bűn oly súlyos Isten szemében, hogy örökre elszakítja Őt az Atyától” (Ellen G. White: Jézus élete. Budapest, 2010, Advent Kiadó, 661. o.). Almira megkapta a választ a kérdésére. Jézus is félt, hogy örökre meg fog halni, mégis kész volt vállalni ezt az áldozatot érte. Megdöbbentette a gondolat, hogy Jézus nem tudta, mi lesz a történet vége (mint ahogy ő maga sem tudja, hogyan végződik az övé), Jézus mégis kockáztatta az örök életét, hogy megmentse őt. Almira eldöntötte, hogy megkeresztelkedik, Jézusnak adja az életét._

_Folytatás következik_