---
title:  Krisztus Testének Egysége
date:  05/08/2023
---

### E heti tanulmányunk
Zsoltárok 68:19; Ézsaiás 5:4; Apostolok cselekedetei 2; 1Korinthus 12:4-11, 27-30;

> <p></p>
> Efezus 4:1-16; Filippi 2:3

„És ő adott némelyeket apostolokul, némelyeket prófétákul, némelyeket evangélistákul, némelyeket pedig pásztorokul és tanítókul, hogy felkészítse a szenteket a szolgálat munkájára, a Krisztus testének építésére” (Ef 4:11-12, ÚRK).

Ezópusz egyik meséje „A gyomor és a lábak” címet viseli. Így szól: „A gyomor és a lábak azon vitatkoztak, hogy melyikük a fontosabb. Amikor a lábak azt hajtogatták, hogy ők sokkal erősebbek, mivel ők cipelik a gyomrot, a gyomor így felelt: »De drága barátaim, ha nem vennék magamhoz ételt, semmit sem tudnátok elhordozni«” (Lloyd W. Daly: Aesop Without Morals. New York, 1961, Thomas Yoseloff, 148. o.)!

Pál az emberi testtel lelki tanulságot akart érzékeltetni. A test – és Krisztus teste, az egyház – külön részekből áll, amelyek mind eltérő képességekkel bírnak. Mindnek össze kell dolgozni a test egészségéért. Ef 4:1-16 szakaszában az apostol újra használja ezt a metaforát, amit korábban is hatásosan alkalmazott (Róm 12:3-8; 1Kor 12:12-31). Krisztus a Fej, Ő biztosít tehetséges embereket a test számára, akik segítenek egyesíteni azt, és minden testrész – minden gyülekezeti tag – a képessége szerint hozzájárul az egészhez.

Pálnak az egészséges, egységes testről felvázolt képe segít megérteni, mi Isten célja ránk nézve: hogy részei legyünk a Krisztusban eggyé vált, gyümölcsöt termő egyháznak.

---

#### Ellen G. White idézetek

Isten földi egyházának tagjai olyanok, mint egy gépezet alkatrészei – kapcsolódnak egymáshoz, és együtt szoros függőségi kapcsolatban állnak a középponttal. A különbözőségben egységnek kell lennie. Az Úr munkáját végző egyetlen tag sem lehet sikeres függetlenül, elkülönülve a többiektől. Mindenkinek kötelessége felhasználni ajándékait és képességeit az Úr szolgálatára, hogy együtt járuljanak hozzá az egységes egész tökéletes működéséhez. Mindenkinek Isten vezetése és jóváhagyása alatt kell dolgoznia.

Krisztus egyesítette az Istenséget az emberiséggel, s ezáltal arról biztosított bennünket, hogy már itt a földön az isteni természet részesei lehetünk. Krisztus vállalta, hogy együttmunkálkodik azokkal, akikre talentumokat bízott. Vállalta, hogy megtanít a vele való együttmunkálkodásra. Segít követnünk az ő példáját, megtanít csak a jót tennünk, és elutasítanunk a gonoszságot. Odaszentelt csatornáknak kell lennünk, akiken keresztül Krisztus szeretete kiáradhat azokra, akiknek segítségre van szükségük. – Our High Calling, 182. o.

Az Úrnak különféle képességekkel rendelkező munkásokra van szüksége. „És Ő adott némelyeket apostolokul, némelyeket prófétákul, némelyeket evangélistákul, némelyeket pedig pásztorokul és tanítókul: a szentek tökéletesbítése céljából szolgálat munkájára, Krisztus testének építésére: míg eljutunk mindnyájan az Isten Fiában való hitnek és az ő megismerésének egységére, érett férfiúságra, a Krisztus teljességével ékeskedő kornak mértékére.” (Eféz 4:11–13) Isten művének különböző ágazataiban minden munkásnak az igazság által megszentelt szívvel kell rendelkeznie, hogy megláthassa a munka ráeső részét, és megérthesse, hogy mivel járulhat hozzá a mű előrehaladásához. Amikor a munkás Istennek szenteli az életét, és a láthatatlan Mesternek engedelmeskedve munkálkodik, akkor testvérei számára ő fogja kinyilatkoztatni Isten szeretetét. „Mert Isten munkatársai vagyunk.” (1Kor 3:9)

Az emberiség hatalmas szövetében egymás mellé szőtt fonalak va­-gyunk, és így alkotunk egy szépséges egészet. Helyezd magad ilyen fonál gyanánt a mennyei Mester kezébe, hogy véghezvihesse az ő tervét ál­talad. – That I May Know Him, 323. o.

A növény nem önmagáért csírázik, növekszik és gyümölcsözik. […]

Beszélj Krisztus szeretetéről és jóságáról! Végezz el minden kínálkozó feladatot! Érezz felelősséget másokért, és minden hatalmadban álló eszközzel igyekezz megmenteni az elveszetteket! Ha befogadod Krisztus Lelkét, az önzetlen szeretet és másokért való szolgálat lelkét –, magad is növekszel és gyümölcsöt teremsz. A Lélek ajándékai beérnek jellemedben. Hited nő, meggyőződésed elmélyül, szereteted tökéletes lesz. Egyre jobban tükrözöd Krisztust mindenben, ami tiszta, nemes és szép. – Krisztus példázatai, 67. o.