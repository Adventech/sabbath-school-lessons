---
title:  További Tanulmányozásra
date:  11/08/2023
---

Két megjegyzés bővíti az Ef 4:7-10 szakaszáról szóló tanulmányunkat:

Ef 4:9 versének fordítása. Egyes fordítások úgy jelzik, hogy a lejövetel a felmenetel előtt történik (pl. „előbb le is szállott”, KAR, ÚRK). Más fordítások sokkal szorosabban követik a görög szöveget, és nyitva hagyják a felmenetel és lemenetel időzítésének kérdését (pl. „Az pedig, hogy »felment«, mi mást jelent, mint azt, hogy le is szállt erre a földre”, RÚF). Az utóbbi fordítás a keddi részben jelzett nézettel együtt lehetővé teszi Zsolt 68:19 sorrendjének követését. Abban Krisztus mennybéli felmagasztalása (a „felmenetel”) történt meg először, amit a Lélekben történő „lejövetele” követett.

Foglyokat vitt magával. Pál a görög Ószövetségből, a Septuagintából (az Ószövetség egyik ógörög fordításából) idézte Zsolt 68:19 versét. Az Ef 4:8 versében használt kifejezés szó szerint így hangzik: „foglyokat vitt fogva” (KAR, ÚRK) vagy „foglyokat vitt magával” (RÚF). A hetednapi adventisták gyakran úgy értelmezték ezt a szakaszt, hogy mennybemenetelekor Krisztus magával vitte azokat, akik feltámadtak az Ő feltámadása idején (Mt 27:51-53). Ők jelképezik az „első zsengét” a megváltottak közül, amit Jézus bemutatott az Atyának a mennyei trónterembe való visszatérésekor (lásd Ellen G. White: Jézus élete. Budapest, 1989, Advent Kiadó, 740. o.; vö. 692-693. o.). Kol 2:15 versével összehangban pedig úgy értelmezhető másképpen ez az igeszakasz, hogy Krisztus győz az ellenségei – Sátán és gonosz angyalai – fölött, akik legyőzött hadifoglyokként jelennek meg.

**Beszélgessünk róla!**

`1) Vessük össze Ef 4:11 versében a „lelki ajándékok” felsorolását Róm 12:4-8, 1Kor 12:4-11, 27-30 és 1Pt 4:10-11 verseivel! Milyen különbségeket és hasonlóságokat figyelünk meg?`

`2) Beszélgessünk az osztályban arról, hogy hányféle „tanítás szele” (ÚRK) fújja az egyházat ma! Figyeljük meg, Pál azt mondja, hogy ezek a szelek nem fújhatnak minket el! Hogyan védhetjük meg magunkat és hittestvéreinket attól a kártól, amit az ilyen szelek okozhatnak? Soroljunk fel néhány konkrét módot!`

`3) Pál az „egység” gondolatát hangsúlyozza az Efezusi levélben. Csakhogy minden áron el kell érjük az egységet? Más szóval, mikor válhat hátrányossá az egység utáni vágy? Beszéljük meg!`

 