---
title:  Krisztusban Felnőni
date:  10/08/2023
---

`Milyen veszély fenyegeti az egyház krisztusi érettségét (Ef 4:14)?`

Pál olyan környezetet lát, amiben a hívőket a miénkhez hasonlóan különféle gondolatok rázzák meg – „bármiféle tanítás szele” és „a tévelygés ravaszsága” (ÚRK). Három képpel festi le az efféle csapongó teológia veszélyeit: 1) a gyerekkor éretlensége, „hogy többé ne legyünk kiskorúak” (ÚRK); 2) a háborgó tenger veszélyei, „akiket ide-oda dobál és hajt bármiféle tanítás szele” (ÚRK); és 3) amikor megtévesztenek másokat ravasz emberek, akik úgy csalnak, mint a hamiskártyások. Az apostol jelképes értelemben használja a görög kübeia („dobókockás szerencsejáték”) szót a ravaszságra (ÚRK) vagy az álnokságra (KAR).

Pál hiszi, hogy a megosztottság a tévedés fontos jele: ami a testet táplálja, erősíti és összetartja, az a jó, ami pedig kimeríti és megosztja, az rossz. Ha eltávolodunk a megosztó tanítástól és a kipróbált, megbízható tanítók felé fordulunk (Ef 4:11), tovább haladhatunk az igaz keresztény érettség felé, sikeresen végezhetjük a munkánkat Krisztus testében (Ef 4:12-13; vö. 4:15-16).

`Hogyan hasonlít az egészséges egyház működése az egészséges testére (Ef 4:15-16)?`

Ef 4:1-16 szakaszában az apostol az egyház egysége mellett érvel, a hallgatóságot pedig arra szólítja, hogy ezt aktívan támogassák. Bár az egység teológiailag biztos tény (Ef 4:4-6), mégis keményen kell érte dolgozni (Ef 4:3). Úgy is elősegíthetjük, ha tevékeny „tagjaivá” válunk Krisztus testének (Ef 4:7-16). Mindannyian a test részei vagyunk, és hozzá kell járulnunk annak egészségéhez és növekedéséhez (Ef 4:7, 16). Fontos, hogy mindannyiunknak hasznára legyen az apostolok, a próféták, az evangélisták és a pásztor-tanítók munkája (Ef 4:11). Egyesítő szerepük van, hasonlóan az ínszalagokhoz, inakhoz és a test minden „kapcsához” (Ef 4:16), amivel segítenek, hogy együtt növekedhessünk Krisztusban, aki a Fej (Ef 4:13, 15).

A tanításnak miféle „szelei” fújják ma az egyházunkat? Hogyan állhatunk meg rendületlenül azokkal szemben? Beszéljük meg válaszainkat szombaton az osztályban!

---

#### Ellen G. White idézetek

Az 1844. évi csalódás után Sátán és angyalai serényen láttak hozzá a csapdák felállításához, hogy segítségükkel megingathassák a gyülekezet hitét. Befolyásolták azon emberek kedélyét, akiknek nagy tapasztalatuk volt az üzenetekben, és akik az alázatosság látszatával bírtak. Egyesek azt állították, hogy az első két üzenet csak a távoli jövőben fog bekövetkezni, mások viszont azt állították, hogy már a múltban elhangzott. Ezek mind jobban befolyásolták a tapasztalatlanok lelkületét, és megingatták hitüket. Sokan oly célból kutatták át a Szentírást, hogy a gyülekezettől függetlenül új hitet alapítsanak maguknak. Sátán ujjongott az ily dolgok felett, mert tudta, hogy azok, akik elengedik a horgonyt, a tévedések rabjai lesznek, és a tévtanok legkülönbözőbb szele befolyásolhatja őket… Általános zavar és meghasonlás lett úrrá az egész közösség felett. – Tapasztalatok és látomások, 256. o.

Urunknak az a terve, hogy egyháza tükrözze a világnak a benne meglelt tökéletességet és boldogságot. Szüntelen részesülünk Isten gondoskodásából, s továbbadva azt, Krisztus szeretetét és jóságát kell képviselnünk a világban. Mialatt a menny mozgásban van, üzeneteket közvetítve a világ minden részébe, hogy fejlesszék a megváltás művét, az élő Isten gyülekezete is dolgozzon össze Krisztussal. Krisztus titokzatos testének tagjai vagyunk. Ő a fej, aki az összes tagot irányítja. Jézus maga is végtelen könyörülettel tevékenykedik az emberek szívén, s oly megdöbbentő átalakulásokat ér el, hogy bámulatra és örömre készteti az angyalokat. Minden igaz követőjének jellemében és életében ugyanazt az önzetlen szeretetet látjuk, ami a Mestert jellemzi. Krisztus elvárja, hogy az emberek már e világban isteni természetének része­seivé váljanak. – Bizonyságtételek a gyülekezeteknek, 5. köt., 731. o.

Többen olyan kevéssé ismerik a Bibliájukat, hogy hitükben meginganak. Eltávolítják a régi útjelzőket, és a tetszetős elméletek, tantételek szelei ide-oda hajtják őket. Amit helytelenül tudománynak neveznek, elkoptatja a keresztény életelv talapzatát; és azok, akik egykor hitben éltek, elhajlanak a bibliai útjelzőktől, elszakadnak Istentől, noha azt állítják, hogy még mindig az ő gyermekei.

A gyülekezet ébredjen tudatára, hogy szembe kell szállnia a sátáni eszközök finoman rejtett hatalmával. Ha a teljes fegyverzetet magukra öltik, akkor lesznek képesek minden ellenségüket legyőzni. […]

A hitehagyás csak növekszik. „Sokan eltávoznak az igazságtól, hitető lelkekre és ördögi tanításokra figyelmezve.” Férfiak és nők egyesülnek, hogy a menny Urával és Istenével ellenkezzenek, az egyház pedig csak félálomban szemléli a helyzetet. Mint Krisztus hitvalló követőinek sokkal többet kellene imádkoznunk, sokkal komolyabban fáradoznunk. – Evangelizálás, 362–363. o.