---
title:  A Felmagasztalt Jézus Ajándékai
date:  09/08/2023
---

`Zsolt 68:19 verse alapján Pál úgy jellemezte a feltámadt, felmagasztalt és győztes Jézust, mint aki a mennyekből hozott ajándékokat a népének. Milyen „ajándékokat” (ÚRK) adott a felmagasztalt Krisztus (Ef 4:11-13), és milyen célból?`

Pál négy „megajándékozott” csoportot nevez meg, akik részei az ajándékoknak, amiket a felmagasztalt Jézus adott egyházának: 1) az apostolok; 2) a próféták; 3) az evangélisták; 4) illetve a pásztorok és tanítók (a görög fordulat szerkezete arra enged következtetni, hogy ez egyetlen csoport). Krisztus fontos munka elvégzése céljából adja ezeket az ajándékokat: „hogy felkészítse a szenteket a szolgálat munkájára, a Krisztus testének építésére” (Ef 4:12, ÚRK), továbbá „míg mindnyájan eljutunk a hitnek és az Isten Fia megismerésének az egységére, az érett férfiúságra, a Krisztus teljessége szerinti nagykorúságra” (Ef 4:13, ÚRK). Ez az utolsó pont különös jelentőséggel bírt az első adventisták számára, amikor Ellen G. White lelki ajándékairól gondolkoztak. Vajon a Biblia szerint csak az apostolok idejében volt érvényes a prófétaság ajándéka az egyházban? Vagy megmarad egészen Krisztus eljöveteléig? A korai adventisták Ef 4:13 versében találták meg a kérdésükre a választ, amit egy hajóskapitány történetével példáztak, akinek követnie kellett az útra vonatkozó utasításokat. Amikor a hajó közeledett a kikötőhöz, a kapitány azt olvasta az utasításban, hogy egy révkalauz érkezik a hajó fedélzetére, aki majd segít a kormányzásban. Fel kell engednie a fedélzetre és követnie kell az utasításait. Így járhat el az eredetileg kapott útmutatás szerint. „Kik azok, akik a könyv eredeti útmutatásait követik? Akik elutasítják a révkalauzt, vagy akik elfogadják, ahogy a könyv tanácsolja? Ti ítéljétek meg” (Uriah Smith cikke: Do We Discard the Bible by Endorsing the Visions? Review and Herald. 1863. január 13. 52. o.)! Legyünk óvatosak, amikor azt nézzük, kik a „pásztorok” (vagy „lelkészek”), „tanítók” és „evangélisták”! Ugyanis e tisztségekre a saját helyzetünk és időnk összefüggésében gondolunk. Azonban Pál korában ők mind laikus vezetők voltak, akik Efezus házi gyülekezeteiben szolgáltak (vö. ApCsel 2:46; 12:12; 1Pt 2:9).

Olvassuk el Ézs 5:4 versét! „Mit kellett volna még tennem szőlőmmel, amit nem tettem meg vele” (ÚRK)? Gondoljunk erre a versre annak összefüggésében, amit Ellen G. White szolgálatán keresztül adott nekünk Isten! Hogyan alkalmazhatjuk arra?

---

#### Ellen G. White idézetek

Az Efézusi levél negyedik fejezete Istentől jött tanítást tartalmaz. Olyan valaki szól itt Isten ihletésétől, aki szent látomásban kapott utasítást. Leírja, mint osztotta szét Isten az ajándékait a munkásai között. „Ő egyeseket apostolokká, másokat prófétákká, ismét másokat evangélistákká, pásztorokká és tanítókká tett, hogy Isten szolgálatára neveljék a szenteket, és felépítsék Krisztus testét, amíg mindnyájan el nem jutunk a hitnek és Isten Fia megismerésének egységére, és meglett emberré nem leszünk Krisztus teljességének mértékében.” Megtanulhatjuk e szövegből, hogy Isten mindenkire feladatot bíz, s a feladat végzésével betöltheti Isten életmentő tervéből a ráeső részt. […]

Isten olyan nép közt alapította meg eszközeit, akik elismerik Isten kormányzatának törvényeit… Akik készek hűen szolgálni Őt, azokra Krisztus ráruház minden tanítványainak ígért ajándékot, minden ha­talmat. És a szellemi képességek adományozója, aki a tehetségeket férfiakra és nőkre bízza – akik a teremtés és megváltás jogán az övéi –, elvárja, hogy használattal növeljük a tehetségeket és képességeket. Vessünk be minden ajándékot, hogy az emberek áldására legyünk, és tisztességet szerezzünk Istennek. – Bizonyságtételek a gyülekezeteknek, 6. köt., 243. o.

Amikor elküldte szolgáit, ajándékokat adott nekik, mert ezek által juttatja el a világhoz az örök élet Igéit. Ezeket rendelte Isten, hogy a szentek tökéletesedjenek ismeretekben és valódi megszentelődésben. Krisztus szolgáinak nem csupán az igehirdetés a feladatuk: őrködniük kell az emberek felett, mert el kell számolniuk Istennek. Türelmesen és a tanítások szerint kell feddniük, dorgálniuk, buzdítaniuk.

Fogjanak össze Isten szolgáival mindazok, akiknek javára szolgált munkásságuk, hogy ők is embereket menthessenek meg, ki-ki a képességei szerint. Ez minden igazi hívőnek kötelessége, lelkésznek, laikusnak egyaránt. Tartsák mindig szem előtt ezt a nagyszerű célt. Mindenki igyekezzen betölteni a saját helyét a gyülekezetben, és mindnyájan tö­rekedjenek együtt dolgozni rendben, összhangban és szeretetben. – Bizonyságtételek a prédikátoroknak, 237–238. o.

Az utolsó időkben akadnak, akik azt kiáltják: „Ne jövendöljetek nekünk igazat. Mondjatok inkább hízelgő dolgokat, prófétáljatok csalárdságot!” Nekem mégsem ez a kötelességem… Megváltóm nevében és erejével megteszem, amit bírok. Figyelmeztetni fogok, és tanácsolni, inteni és bátorítani, amint Isten Lelke parancsolja, akár hallgatnak rá az emberek, akár nem. Nem az a kötelességem, hogy azt tegyem, ami tetszik, hanem hogy mennyei Atyám akaratát cselekedjem, aki rám rótta ezt a kötelességet. – Bizonyságtételek a gyülekezeteknek, 4. köt., 231. o.