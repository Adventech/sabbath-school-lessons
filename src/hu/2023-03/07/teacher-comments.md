---
title:  Tanítói melléklet
date: 11/08/2023
---

#### Áttekintés

Kulcsszöveg: Efezus 4:11-12

Alapigék: Zsolt 68:18; Ézs 5:4; ApCsel 2; 1Kor 12:4-11, 27-30;  Ef 4:1-16; Fil 2:3

Bevezetés: Pál az eddigiek során Isten megváltásának erejéről beszélt és arról, hogy miként nyilvánul meg a világ történelmében, Krisztusban új emberiséggé egyesítve zsidókat és pogányokat. Ef 4:1-17 szakaszában folytatja az egység témáját. Hangsúlyozza, hogy ez az egyház nélkülözhetetlen jegye, ami Isten megváltásának eredménye, ugyanakkor az eszköze is az egyházzal kapcsolatos és az egyház általi missziójának teljesítésére. Ezért az apostol a zsidók és pogányok egységének témája után az egyház életének és missziójának belső egységére fókuszál. Miután Krisztusban nincs már zsidó vagy pogány és etnikai hovatartozástól függetlenül Krisztusban mindnyájan testvérek vagyunk, Pál arról beszél, hogy minden keresztény ugyanannak a testnek a tagja és Krisztusnak ugyanabban a missziójában vesz részt.

Az egyház egysége különböző módokon érhető el:

1)  Krisztus jellemtulajdonságaival: alázattal, szelídséggel és türelemmel;

2)  elmélkedve az egyház életének legfőbb modelljéről, a Szentháromság három személyéről, az Atyáról, a Fiúról és a Szentlélekről, valamint együttműködésükről a teremtésben és a megváltásban;

3)  Krisztus megváltásának egyesítő eszközeivel, amelyek az egyházat alkotják: egy reménység, egy hit, egy keresztség;

4)  a lelki ajándékok által, amelyekkel Isten megáldja az egyházat, hogy növekedjen és egységet alkosson Krisztus testében és elvégezze a küldetését a világban.

A tanulmány témái: Az e heti tanulmány Ef 4:1-16 szakasza alapján három fő témára összpontosít:

1.  Az egyház egysége létfontosságú az egyház identitásához, életéhez és missziójához.

2.  Az egyház egysége úgy valósul meg, ha a Szentháromságra figyelnek és magukévá teszik Isten értékeit és hozzáállását, ugyanis a Szentháromság tagjai különbözőek, mégis tökéletes egységben élnek és munkálkodnak.

3.  A lelki ajándékok szükségesek az egyház egységéhez, életéhez és missziójához.

#### Kommentár

Az egyház Krisztus teste

Amikor Ef 1:22 versében Pál az egyházat Krisztus testének nevezi, ezt nem úgy érti, hogy az egyház isteni vagy természetfeletti lenne. A megváltás üdvrendjében Isten volt az, aki testté lett, nem pedig az emberek váltak istenekké/istenivé. Az egyház Krisztus teste abban az értelemben, hogy ez az új, megváltott emberiség, amit Krisztus testet öltése jelképez és valósít meg. Az új teremtést alkotta, váltotta meg és uralja Krisztus, a Teremtő, a Megváltó és az Úr. Az egyház tehát nem isteni emanáció, hanem Isten népe; azokból az emberekből áll, akiket Isten teremtett, most pedig megújított és visszahozott országába. Így értelmezhetjük, hogy „az ő teste és teljessége annak, aki mindent mindennel betölt” (Ef 1:23).

A Szentháromság az egyház létének, egységének forrása és mintája

Pál egyházzal kapcsolatos tanításának alapgondolata az egyház egysége. Ezt azonban nem a Római Birodalom vagy valamely más emberi szervezet közigazgatási, politikai, gazdasági vagy katonai egységéről mintázta. Pál szerint az egyház egysége a keresztények Istenének, a három személyű egy Istennek a természetében gyökerezik. Az Efezusi levél tele van az Istenség különböző személyeire tett utalásokkal, amelyek megmutatják Pál nagyszerű látomását az Istenség mindhárom személyének munkájáról az üdvösség tervében, az egyház megteremtésében és építésében.

Ef 1:1-14-ben Pál leírja az Istenség tagjait, akik az üdvösségünkért munkálkodnak, Ef 1:15-23-ban pedig az Atya és a Fiú munkáját ábrázolja az egyház megteremtésében, megáldásában és felhatalmazásában. Ezért ezt a szakaszt azzal zárja, hogy az egyházat Krisztus „testének” és az Atya „teljességének” nevezi (Ef 1:23; lásd még Ef 4:6). Ef 2:19-22 szerint az Istenség mindhárom tagja részt vesz az egyház létrehozásában: az egyház az Atya „háza” vagy „szent temploma”, amely Krisztus Jézusra épül, „akiben” az egyháztagok együtt épülnek „a Lélek által Isten hajlékává”. Efezus 3-ban Pál úgy tekint az egyházra, mint az Atya kegyelmének (Ef 3:2) eredményére, amely „Lélekben” (Ef 3:5, NASB) „Krisztus titkaként” (Ef 3:4) vagy mint „Krisztus kikutathatatlan gazdagsága” (Ef 3:8) jelentetett ki az „apostoloknak és prófétáknak” (Ef 3:5). Továbbá az Atya (Ef 3:14) felhatalmazza az egyházat „az Ő Lelke által... hogy Krisztus lakjon hit által a szívetekben” (Ef 3:16, 17), és az egyház „megértse” Krisztus szeretetét (Ef 3:18), „beteljesedjen Isten egész teljességéig” (Ef 3:19). Ezenkívül az egyházat Isten teremtette és egyesíti, mert Ő az Atyja minden nemzetségnek mennyen és a földön (Ef 3:14-15). A világegyetem minden lénye az Ő vezetéknevét viseli, mert mindnyájunkat Ő teremtett, Őbenne egy család vagyunk. Isten egyetemes családjában rokonok vagyunk, nemcsak az egész emberiségben az egyház minden tagjával, hanem az egész a világegyetemmel (lásd még Zsid 12:22-23). Miközben Pál az üdvösségre és a földi gyülekezetre összpontosít, gondosan ügyel arra, hogy megőrizze kozmikus perspektíváját, amelyet akkor vezetett be, amikor Efezus 1-ben a mennyei helyekről írt. Efezus 4-ben Pál tulajdonképpen nagyszabású értekezésének csúcspontjához érkezik, amelyben az egyházról, mint az Istenség által és az Istenségben teremtett és egyesített egyházról beszél. Kijelenti, hogy az egyház egysége valójában „a Lélek egysége” (Ef 4:3). Az apostol meglehetősen költői módon közli olvasóival, hogy ez az egység lényegében az Istenség minden személyével kapcsolatos. „Egy test” vagyunk, mert „egy a Lélek”, aki „egy reménységre” hívott el minket (Ef 4:4). Ugyanígy „egy Urunk” van, „egy hitünk, egy keresztségünk” (Ef 4:5). Végső soron az egyház azért egységes, mert „egy az Istene és Atyja mindeneknek, aki mindenek felett van, mindent áthat, és mindenben jelen van” (Ef 4:6). Az egyház tehát azért létezik, mert Isten teremtett és elhívott minket, továbbá mert Isten, aki teremtette és elhívta három személy, mégis egy Isten. Az egyház nem létezhet Isten nélkül, illetve ha nem „egy” és ha nem a három személyű egy Isten bibliai tanításában gyökerezik.

Az egyház lelki ajándékai, léte, egysége és küldetése

Miután Pál apostol lefektette az egyház létezésének és egységének teológiai alapjait a Szentháromság Istenben, Efezus 4-ben gyakorlatiasabb módon magyarázza el, hogy az egyház Krisztus teste és hogyan működik ebben az egységben a Szentlélek. Ezért visszatér az Efezus 1-ben szereplő témákhoz: Krisztus felemelkedése Isten trónjára (Ef 1:20), felmagasztaltatása (Ef 1:21-22), miszerint Ő a Fej, az egyház pedig „az Ő teste” (Ef 1:22-23) és egyházának megáldása „minden lelki áldással a mennyekben” (Ef 1:3). Ezek a Krisztusban való üdvösség kegyelmi áldásai voltak: „a mi váltságunk az ő vére által, a bűnök bocsánata” (Ef 1:7, NKJV), Krisztus evangéliumának kinyilatkoztatása (Ef 1:7-13) és a hit (Ef 1:13, 15).

Efezus 4-ben az apostol hasonló mintát követ, amikor azt magyarázza, hogy Krisztus felemelkedett (Ef 4:8) és felmagasztaltatott (Ef 4:10). Mivel Krisztus az egyház „Feje” (Ef 4:15), vagyis az egyház az Ő teste (Ef 4:16), „ajándékokat adott” népének (Ef 4:8). Ezeket Krisztus ajándékainak nevezi és a „kegyelemmel” is összefüggésbe hozza: „mindegyikünk pedig a Krisztus ajándékának mértéke szerint részesült a kegyelemben” (Ef 4:7). Az ajándékok azonban nem a bűnösök megmentésére adott áldások, mint Efezus 1-ben, hanem inkább az egyház szervezését, egységét és küldetését szolgálják, erősítik. Pál így azonosítja ezeket: „ő adott némelyeket apostolokul… prófétákul… evangélistákul… pásztorokul és tanítókul” (Ef 4:11). Másutt kegyelmi ajándékoknak (khariszmata; Róm 12:6-8; 1Kor 12:4) vagy a Lélek ajándékainak (pneumatikoisz; 1Kor 12:1) nevezi ezeket, amelyeket a Szentlélek ad és oszt szét (1Kor 12:4, 7-11) Krisztus testének tagjai között (1Kor 12:12-13).

Pál Efezus 1-ben és 4-ben nagyon hasonlóan építi fel a témákat, ám az egyház más-más aspektusait tárgyalja. Míg Efezus 1-ben az emberek üdvösségéről beszél, addig a 4. fejezetben az egyház létéről, egységéről és küldetéséről szól. Efezus 4-ben a feltámadt és felemelkedett Úr Jézus (Ef 4:8-10) az egyház minden tagjának „kegyelmet [ad]... Krisztus ajándékának mértéke szerint” (Ef 4:7).

Az „adás” vagy a „kegyelem” itt az elosztásra utal (Ef 4:11), nem pedig az üdvösség vagy a megbocsátás kegyelmére. Ez az ajándék arra való, „hogy felkészítse a szenteket a szolgálat munkájára, a Krisztus testének építésére” (Ef 4:12).

Igen, az egyházat egyes emberek alkotják, a megváltottak, de megváltott állapotuk csak a kezdete annak az életnek, amelyet Isten az Ő egyháza számára tervez. Új emberiséget teremt, az Ő népét, és ezt az új közösséget a Lélek építi „kegyelem” (khariszma, Ef 4:7) által. A karizmák vagy ajándékok által a Lélek munkálkodik az egyházban, „míg mindnyájan eljutunk a hitnek és az Isten Fia megismerésének az egységére” (Ef 4:13). Vagy más szavakkal, amíg mindannyian megérünk „a Krisztus teljessége szerinti nagykorúságra” (Ef 4:13), aki az egyház Feje (Ef 4:15).

Van több fontos következtetés, amit Efezus 4 alapján levonhatunk Pál egyházról szóló teológiájából:

Először is, az egyház nem emberi szervezet, amelyet emberek építenek és tartanak fenn emberek által és emberi célokra. Isten hozza létre, tartja fenn és vezeti küldetésében.

Másodszor, mivel az egyház a három személyű egy Isten képmását tükrözi, egységes és annak is kell lennie. Főpapi imájában Jézus azért könyörgött az Atyához, hogy az egyház tagjai „mindnyájan egyek legyenek, Atyám, mint te énbennem, és én tebenned, ők pedig mibennünk, hogy elhiggye a világ, hogy te küldtél engem” (Jn 17:21).

Harmadszor, ez az egység nem emberi akarat vagy zsenialitás eredménye, hanem az Atya, Jézus Krisztus és a Szentlélek munkája, aki az egyházban és az által munkálkodik.

Negyedszer, a három személyű egy Isten a lelki ajándékokkal munkálja az egyház egységét és növekedését. A lelki ajándékok tehát nem az egyház opcionális programját jelentik, amelyet az egyháztagok akkor használnak, amikor azt éppen szükségesnek tartják. Ellenkezőleg, a lelki ajándékok segítségével Isten megalkotja, fenntartja és vezeti az egyházat. Fontos megjegyezni, hogy amikor Pál az egyház lényegéről és egységéről beszél, nem a hierarchikus és a szentségekre vonatkozó irányítási struktúrát javasolja. A jó szervezés előmozdítása mellett az apostol úgy tekintett az egyház létének, egységének és küldetésének forrására, hogy az a három személyű egy Istenben gyökerezik, aki az egyház Feje és az általa adományozott lelki ajándékoké is, amelyek által kinyilvánítja jelenlétét és munkáját az egyházban.

Ötödször, a Szentháromság és a lelki ajándékok témája annyira fontos a bibliai teológia szempontjából, hogy több hetednapi adventista hitelvben is megjelenik: a 2-esben (ami a három személyű egy Isten bibliai tanítást tárgyalja), a 3-asban („Az Atya Isten”), a 4-esben („A Fiú Isten”), az 5-ösben („A Szentlélek Isten”) és a 10-esben (Az üdvösség élménye”, amely mindhárom isteni személy szerepét bemutatja a megváltási tervben). Az egyházról szóló tanítást gazdagon részletezi hét alapvető hitelv: 12. („Az egyház”), 13. („A maradék és küldetése”), 14. („Krisztus testének egysége”), 15. („A keresztség”), 16. („Az úrvacsora”), 17. („Lelki ajándékok és szolgálatok”) és 18. („A prófétaság ajándéka).

#### Gyakorlati alkalmazás

1.  Minden egyház történelmében tragikus fejlemény, amikor megoszlások vagy szakadások alakulnak ki. Ef 4:1-16 szakasza alapján az osztály tagjai állítsanak össze egy 3 pontból álló tervet, amely biztosíthatja a helyi vagy regionális gyülekezet egységét és fejlődését!

2.  Milyen összefüggés van a megtérés, Krisztus egyházának, a gyülekezetnek tagjává válás és aközött, hogy az ember milyen lelki ajándékokat kap?

3.  Mikor gondolkodtunk el utoljára a lelki ajándékok szempontjából önmagunkról, a családunkról, a baráti körünkről vagy a gyülekezetünkről? Vajon hogyan segíthet a szombatiskolai csoport vagy a gyülekezet jobban erősíteni a köztudatban azt a gondolatot, hogy a Szentlélek munkálkodik a gyülekezetben a lelki ajándékok által? Kérjük meg az osztály tagjait, hogy mondjanak három módszert arra, miként figyelhetnének a gyülekezeti választásnál vagy a gyülekezet vezetésében egyre inkább a lelki ajándékokra, hiszen azok által folytatódhat a gyülekezet növekedése, erősödhet az egység és a missziós lelkület!

4.  Nem létezik eszköz az alázat, a szelídség, a türelem mérésére. De ha – tegyük fel – létezne, az osztály tagjai szerint milyen értékeket mutatna a saját életükben, a barátaikéban vagy a gyülekezetükében? Kérjük meg az osztály tagjait, gondoljanak ki három módszert, amelyek segítségével elősegíthetnék az alázat és a türelem igazi, bibliai elveinek kiteljesedését a saját és a gyülekezetük életében is, ami az egység erősödéséhez vezetne.

`Jegyzetek`