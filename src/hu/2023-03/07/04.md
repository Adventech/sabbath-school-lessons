---
title:  A Felmagasztalt Krisztus, Az Ajándékozó
date:  08/08/2023
---

`„A kegyelem pedig mindegyikünknek a Krisztus ajándékának mértéke szerint adatott. Ezért mondja az Írás: »Felment a magasságba, foglyokat vitt magával, ajándékot adott az embereknek.« Az pedig, hogy »felment«, mi mást jelent, mint azt, hogy le is szállt erre a földre. Aki leszállt, az »fel is ment«, feljebb minden égnél, hogy betöltse a mindenséget” (Ef 4:7-10, RÚF). Mi történik itt? Mit akar Pál közölni ezekben a versekben?`

Az apostol itt Zsolt 68:19 versét idézi, ami így szól: „Fölmentél a magas hegyre, foglyokat ejtettél, embereket kaptál ajándékul, mégpedig lázadókat.” A zsoltár úgy mutatja be az Urat, Jahvét, mint aki legyőzte ellenfeleit, felment a hegyre, amire a fővárosa épült, és mögötte vonult a hadifoglyok sora (lásd Zsolt 68:2-3). Majd pedig sarcot kapott („kaptál ajándékul”) a legyőzött ellenségeitől (megjegyezzük, Pál úgy változtat ezen a képvilágon, összhangban a zsoltár tágabb értelmével, hogy a felmagasztalt Krisztus adja az ajándékokat, lásd Zsolt 68:36).

Zsolt 68:19 sorrendjét követve előbb jön a felmenetel – Krisztus mennybemenetele (Ef 1:21-23) –, amit a leszállás követ, amikor a feltámadt, felmagasztalt Jézus ajándékokat ad és megtölt mindent. Pál ezzel jelképezi a Szentlélek pünkösdi kitöltetését (lásd Az apostolok cselekedetei 2. fejezet). Ezt Ef 4:11-12 versei is megerősítik: a felmagasztalt Krisztustól kapott ajándékok a Lélek ajándékai.

„Krisztus felment a magasba a foglyok élén és ajándékokat adott az embereknek. A mennybemenetele után eljött a megígért Szentlélek, mint süvítő és hatalmas szél, betöltötte azt a helyet, ahol a tanítványok összegyűltek, és ennek mi lett a hatása? Ezrek tértek meg egy nap alatt” (Ellen G. White: Ye Shall Receive Power. 158. o.).

Igen mély tartalmú ez a néhány vers a levélben. Hogyan tanulhatunk meg vigaszt találni abban, amit Krisztus már megtett és még meg fog tenni értünk, főként amikor „teljessé tesz mindent” (Ef 1:23, RÚF) önmagával?

---

#### Ellen G. White idézetek

Isten dicsőségét szolgálta, hogy az élet Fejedelme legyen az az elsőszülött, akit a zsenge kéve jelképezett… Ugyanezt – Krisztusnak a halottakból való feltámadását – ünnepelték a zsidók az árnyékszolgálat idején. Amikor az első gabonaszemek beértek a termőföldeken, gondosan begyűjtötték azokat, hogy amikor az emberek Jeruzsálembe mennek, a kévéket hálaáldozatként mutassák be az Úrnak. Az emberek meglengették az érett kalászt Isten előtt, s ezzel az aratás Uraként ismerték el Őt. Ez után a szolgálat után megkezdődhetett az aratás és a begyűjtés.

A feltámadottak pedig mindazok feltámadását képviselték a világegyetem előtt – mintegy biztosítékként –, akik személyes Megváltójukként hisznek Krisztusban. Ugyanaz a hatalom, mely feltámasztotta Krisztust a halottak közül, egyházát is fel fogja támasztani. Az egyház mint Krisztus menyasszonya vele együtt fog megdicsőülni minden hatalmasság, erő és név felett, nemcsak ezen a földön, hanem a mennyei udvarokban, az odafelvaló világban. Az alvó szentek győzelme dicsőséges lesz a feltámadás reggelén. Sátán diadala véget ér, miközben a Krisztusé megdicsőül. Az Életadó halhatatlansággal koronázza meg mindazokat, akik előjönnek sírjaikból. – Szemelvények Ellen G. White írásaiból, 1. köt., 305. o.

Mielőtt Krisztus elbúcsúzott tanítványaitól, „rájuk lehele, és monda nékik: Vegyetek Szentlelket”. Ezt is mondta: „Ímé, én elküldöm tireátok az én Atyámnak ígéretét.” (Jn 20:22; Lk 24:49) De az ajándékok teljességét csak a feltámadás után kapták meg. Krisztus csak akkor árasztotta ki Lelkét, amikor a tanítványok hittel és imádkozva teljesen a szolgálatra szentelték magukat. Krisztus követői ekkor különlegesen részesültek a menny kincseiben. „Fölmenvén a magasságba foglyokat vitt fogva, és adott ajándékokat az embereknek.” „Mindenikünknek pedig adatott a kegyelem a Krisztustól osztott ajándéknak mértéke szerint”, a Lélek „osztogatván mindenkinek külön, amint akarja” (Eféz 4:8, 7; 1Kor 12:11). Ezeket az ajándékokat Krisztus nekünk adta, de csak akkor lesznek ténylegesen a mieink, ha már Isten Lelke irányítja az életünket. – Krisztus példázatai, 327. o.

Jézus megígérte, hogy miután visszamegy a mennybe Atyjához, elküldi a Szentlelket, aki szüntelenül azért munkálkodik, hogy figyelmünket a golgotai nagy áldozatra terelje, és kinyilatkoztassa a világnak az emberek iránt tanúsított isteni szeretetet, és megnyissa a megtérő ember lelkét a Szentírás értékes tanításai előtt, s ezáltal a sötét elmét a feddhetetlenség Napjának ragyogó sugarai, az örök igazságok felé irányítsa, melyek után vágyódik, és amelyekkel kapcsolatban most új megértést nyer. […]

Figyelmesen kell tanulmányoznunk Krisztus életét, és vágynunk kell megérteni, mi késztette Őt arra, hogy eljöjjön erre a világra. A Szentírás kutatása által meggyőződést nyerhetünk, hiszen erre bátorított Krisztus is, amikor így szólt: „ezek tesznek bizonyságot énrólam”. – Reflecting Christ, 132. o.