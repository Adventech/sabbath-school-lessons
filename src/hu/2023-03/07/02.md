---
title:  A Szentlélek Egysége
date:  06/08/2023
---

`Olvassuk el Ef 4:1-16 szakaszát! Hogyan bátorítja Pál a hívőket az egyház egységének erősítésére?`

Pál az egységre történő felszólítással két részletben kezdi az Efezusi levél második felét (4-6. fejezetek). Ef 4:1-6 szakaszában először is arra kéri a hívőket, hogy az egységet építő jellemvonásokkal őrizzék „a Lélek egységét” (Ef 4:1-3). Ezt olyan költői felsorolással támasztja alá, ami hét „egy”-ről szól (Ef 4:4-6). Másodszor, Ef 4:7-16 verseiben úgy mutatja be a győztes, felmagasztalt Jézust, mint aki a kegyelem Forrása azokban, akik vezető szerepet vállalnak az evangélium hirdetésében (Ef 4:7-10). Leírja, hogyan járulhatnak ők hozzá minden gyülekezeti taggal együtt Krisztus testének egészségéhez, növekedéséhez és egységéhez (Ef 4:11-16). Az apostol a fejezet elején kéri a keresztényeket: „járjatok úgy, mint illik elhívatásotokhoz, mellyel elhívattatok” (Ef 4:1). A járni igét itt viselkedni, avagy élni értelemben használja (lásd Ef 2:2, 10; 4:17; 5:2, 8, 15). Az elhívással a keresztény hitre való elhívásukra utal (Ef 1:18; 2:4-6, 13). Bátorítja a hívőket, hogy egységben éljenek, amivel az Úr legfőbb tervét tükrözik (Ef 4:9-10). Felszólítással kezd, hogy gyakorolják az egységre vezető értékeket (Ef 4:1-3), így az alázatot, a szelídséget és a türelmet.

Vizsgáljuk meg mindegyik fogalmat!

Pál másutt magyarázza el, mit ért alázat alatt Ef 4:2 versében: „egymást különbnek tartva magatoknál” (Fil 2:3, ÚRK), amit ezek alapján nem önmagunk leértékelésének negatív fényében (lásd Kol 2:18, 23), hanem a másik értékének és szolgálatának pozitív megerősítéseként kell értelmezni. A szelídség (Ef 4:2) az a „tulajdonság, amikor valakit nem kábít el önnön fontossága”, továbbá „udvariasság, figyelmesség, illetve kedvesség” (Frederick Danker, szerk.: Greek-English Lexicon of the New Testament and Other Early Christian Literature. 3. kiad. Chicago, 2000, University of Chicago Press, 861. o.). Végül pedig a türelem (ÚRK; vö. hosszútűrés KAR) azt jelenti, hogy az ember képes kitartani, még ha provokálják vagy próbára is teszik. Ezek a jellemtulajdonságok tehát mind az önteltségtől való elfordulás témája körül csoportosulnak, amikor az ember inkább mások értékére összpontosít.

Alázat, szelídség, türelem. Gondoljuk végig, hogyan egyesítenek bennünket ezek a jellemtulajdonságok! Mivel erősíthetjük magunkban ezeket az értékeket?

---

#### Ellen G. White idézetek

Pál az efézusiakat az egység és a szeretet megóvására buzdítja: „Kérlek tehát én, aki fogoly vagyok az Úrban, hogy méltóan éljetek ahhoz az elhíváshoz, amelynek részesei lettetek, igaz alázatosságban, szelídségben és türelemben. Viseljétek el egymást szeretettel. Törekedjetek arra, hogy a béke kötelékében fönntartsátok a lelki egységet.” […]

Az apostol inti testvéreit, hogy életükkel bizonyítsák az igazság erejét, amint ő mutatta meg nekik. Szelíden, gyengéden, türelemmel és szeretettel mutassák be Krisztus jellemét és üdvössége áldásait. Egy a test, egy a lélek, egy az Úr, és egy a hit. Mint Krisztus testének tagjait, minden hívőt ugyanaz a lelkület és ugyanaz a reménység hasson át. A gyülekezetben dúló viszály megszégyeníti a világ előtt Krisztus vallását, egyúttal kifogással is szolgál: igazolja az igazság ellenségeinek útjait. Pál utasításai nem korlátozódnak kora gyülekezeteire, hanem Isten akaratából eljutottak hozzánk is. Mit teszünk hát azért, hogy a békesség kötelékében őrizzük meg az egységet? – Bizonyságtételek a gyülekezeteknek, 239. o.

A hívők Krisztussal való közössége természetszerűleg arra vezet, hogy egymással is egy akaraton lesznek, és ez a legtartósabb egység a Földön. Krisztusban egyek vagyunk, ahogy Krisztus is egy az Atyával. Csakis úgy teremthetjük meg a Szentlélek gyümölcseit, ha személyes kapcsolatban állunk Krisztussal, ha napról napra, óráról órára közösségben élünk vele. […]

A szőlőnek számos vesszője van, és bár a vesszők különbözők, mégsem civakodnak. Egység él a különbözőségben. Az ágak mind egy forrásból nyerik a táplálékukat. Ez a Krisztus-követők egységének ábrázolása. A különféle feladatok ellenére egyetlen fővel rendelkeznek. Ugyanaz a Lélek munkálkodik általuk más-más módon. Ez összecsendülő tevékenység, bár az ajándékok különbözőek… Isten mindegyikőjüket felszólítja kijelölt feladatának elvégzésére a számukra kirendelt képességeknek megfelelően. – Isten csodálatos kegyelme, 211. o.

Sokan vallják, hogy szeretik az Üdvözítőt, mégsem igyekeznek szeretni azokat, akik keresztény közösségben egyesültek velük. […]

Nem a világ ellenzése a legnagyobb veszélyünk. A legsúlyosabb szerencsétlenséget az állítólagos hívők szívében táplált gonoszság zúdítja ránk; az hátráltatja legjobban Isten ügyének fejlődését. Lelkiségünk gyengítésének nincs biztosabb útja, mint ha irigykedünk egymásra, bizalmatlankodunk; mint mikor tele vagyunk vádaskodással és aljas gyanúsítással. […]

A különböző jellemű emberek között uralkodó összhang és egység a legmarkánsabb tanúságtételünk, hogy Isten elküldte a Fiát a világra a bűnösök megmentéséért. Ez a tanúskodás az előjogunk. De hogy ezt megtehessük, Krisztus parancsnoksága alá kell helyeznünk magunkat. – Bizonyságtételek a gyülekezeteknek, 8. köt., 242. o.