---
title:  A Levél Korabeli Értelmezése
date:  28/06/2023
---

`Hogyan kezdi és zárja Pál az efezusi hívőknek írt levelét? Ezek szerint mi volt a leghőbb kívánsága velük kapcsolatban (lásd Ef 1:1-2; 6:21-24)?`

Pál már a levél legelején önmagát jelöli meg szerzőként (Ef 1:1). Az irat közepe felé ismét utal magára úgy, hogy „Krisztus Jézus foglya” (Ef 3:1, ÚRK), apostoli munkájára vonatkozó elmélkedésének bevezetésében (Ef 3:1-13). Zárásként pedig újból említi bebörtönzését (Ef 6:20), majd személyes szavakkal búcsúzik (Ef 6:21-22). Bár egyes kutatók tagadják a páli szerzőséget, fontos megjegyezni: az irat egyértelműen jelzi, hogy tőle származik, és a legtöbb keresztény igen helyesen el is fogadja ezt.

`Hogyan fejezi ki Pál az aggodalmát amiatt, hogy milyen hatással lehet a fogsága az efezusi hívőkre (Ef 3:13)?`

Az Efezusi levelet Pál nagyjából azonos időben és hasonló körülmények között írta, mint a fogságából írt többi levelét, így a kolossébelieknek (lásd különösen Kol 4: 7-8) és a Filemonnak szólót is. Már hosszabb idő telhetett el az apostol efezusi szolgálata óta (Ef 1:15; 3:1-2), valószínűleg Rómában írhatta a levelet, úgy Kr. u. 62-ben.

Az Efezusi levél kevés részletet közöl a hallgatóság helyzetéről. Figyelme számos dologra kiterjed. Átfogó képet mutat az időről, kezdi az Úrnak „a világ teremtése előtt” (Ef 1:4, ÚRK) meghozott döntésével, majd nagy vonalakban végigvezeti a Krisztusban felkínált üdvösség témáit. A levél nyelvezete magasztos, irodalmi, hosszú mondatokkal, ismétlődő kifejezésekkel és kiforrott metaforákkal. Pál stílusa másutt is hasonló (pl. Róm 8:31-39), de ezek a jellemzők az Efezusi levélben sűrűbben jelennek meg. Több dicsőítést, imát találunk benne, a nyelvezete olyan, mint az istentiszteleté (Ef 1:3-14, 15-23; 3:14-21), illetve gondosan megszerkesztett, emelkedett hangvételű szónoki szakaszokat is tartalmaz (pl. Ef 4:1-16; 5:21-33; 6:10-20).

---

#### Ellen G. White idézetek

„Kegyelem legyen mindazokkal, akik szeretik a mi Urunk, Jézus Krisztust romlatlanságban.” (Eféz 6:24)

Sokan keresztényeknek vallják magukat, mivel keresztény hitvallást tettek. Ám az igazságot nem valósítják meg a gyakorlati ­életükben. Hiányzik belőlük a hitből való szeretet, ezért nem is nyertek erőt és kegyelmet, amely az igazság szentségéből fakad. Az ember megvallhatja hitét az igazságban, de ha ez a hit nem teszi őt őszintévé, kedvessé, türelmessé, elnézővé, mennyei lelkületűvé, akkor az igazság átokká válik a számára, ő pedig befolyása által átokká a világ számára.

A világ az őszinte kereszténység bizonyítékaira szorul. Mindenfelé láthatunk névleges kereszténységet, ám ha Isten kegyelmének ereje látható a mi gyülekezeteinkben, akkor tagjaink Krisztus munkáját végzik. A természetes és öröklött jellemvonások átalakulnak. Lelkének bennük lakozása teszi képessé arra őket, hogy Krisztus képmását sugározzák, és kegyességük tisztaságának arányában arat majd munkájuk sikert. – Isten csodálatos kegyelme, 263. o.

Az előttünk álló mű olyan, mely az ember lényének minden erejét igénybe veszi. Erős hitet és állandó éberséget fog követelni. Lesz idő, amikor a nehézségek, melyekkel szembetalálkozunk, elbátortalanítóak lesznek. A munka nagysága megijeszt majd bennünket. És mégis szolgái Isten segítségével diadalmaskodnak. Ezért, testvéreim, arra kérlek titeket, ne fáradjatok el a súlyos tapasztalatokban, melyek rátok várnak. Jézus veletek lesz. Szentlelke előttetek megy, előkészíti az utat, és segítőtök lesz a szükség és a nyomorúság idején.

Ezért térdet hajtok a mi Urunk Jézus Krisztus Atyja előtt, aki igazi, édes Atya mindenkinek, aki gyermekének hívatik a mennyben és a földön, hogy erőt adjon nektek dicsőségének gazdagsága szerint, hogy Lelke által megerősödjön a ti belső emberetek, hogy Krisztus éljen hit által bennetek, és a szeretet által meggyökerezvén és megalapozva megértsétek minden szentekkel egybe, mi a szélessége és hosszúsága, mélysége és magassága... és megismerjétek Krisztus szeretetét, mely minden ismeretet felülhalad, hogy beteljetek mindenféle isteni bőséggel. – Életünk és munkánk, 439. o.

Az apostol így imádkozott az efézusi hívőkért: „A mi Urunk Jézus Krisztusnak Istene, a dicsőségnek Atyja adjon néktek bölcsességnek és kijelentésnek Lelkét az ő megismerésében; és világosítsa meg értelmetek szemeit, hogy tudhassátok, hogy mi az ő elhívásának a reménysége..., és mi az ő hatalmának felséges nagysága irántunk, akik hiszünk.” (Eféz 1:17–19) Az isteni Lélek szolgálata – az értelem megvilágosítása és a Szentírás mélységes dolgainak megértése – volt az az áldás, amelyet Pál az efézusi gyülekezetnek kért. – A nagy küzdelem, 9. o.