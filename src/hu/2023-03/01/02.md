---
title:  Pál, Az Efezusi Evangélista
date:  25/06/2023
---

`Mit tesz Pál első efezusi látogatása során, a második misszióútja végén (ApCsel 18:18-21)?`

Efezus volt a Római Birodalom egyik legnagyobb városa. Körülbelül kétszázötvenezren lakták. A birodalom egyik leggazdagabb provinciájának, Ázsiának a fővárosa volt. A tartomány területe a mai Kis-Ázsia nagy részét tette ki. Pál napjaiban a tartomány tovább fejlődött és gazdagodott. Efezus nemcsak kikötőváros volt, fontos szárazföldi útvonalak is ott kereszteződtek. Lakói számos istenséget imádtak, de Artemisz volt közöttük a fő, akit a város védelmezőjének tartottak. Őt tisztelték a polgári szertartásokon, a sporteseményeken és az éves ünnepeken. (Artemiszt a rómaiak Diánának nevezték; lásd ApCsel 19:24, 35.)

Később, harmadik misszióútja során Pál visszatért Efezusba (ApCsel 19:1-12), és „három évig” maradt ott (ApCsel 20:31, ÚRK). Jelentős időt töltött a városban azzal a szándékkal, hogy szilárd alapot vessen a kereszténységnek.

`Milyen különös esemény vezetett oda, hogy „az Úr Jézus” tisztelete széles körben elterjedt Efezusban (ApCsel 19:13-20)?`

Lukács elbeszéli a város hét vándor zsidó ördögűzőjének különös történetét, akik Jézus és Pál nevét említve akartak ördögöt űzni, de próbálkozásuk kudarcba fulladt. Az eset híre futótűzként terjedt a városban, „félelem szállt mindnyájukra, és magasztalták az Úr Jézus nevét” (ApCsel 19:17, ÚRK). A történtek olyanokra is komolyan hatottak, akik már hívőkké lettek. Nyilvánosan elégették drága, „ötvenezer ezüstpénzre” értékelt varázskönyveiket (ApCsel 19:19). A város többi lakóival együtt a hívők is megtanulták, hogy Jézus imádatát nem lehet bármi vagy bárki más tiszteletével elegyíteni.

Mit jelképezett a könyvek elégetése, főként annak fényében, hogy mekkora árat fizettek értük? Mit mond ez az Úr iránti teljes odaadásról?

---

#### Ellen G. White idézetek

Amikor [Pál] közvetlen kapcsolatba került Efézus bálványimádó lakosaival, isteni erő kerítette hatalmába. Az apostolok nem tehettek csodát bármikor, ahányszor csak akartak. Az Úr viszont arról biztosította szolgáit, hogy ez a különleges erő akkor áll majd a rendelkezésükre, amikor hozzájárulhat Isten ügyének előmeneteléhez és az ő nevének fel­magasztalásához. Mint a fáraó udvarában Mózesnek és Áronnak, az apostoloknak is meg kellett védeniük az igazságot a varázslók hamis csodáival szemben, ezért az általuk most véghezvitt csodák már nem olyan jellegűek voltak, mint korábban… A Szentírás pedig kijelenti, hogy az Úr Pál keze által tett csodákat, és így nem a Pál, hanem a Jézus Krisztus neve lett felmagasztalva. – Sketches from the Life of Paul, 135. o.

A varázsló tankönyvek elégetésével az efézusi meg­tért hívők bebizonyították, hogy amit eddig annyira szerettek, most megutálták. Va­rázslásukkal eddig különösen Istent bántották meg, és saját ­lelküket veszélyeztették. Most azonban annyira nyilvánvalóvá vált ellenszenvük a varázslással szemben, hogy igazi megtérésükről tettek bizonyságot e cselekedetükkel.

Ezek a jövendőmondó könyvek szabályokat és formulákat tartalmaztak a gonosz lelkekkel való érintkezésre. Előírásokat Sátán tiszteletére; irányításokat arra vonatkozólag, miként kell őt segítségül hívni, és hogyan lehet felvilágosítást kapni tőle. Ha a tanítványok megtartották volna ezeket a könyveket, magukat tették volna ki a kísértésnek; ha pedig eladják, mások forognak a kísértés veszélyében. Mivel azonban elszakadtak a sötétség birodalmától, nem riadtak vissza semmiféle áldozattól, hogy hatalmát letörjék. Így diadalmaskodott az igazság az emberek előítélete és pénz utáni vágya fölött.

Krisztus hatalmának ezen megnyilatkozása által a kereszténység nagy győzelmet aratott a babona fellegvárában. Az esemény hatásai sokkal nagyobbak voltak, mint amennyire azt Pál értékelte. Ez a hír Efézusból kiindulva messze elterjedt, ami által Krisztus ügyét előbbre vitte. Hosszú idő elteltével is, amikor az apostol már régen befejezte földi pályafutását, élénken éltek az események az emberek emlékezetében, és lelkek megnyerésének eszközéül szolgáltak az evangélium számára. – Az apostolok története, 288–289. o.

Az Úrnak különleges munkát kell elvégeznie mindannyiunk életében… Szolgáljuk Isten dicsőségét minden törekvésünkkel! Dolgozzunk, és vessük latba Istentől nyert képességeinket. Fogadjuk magunkba a világosság sugarait, hogy Isten kegyelme az isteni hasonlatosság szerint átformálhasson. Az egész menny arra vár, hogy végtelenül gazdag áldást árasszon azokra, akik a földi történelem utolsó napjaiban Isten művének szentelik az életüket. – Isten csodálatos kegyelme, 272. o.