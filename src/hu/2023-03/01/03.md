---
title:  Lázongás Az Amfiteátrumban
date:  26/06/2023
---

`Olvassuk el ApCsel 19:21–20:1 szakaszát! Milyen tanulságokat vonhatunk le ebből a történetből?`

A hatalmas, kifinomult városban Pál eredményesen tett bizonyságot, aminek a hatása megmutatkozott a település egyik fontos gazdagsági motorja, az Artemisz templom köré épülő idegenforgalom helyzetében is. Micsoda templom volt az! A lenyűgöző épület százhuszonhét oszlopon állt, mindegyik hat méter magas volt, a szobrászat szempontjából nagyra értékelt hófehér, hibátlan pároszi márványból készült. Harminchat faragott oszlopát arannyal borították, az ókori világ hét csodája között tartották számon.

Egy Demeter nevű ötvös lázadást szított a kézművesek között, mivel attól tartott, hogy Pál bálványellenes szónoklatai miatt elapad a templomból érkező anyagi támogatás (ApCsel 19:27). A hirtelen duzzadó és tettre kész tömeg a piacról a huszonötezer embert befogadó amfiteátrumba özönlött. Ott folytatódott a zavargás, ami során két órán keresztül üvöltötték, hogy „Nagy az efézusi Diána” (ApCsel 19:34)! Miután a város jegyzője feloszlatta a tömeget, Pál beszélt a hívőkkel, majd elhagyta a várost.

`Pál a harmadik misszióútja végén találkozott az efezusi gyülekezet vénjeivel. Hogyan összegeznénk a gondolatait (lásd ApCsel 20:17-38)?`

Pál Efezussal kapcsolatos történetének időrendi vázlata

- Kr. u. 52: Pál először tesz rövid látogatást Efezusban (ApCsel 18:18-21).
- Kr. u. 53-56: Pál hároméves efezusi szolgálata (ApCsel 19:1–20:1). Ennek vége felé írta meg 1Korinthus levelét (1Kor 16:5-9).
- Kr. u. 57: Pál Milétoszban találkozik az efezusi vénekkel (ApCsel 20:17-38).
- Kr. u. 62: Pál megírja az Efezusi levelet, minden bizonnyal római fogságából.

„Azért vigyázzatok, emlékezzetek arra, hogy én három évig nem szűntem meg éjjel és nappal könnyek között inteni mindenkit” (ApCsel 20:31). Vajon mire figyelmeztetné ma Pál az egyházat? Miért?

---

#### Ellen G. White idézetek

Demeter azt hangoztatta beszédében, hogy mesterségük tönkremegy, és „semmibe sem vétetik”. Ezek a szavak mutatják az igazi hátterét úgy az efézusi lázadásnak, mint annak a sok üldözésnek, melyet az apostoloknak munkájuk közben el kellett szenvedniük. Demeter és munkatársai látták, hogy az evangélium tanítása és terjedése szobrászüzemüket veszélyezteti. A pogány papok és művészek bevétele forgott kockán, és ezért szították a leghevesebb ellenállást Pál apostollal szemben.

A városi jegyző és több főtisztviselő határozata felmentette Pált az emberek előtt minden törvényellenes cselekedet vádja alól. Ez a kereszténység újabb győzelmét jelentette a tévelygés és babona fölött. Isten a városi hatóság egyik tisztviselőjét használta fel, hogy apostolát igazolja, és a lázongó csőcseléket megfékezze. Pál szívből hálás volt Istennek azért, hogy megmentette az életét, és hogy a kereszténység hírneve az efézusi lázadás miatt nem szenvedett csorbát. – Az apostolok története, 295. o.

A nyilvános igehirdetések mellett Pál házról házra járva szólította fel az embereket, hogy higgyenek Jézus Krisztusban, és térjenek Istenhez. Otthonaikban találkozott az emberekkel, könnyek között kérlelve őket mutatta be nekik az isteni tanításokat. Jézus is közvetlen kapcsolatot teremtett az emberekkel. Nem zárkózott el és nem távolodott el azoktól, akik a segítségére szorultak. Meg kell érintenünk azoknak a szívét, akiknek a mi szolgálatunkra van szükségük. Magyarázzuk az Írásokat, és mutassuk be Isten törvényeinek elvárásait a kételkedőknek, olvassuk fel nekik az ígéreteket, a lemaradtakat bátorítsuk, a közömbösöket rázzuk föl, a gyengéket pedig erősítsük. – Reflecting Christ, 245. o.

Sátán ezer álcázott kísértést készített elő az igazság világosságában járók vesztére. Az az egyetlen biztos út számunkra, ha nem fogadjuk el a Szentírás új értelmezését, mielőtt még tapasztalt testvérek elé nem terjesztjük. Helyezzük azt kezükbe alázatos, tanítható lelkülettel, és ha ők nem látnak világosságot benne, fogadjuk el a döntésüket.

Sátán szüntelenül tevékenykedik, de csak kevesen tudják, mennyire leleményes, mennyire fáradhatatlan. Isten népe készüljön arra, hogy ellenáll a ravasz ellenségnek, mert ettől az ellenállástól reszket Sátán. Jobban ismeri hatalmának korlátait, mint mi, s tudja, hogy könnyen felülkerekedhetünk, ha ellenállunk neki és szembefordulunk vele. Isteni erő által a leggyöngébb szent is legyőzheti a gonoszt és összes angyalát. S ha erőpróbára kerül sor, Isten gyermeke bebizonyíthatja, hogy felülről kapott erőt. Sátán ezért hangtalanul lép, észrevétlenül mozdul, álcázza jelenlétét. Nem kockáztatja meg a nyílt ütközetet, nehogy felébressze a keresztény szunnyadó erőit, s nehogy a hívő imában Istenhez forduljon. – Maranatha, 60. o.