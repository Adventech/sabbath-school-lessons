---
title:  Tanítói melléklet
date: 30/06/2023
---

#### Áttekintés

Kulcsszöveg: Efezus 1:9-10

Alapigék: ApCsel 18:18-21; 19:13–20:1; 20:17-38; Ef 1:1-2; 1:9; 3:13; 6:21-24

Bevezetés: E negyedévi első tanulmányunk felvázolja Pál levele az efezusiakhoz teljes szövegének hátterét, és rávilágít a főbb témákra. Először is megtudjuk, mi célja volt a szerzőnek azzal, hogy levelet írjon az efezusiaknak: emlékeztetni szerette volna őket igazi identitásukra és szerepükre Isten országában és terveiben. Másodszor, jobban megismerjük a gyülekezetet. Virtuális látogatást teszünk a városban, sétálunk az utcákon, hallgatjuk egy kicsit az ott lakók beszélgetését, látjuk, hogy érdekli őket a mágia és a túlvilág. Végignézzük a kikötőben horgonyzó hajók százait, ellátogatunk Artemisz szemkápráztató templomába, miközben észrevesszük, hogy mindenféle társadalmi- és korosztályból származó emberek futnak, hogy csatlakozzanak az amfiteátrumban kitört lázadáshoz. Harmadszor, megvizsgáljuk a levél irodalmi szerkezetét, és így kialakul egy panorámaszerű képünk az apostol gondolatmenetéről és főbb témáiról. Negyedszer, látjuk, hogy Pál e három téma köré építi levelének tartalmát: Jézus Krisztus, a Megváltó, egyháza iránt érzett szeretete, valamint munkája, amit egyházán keresztül az emberiség megmentéséért végez.

E heti tanulmányunk során emlékezzünk a Bibliatanulmány előszavának címére: Efezus: Jézus követése nehéz időkben. Ez a levél minden bizonnyal az egyházzal kapcsolatos legjobb, legmódszeresebb teológiai értekezés. Ez azonban nem jelenti azt, hogy rideg, elméleti, elvont, absztrakt teológiai gondolatmenet lenne. Épp ellenkezőleg! Úgy jellemzi a gyülekezetet, mint ami valódi, élő, szeretetteljes közösségben van Teremtőjével és Megváltójával, az Úr Jézus Krisztussal, a tagok ennek eredményeképpen élik meg keresztényi életüket a való világban és végzik az egyház nagy misszióját.

A tanulmány témái: Az e heti tanulmány három dologra összpontosít:

1. Megismerjük az Efezusi levél íróját.

2. Megismerjük az ott lakó embereket, a levél címzettjeit.

3. Megismerjük az üzenetet, amelyet Pál a gyülekezetnek küldött.

#### Kommentár

Mit árul el Az apostolok cselekedetei Efezusról és az efezusiakról?

Sokkal könnyebben megértjük az Efezusi levelet, ha Az apostolok cselekedeteiben leírtakkal összefüggésben értelmezzük. Ez utóbbi könyv néhány szempontja különösen lényeges a gyülekezet születése szempontjából:

1.  Úgy tűnik, Pál volt az első, aki – Akvila és Priszcilla társaságában – röviden prédikálta Jézus Krisztus evangéliumát Efezusban, ahol először a zsidókkal találkozott (ApCsel 18:19). A korinthusi zsidóktól eltérően, akik elutasították és üldözték Pált (ApCsel 18:6, 12-13), az efezusi zsidók kezdetben nyitottabbaknak tűntek az evangélium iránt (ApCsel 18:20). Csak később történt, hogy közülük néhányan megmakacsolták magukat és elutasították üzenetét (ApCsel 19:8-9). Viszont nem kérték a hatóságoktól, hogy dobják ki Pált a városból.

2.  Miután Pál először távozott Efezusból, Priszcilla és Akvila folytatták az evangélium munkáját. Később csatlakozott hozzájuk az Alexandriából való Apollós is (ApCsel 18:24-26). Munkájuk nyomán a keresztény közösség fejlődni kezdett (ApCsel 19:1).

3.  Úgy tűnk, Apollós, Priszcilla és Akvila alaposan ismerték a keresztény tanokat. Viszont az efezusiak elég rövid ideig kaptak tanítást, mielőtt Apollós Korinthusba távozott volna. Talán ez az oka, hogy a tanítványoknak korlátozott ismeretük volt arról, mit jelent az evangélium és a kereszténység. Még a Szentlélekről sem tudtak (ApCsel 19:2-3). Ez okból, mikor Pál visszatért a városba, elhatározta, hogy több időt tölt ott, és a teológiai alapok megszilárdítása érdekében tovább tanítja a gyülekezetet a városban meg a többit egész Kis-Ázsiában (ApCsel 19:10).

4.  Fontos megjegyezni, hogy Pál legnyilvánvalóbban úgy tesztelte egy közösség kereszténységét, annak minőségét, hogy megkérdezte a gyülekezeti tagokat: vettek-e Szentlelket (ApCsel 19:2), helyesen értik-e, kicsoda Jézus, ki az Isten és hogyan nyernek üdvösséget, ha megkeresztelkednek Jézus Krisztusban (ApCsel 19:2-5). Emiatt történt, hogy amikor évekkel később írt nekik, akkor ezekhez a kulcsfontosságú témákhoz tért vissza, ezeket erősítette (lásd pl. Efezus 4). Ezek a témák meghatározóak voltak a keresztény identitás és életmód szempontjából, úgy egyéni, mint gyülekezeti, közösségi szinten (család és gyülekezet). Nincs keresztény gyülekezet Jézus Krisztus, a Szentlélek és az Atya nélkül.

5.  Amikor a Szentlélek leszállt a tanítványokra Efezusban, akkor lettek Jézus Krisztus gyülekezetévé, amelynek misszióját a Szentlélek vezette. Ő képesítette a hívőket a szolgálatra és a misszióra, amikor nekik adta a nyelvek ajándékát és egyéb lelki ajándékokat. Ezért, amikor Pál megírta a levelét, állította, hogy a lelki ajándékok kulcsfontosságú szerepet töltenek be az egyház életében és küldetésében.

Könyvégetés

Korunk tudósai közül például Rebecca Knuth, a Hawaii Egyetem Könyvtár és Informatikai Program korábbi elnöke a Burning Books and Leveling Libraries: Extremist Violence and Cultural Destruction c. értekezésében (Westport, CT., 2006, Praeger) arra a következtetésre jut, hogy a könyvégetés az emberiség kulturális öröksége darabjainak megsemmisítése. Richard Ovenden, a Bodleian Könyvtárak igazgatója (Oxford University) úgy érvel, hogy az emberiségnek el kell utasítania a könyvégetést és meg kell őriznie az emberi tudást és kultúrát (Burning the Books: A History of the Deliberate Destruction of Knowledge. Cambridge, MA, 2020, The Belknap Press/Harvard University Press). Két példa a politikai célú könyvégetésre, amivel korlátozni akarták az emberek információhoz való hozzáférését, hogy új kultúrát, más ideológiát, történelmi magyarázatot, világnézetet honosítsanak meg: 1) a nácik 1933-as könyvégetése, amikor főként zsidó könyveket semmisítettek meg, 2) illetve amikor Mao Ce-tung vörösgárdistái 1966-ban nyugati kapitalista könyveket zúztak be. A lázadók történetét, akik 2013-ban Timbuktuban égettek el több ezer ősi afrikai kéziratot, annak példájaként szokták idézni, miként történik vallási alapú, válogatás nélküli, szélsőséges könyvégetés. Abban az időben különböző felekezetekből való, keresztény lelkészeket ítéltek bigottnak, illetve intoleránsnak, mert könyvégető ceremóniákat tartottak és felhívták az embereket, hogy égessék el a boszorkánysággal kapcsolatos könyveiket.

Hogyan értelmezhetjük tehát az ApCsel 19:19-ben említett könyvégetést? Néhány szempontot szükséges megemlítenünk:

1.  Ez a könyvégetés olyan emberek önkéntes döntése volt, akik a pogányságból és a mágia gyakorlásából tértek meg és lettek kereszténnyé. Nem könyvtárakat égettek fel, nem is mások tulajdonát, hanem a saját, boszorkányságról szóló könyveiket, amelyek alapján ők űzték pogány szertartásaikat. Ezzel nyilvánosan is kifejezték, hogy mivel elfogadták Jézus Krisztus hívását, az Ő országához csatlakoztak, ezért elvágják magukat bűnös múltjuktól. Nem akarták, hogy a jövőben bármi közük legyen Sátánhoz vagy a démoni tevékenységekhez.

250 évvel később Diocletianus császár elrendelte, hogy minden keresztény szolgáltassa be a szent könyveit, ha nem akarja, hogy őt magát égessék meg. A rendeletnek engedelmeskedő keresztényeket traditoresnek nevezték (a latin trado, »átad« igéből) – árulóknak, akik átadták a könyveiket. Más keresztények viszont a máglyahalált is készek voltak vállalni, de azt nem akarták megtenni. Tehát míg Az apostolok cselekedetei 19. fejezetében említett könyvégetés önkéntes és örömteli felszabadulás volt a bűn és Sátán fogságából, Diocletianus könyvégetése erőszakos, elnyomó, politikai és ideológiai üldözés volt a kereszténység ellen azzal a céllal, hogy kiirtsa Isten népét és rákényszerítse az emberekre a pogány vallást.

2.  Isten arra hívja népét, hogy határozottan utasítsa el és tüntesse el a bálványimádás és a boszorkányság minden nyomát az otthonából és az ingatlanjai területéről (lásd 1Móz 35:2-4).

3.  Mégsem a bálványok megsemmisítése és a mágikus kellékek elégetése volt Izrael fő célja, amikor megvetette a lábát más országokban. Küldetésük az volt, hogy tudassák mindenkivel: a bálványimádás pusztító dolog és a halálba vezet (Zsolt 135:15-18; Ézs 44:9-20; 45:20; Jer 2:11-13; 16:19-20; Jón 2:8; Gal 5:19-21; Jel 9:20-21), éljenek olyan életet, amely mentes a bálványimádástól és boszorkányságtól, nemzetként legyenek példa arra, hogy szabadok Sátántól.

4.  Ez nem azt jelenti, hogy Isten elveszi gyermekeitől a művészet és az írás örömét. Éppen ellenkezőleg: Isten gyönyörködik az emberi kreativitásban és kultúrában, a könyvekben. Csakhogy a könyvek és a művészeti alkotások fejezzék ki a bűntől és Sátántól szabad emberi élet tapasztalatait. Máskülönben továbbra is Sátán uralma alatt vagyunk.

`Jegyzetek`