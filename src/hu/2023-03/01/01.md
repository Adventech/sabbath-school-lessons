---
title:  Pál És Az Efezusiak
date:  24/06/2023
---

### E heti tanulmányunk
Apostolok cselekedetei 18:18-21; 19:13–20:1, 17-38; Efezus 1:1-2, 9-10; 3:13; 6:21-24

> <p></p>
> „Megismertette velünk akaratának titkát az ő jó kedve szerint, amelyet előre elhatározott magában, az idők teljességének rendjére nézve, hogy Krisztusban mindeneket egybeszerkeszt, mind amelyek a mennyben, mind amelyek a földön vannak” (Ef 1:9-10, ÚRK).

Amikor leírunk valamit, azt okkal tesszük, és az ok elég komoly is lehet. Például Abraham Lincoln 1863-ban írta híres gettysburgi beszédét, az amerikai polgárháború ottani csatája után, amiben mintegy hétezren haltak meg. Beszédében Lincoln az alapító atyákra utalva kifejtette, szerinte a polgárháború a végső próba, ami eldönti, hogy az 1776-ban alapított nemzet vajon megmarad vagy eltűnik a föld színéről.

Pált szintén rendkívül súlyos ok vezette levele megírására. Az efezusiak majdnem elcsüggedtek, részben az apostol bebörtönzése (Ef 3:13, 6:20), részben az üldözések és kísértések miatt. Pál emlékezteti őket, hogy mi történt, amikor megtértek, amikor elfogadták Jézust Üdvözítőjükként és az egyház tagjaivá váltak. Krisztus teste (Ef 1:19-23, 4:1-16), a templom építőkövei (Ef 2:19-22), Krisztus menyasszonya (Ef 5:21-33) és jól felszerelt serege lettek (Ef 6:10-20). Stratégiai szerepet játszanak Isten nagy tervének véghezvitelében, ami által mindent egyesíteni akar Jézusban (Ef 1:9-10). Pál azért írt, hogy ráébressze az efezusiakat: Krisztus követésében találhatják meg teljes identitásukat és kiváltságaikat.

---

#### Ellen G. White idézetek

Pál minden keresztény élő példaképe, hiszen Isten dicsőségéért élt és halt meg. Szavai napjainkig hangzanak: „Nekem az élet Krisztus”; „Isten őrizz, hogy mással dicsekedjem, mint Urunk Jézus Krisztus keresztjével, aki által a világ megfeszítetett számomra és én a világ számára.” Aki valamikor szentjei személyében Krisztust üldözte, most a Krisztus keresztjét emeli magasra a világ előtt. Pál szíve izzott az emberekért, s minden erejét a megtérítésüknek szentelte. Nem élt nála lemondóbb, buzgóbb, fáradhatatlanabb munkás. Pálnak Krisztus volt az élete, és a Krisztus cselekedeteit cselekedte. Áldásait, mint megannyi mások áldására fordítható előnyt értékelte. – A Te Igéd igazság, 6. köt., 1112. o.

A mennyei tanács gondoskodott róla, hogy az emberek, bár törvényszegők, ne vesszenek el engedetlenségükben, hanem a Krisztusba mint helyettesükbe és kezesükbe vetett hit által Isten kiválasztottaivá váljanak. Eleve elhatározva, hogy minket Jézus Krisztus által fiaivá fogad akaratának jókedve szerint. Isten azt akarja, hogy minden ember üdvözüljön, hiszen eléggé gondoskodott erről, mikor egyszülött Fiát váltságul adta mindenekért. Az elkárhozó azért kárhozik el, mert nem volt hajlandó Jézus Krisztus által Isten gyermekévé válni.

A Föld megalapítása előtt szövetség jött létre, hogy aki engedelmes­kedik, aki a bővölködő kegyelem által szentté válik jellemében, és a ke­gyelem elfogadása által Isten előtt feddhetetlenné, Isten gyermeke lesz. Ezt az örök szövetséget kapta Ábrahám ezerkilencszáz évvel Krisz­tus eljövetele előtt. Jézus emberi voltában mély érdeklődéssel és igen komolyan figyelte az embereket, vajon elfogadják-e a felajánlott gondoskodást. – A Te Igéd igazság, 6. köt., 1114. o.

Amivel Fiának kedvezett – elfedező áldozatát elfogadva –, abban népét is részesíteni fogja. Akik szeretetben azonosították magukat Krisztussal, azokat szeretett Fián keresztül fogadja el. Ezek Krisztussal együtt szenvedték el a legmélyebb megaláztatást. Megdicsőülése ezért fontos esemény számukra, mert Isten Krisztusban fogadja el őket. Úgy szereti őket, ahogy Fiát szereti. Isten és a hívő között Immánuel áll, kinyilatkoztatva választottainak az Úr dicsőségét. Hibáikat és törvényszegéseiket szeplőtlen szentségének öltözékével fedezi be. – A Te Igéd igazság, 6. köt., 1115. o.