---
title:  Az Efezusi Levél Felolvasása
date:  27/06/2023
---

Pál azért írta az Efezusi levelet, hogy hangosan felolvassák a hívők házigyülekezeteiben. Az apostol távozását követő években tovább növekedett a városban a keresztény mozgalom, megsokszorozódott a gyülekezetek száma. A korai hívők számára fontos esemény lehetett, amikor Tükhikosz, az alapító apostol személyes képviselője ismertette velük a levelet. Maga a levél is arra utal, hogy az összegyűlt csoport tagjai között ott volt az egész háznép: apa, anya, gyerekek és szolgák is (Ef 5:21–6:9). Abban az időben mások is a háznép részét képezték, így a pártfogoltak (olyan szabadok, akiknek a támogatása a házigazdától függött), de még vásárlók is. Tehát ők is ott lehettek, sőt más családok tagjai is.

`Az alábbiakban találjuk a levél vázlatát, de olvassuk el az egész iratot, lehetőleg hangosan (körülbelül tizenöt percbe fog telni)! Milyen főbb gondolatok visszhangzanak benne?`

1. Köszöntés (Ef 1:1-2)
2. Bevezető áldásmondás (Ef 1:3-14)
3. Ima a hívőkért, hogy Krisztus-központú bölcsességet kaphassanak (Ef 1:15-23)
4. Egykor lélekben halottak voltak, most Krisztussal felmagasztaltattak (Ef 2:1-10)
5. Krisztus az egyházat zsidókból és pogányokból hozta létre (Ef 2:11-22)
6. Pál a pogányoknak hirdette Krisztust (Ef 3:1-13)
7. Ima a hívőkért, hogy tapasztalják Krisztus szeretetét (Ef 3:14-21)
8. Ragaszkodni az egyház Lélek-ihlette egységéhez (Ef 4:1-16)
9. Új, az egységet erősítő élet (Ef 4:17-32)
10. Szeretetben, világosságban és bölcsességben járni (Ef 5:1-20)
11. Krisztusi élet a keresztény otthonban (Ef 5:21–6:9)
12. Álljunk meg együtt: az egyház Isten serege (6:10-20)
13. Záró köszöntések (Ef 6:21-24)

Mi az a meghatározó téma, ami végigfut a levélen? Mit jelent ez nekünk? Mely gondolatok ütnek szíven?


---

#### Ellen G. White idézetek

Így folytatja az apostol: „Hogy lakozzék a Krisztus hit által a ti szívetekben… hogy ekképpen beteljesedjetek az Istennek egész teljességéig.” Habár Isten teljessége áll a rendelkezésünkre, mi ennél kevesebbel is megelégszünk! Azt gondoljuk, hogy elég csak ismerni az igazságot annak megszentelő ereje nélkül. A szomjunkat azonban csak az élet forrásának vize képes oltani. Mégsem térünk vissza újból és újból a forráshoz inni. Isten nem ezt tervezte számunkra. Lelkünknek szüntelenül epedezni kellene az élet vize után. Folyton keresni kell Krisztust és vágyódni a vele való közösségre. Csak a feddhetetlenség utáni éhség és szomjúság fog elvezetni bennünket az ő kegyelmének teljességére.

Hogy jutott el Énokh ilyen szoros kapcsolatra az Úrral? Úgy, hogy szüntelenül az Úrnál időztek gondolatai. Kimenetelekor és bemenetelekor egyaránt csak Isten jóságára, jellemének tökéletességére és szépségére gondolt. És mivel ezekben mélyült el, végül elváltozott az Úr dicsőséges képmására, hiszen szemlélve változunk el. – The Signs of the Times, 1887. augusztus 18.

Nemcsak kiváltsága, hanem kötelessége is minden egyes kereszténynek, hogy a lehető legszorosabb összeköttetésben éljen a Megváltóval,  s hogy az isteni dolgokban gazdag tapasztalatokat szerezzen. Ekkor lesz élete termékeny jó cselekedetekben. Krisztus azt mondta: „Abban dicsőíttetik meg az én Atyám, hogy sok gyümölcsöt teremjetek.” Ha jámbor, kegyes életű emberek életrajzát olvassuk, azt hisszük, hogy lehetetlen, hogy mi is hasonló tapasztalatokat szerezzünk. De ez korántsem igaz. Krisztus mindnyájunkért meghalt; megígérte, hogy sokkal inkább kész Szentlelkét azoknak ajándékozni, akik azt tőle kérik, mint amilyen szívesen a földi szülők látják el gyermekeiket értékes dolgokkal. A próféták és apostolok sem csoda által tökéletesítették keresztény jellemvonásaikat. Ők felhasználták azokat az eszközöket, amelyeket Isten a rendelkezésükre bocsátott; s akik hozzájuk hasonlóan buzgólkodnak, hasonló eredményeket fognak elérni.

Pál apostol az efézusi gyülekezethez intézett levelében kihangsúlyozza „az evangélium titkát”, „Krisztus kikutathatatlan gazdagságát”, és arról biztosítja a testvéreket, hogy szüntelenül imádkozik lelki jólétükért. – Megszentelt élet, 83–84. o.