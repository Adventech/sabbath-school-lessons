---
title:  Krisztus Hatja Át Az Efezusi Levelet
date:  29/06/2023
---

`Hogyan jelenti be Pál a levele témáját (Ef 1:9-10)?`

Hogyan foglalnánk össze az Efezusi levél üzenetét? Pál a börtönben felvázolja az idő teljességére vonatkozó isteni terv jövőképét, amelynek Krisztus a központja, illetve az egyház abban betöltött szerepét, Istennek a Krisztusban elindított terve végrehajtását, miszerint „[Krisztusban] mindeneket egybeszerkeszt, mind amelyek a mennyben, mind amelyek a földön vannak” (Ef 1:10, ÚRK). Ezt pedig úgy tette, hogy megalkotta egyházát új emberi közösséggé, zsidókból és pogányokból (Ef 2:14). A hívőket arra szólítja, hogy az isteni tervvel összhangban cselekedjenek, így jelezve a gonosz erőknek, hogy Isten végső terve már halad (Ef 3:10). Ef 1:9-10 versei azt hirdetik, hogy Krisztus a középpontja az egységnek, amit Isten célul tűzött ki. Nem meglepő tehát, hogy az Efezusi levél egészét Krisztus hatja át, mindenütt dicsőíti Isten Krisztusban végbevitt tetteit. Hálát mond azért, hogy a hívők számára elérhetővé váltak a Krisztusban felkínált lelki erőforrások. Pál harmincnál is többször használja a „Krisztusban” és hasonló kifejezéseket, és mindenütt Jézust magasztalja. A levél olvasása közben keressük ezeket a fordulatokat! Figyeljük meg, hányféleképpen összpontosít az apostol Jézusra! Pál újból fel akarja ébreszteni az efezusi hívők lelki elkötelezettségét, amikor emlékezteti őket, hogy ők az egyház tagjai, amelyben terve szerint Isten mindeneket Krisztusban akar egyesíteni. Amikor az „egyház” szót használja (görögül ekklészia) a levélben, akkor az „egyetemes” egyházra, vagyis általában az egyházra (nem a helyi gyülekezetre) utal.

Egyik fő stratégiája, hogy az egyházról beszél, mégpedig élénk metaforákkal. Ezek közül négyet nagyobb részletességgel fejt ki:

1. Az egyház mint test (Ef 1:22-23; 2:16; 3:6; 4:1-16, 25; 5:23, 29-30).
2. Az egyház mint épület/templom (Ef 2:19-22).
3. Az egyház mint menyasszony (Ef 5:22-27).
4. Az egyház mint hadsereg (Ef 6:10-20).

Mindegyik kép a maga nemében érzékelteti, hogy Istennek mi a célja és a szándéka az egyházzal.

A Hetednapi Adventista Egyházban – aminek mi is a tagjai vagyunk – Isten olyan nemzeteken, nyelveken, fajokon, kultúrákon átívelő közösséget hoz létre (Jel 14:6-7), ami előre mutat tervének teljesedésére, miszerint mindeneket egyesít Jézusban (Ef 1:9-10). Hogyan működhetünk együtt Isten nagy tervével?

---

#### Ellen G. White idézetek

Az Üdvözítő meg akarta értetni a tanítványokkal azt az igazságot, hogy a zsidó és a többi nép között fennálló válaszfalat le kell dönteni. Azt tanította, hogy a „pogányok örököstársak” a zsidókkal, és „részesei az ő ígéreteinek Krisztus Jézusban az evangélium által” (Eféz 2:14; 3:6). […]

Jézus ily módon világította meg a tanítványoknak azt az igazságot, hogy Isten országa nem elhatárolt terület. Ott nincs fajkülönbség vagy főnemesség, hanem nekik minden népnek hirdetniük kell az Üdvözítő szeretetének üzenetét. Igaz, hogy csak sokkal később értették meg tökéletesen, hogy Isten „az egész emberi nemzetséget egy vérből teremtette, hogy lakozzanak a földnek egész színén, meghatározva eleve rendelt idejüket és lakásuknak határait, hogy keressék az Urat, ha talán kitapogathatnák Őt, és megtalálhatnák, jóllehet bizony nincs messze egyikünktől sem” (Csel 17:26–27). – Az apostolok története, 19–20. o.

„Az pedig az örök élet, hogy megismerjenek téged, az egyedül igaz Istent, és akit elküldtél, Jézus Krisztust.” (Jn 17:3) Miért nem értjük meg ennek az ismeretnek az igazi értékét? A magasztos igazságok miért nem árasztanak fényt a szívünkbe, miért nem járják át egész lényünket, és miért nem ez a legfőbb beszédtárgyunk?

Azzal, hogy Isten nekünk adta Igéjét, a rendelkezésünkre bocsátotta az üdvösségünk szempontjából elengedhetetlen összes igazságot. Noha emberek ezrei merítettek az élet vizének forrásából, az mégsem apadt ki. Ezrek helyezték az Urat figyelmük középpontjába, és Őt szemlélve változtak el Krisztus képmására. Szívük lángra lobban, amikor az ő jelleméről beszélnek, és bizonyságot tesznek arról, hogy mit jelent számukra Jézus Krisztus, és mit jelentenek ők Jézus Krisztus számára. Mindezek mellett azonban ezek a kutatók nem tudták teljesen kimeríteni Isten Igéjének szent és magasztos témáit. Sok ezer más kutató számára maradt még hely, akik munkába állva felfedezhetik az üdvösség titkait. Ha kitartanak Krisztus életének és szolgálatának tanulmányozása mellett, akkor a világosság sugarai az igazság keresésének minden egyes próbálkozása után egyre tisztábban kivehetővé válnak. Kutatásuk rá fog mutatni arra, hogy az igazságnak még számos felfedezetlen, érdekes és mélységes vetülete van. – Lift Him Up, 378. o.

„Kezdettől fogva kiválasztott titeket Isten az üdvösségre a Lélek szentelésében és az igazság hitében” (2Thessz 2:13) – mondja Pál apostol.

A szövegben meg van említve az üdvösséget munkáló két eszköz: az isteni hatalom és Krisztus követőinek erős, élő hite. A Lélek megszentelő ereje és az igazságban való hit által válunk Isten munkatár­saivá. Krisztus együtt akar működni egyházával, de nincs szándékában változtatni az Igén. Ő ezt a munkát már elvégezte, amikor az Ige megírását ihlette. Jézus Krisztus vére, a Szentlélek és a Szentírás is a rendelkezésünkre áll. A menny ezzel az ajánlattal áll elénk, és üdvösséget akar felkínálni minden léleknek, akikért Krisztus meghalt. Csak tőlünk függ, hogy bízunk-e Isten ígéreteiben, és akarunk-e az ő munkatár­saivá válni. A műnek arra van szüksége, hogy a menny és a föld együtt munkálkodjon. – Counsels to Parents, Teachers and Students, 22. o.