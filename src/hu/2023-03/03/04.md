---
title:  Részesülni A Feltámadás Erejében
date:  11/07/2023
---

Pál imádságának következő részében, Ef 1:20-23 szakaszában kifejti azt a harmadik kérdést, amiben szeretné, ha a Szentlélek bölcsességet adna a hívőknek: milyen hatalmas Isten ereje, amit az ő érdekükben használ. Kezdésként két üdvtörténeti pillanatra mutat rá, amiben felvillant Isten hatalma: 1) Jézusnak a halottak közül való feltámadása és 2) Krisztus felmagasztaltatása a világegyetem trónján (Ef 1:20).

`Hogyan nyilvánult meg Isten hatalma Jézus feltámadásában (1Kor 15:20-22; Ef 1:20; Fil 3:8-11; Zsid 13:20-21; 1Pt 1:3)?`

Jézus feltámadása a keresztény hit vitathatatlan eleme (1Kor 15:14, 17). A hűségesek azért várhatják Krisztus visszajövetelekor a nagy, jövőbeli feltámadást az örök életre, mert Ő feltámadt (1Kor 15:20-23). Azért kaphatjuk tőle az evangélium áldásait, így a Szentlélek jelenlétét is az életünkben, mert Ő él.

Zsolt 110:1 verséből származik az a kép, hogy Isten „a maga jobbjára ültette [Krisztust]” (Ef 1:20, ÚRK). Ez a legtöbbet idézett szakasz az Újszövetségben (mindegyik imént idézett igeszakasz abból merít). Jézus felmagasztalása az Efezusi levél kiemelkedő témája. A hívők vele [Krisztus Jézussal] ülnek le a mennyekben (Ef 2:6). Továbbá Pál úgy utal Krisztus felemeltetésére, mint annak előjelére, hogy Ő mindeneket beteljesít és egyházát ajándékokkal halmozza el (lásd Ef 4:8-11).

Ef 4:8-11 szakaszában az apostol óv bennünket: ne állóképként tekintsünk arra, hogy Krisztus az Atya trónján ül, hanem inkább „a felmagasztalt Krisztus dinamikus újszövetségi képét lássuk, aki Lelke által meghódítja az egész világot” (F. F. Bruce: The Epistles to the Colossians, to Philemon, and to the Ephesians. Grand Rapids, MI., 1984, Eerdmans, 133. o.). Pál tehát nemcsak a hívőknek felkínált isteni hatalom példájaként emlegeti Krisztus felmagasztaltatását/megkoronázását, hanem annak forrásaként is.

Milyen helyzetekben van most szükségünk Krisztus hatalmára? Hogyan vehetjük még inkább igénybe az erejét? Az életmódunkban mi akadályozhatja, hogy erőt kapjunk tőle?

---

#### Ellen G. White idézetek

Az Üdvözítő előjött a sírból azzal az élettel, amely önmagában volt. Most igazolódtak Jézus szavai: „Én leteszem az én életemet, hogy újra felvegyem azt. (...) Van hatalmam letenni azt, és van hatalmam ismét felvenni azt.” (Jn 10:17–18) Most teljesedett be a prófécia is, amelyet a papoknak és a főembereknek mondott: „Rontsátok le a templomot, és három nap alatt megépítem azt.” (Jn 2:19)

József feltört sírboltja felett Krisztus győzedelmesen jelentette ki: „Én vagyok a feltámadás és az élet.” (Jn 11:25) Ezeket a szavakat csak egy Istenség mondhatta el. Minden teremtett lény Isten akaratából és hatalmából él. Mindnyájan függő viszonyban levő elfogadói az Istentől való életnek. A legmagasabb rangú szeráftól a legalázatosabb lelkes lényig mindenki az életnek ebből a forrásából töltődik meg élettel. Csak az, aki Istennel egy, mondhatja el: van hatalmam, hogy letegyem az életemet, és van hatalmam, hogy ismét felvegyem azt. Istenségében Krisztusnak megvolt a hatalma arra, hogy széttörje a halál bilincseit. – Jézus élete, 785. o.

Fordulj Jézushoz vigasztalásért. Ragadd meg Őt. Maradj kellő időt a társaságában, és az akaratodat vesd alá Isten akaratának. A legtöbb ember túlságosan siet ahhoz, hogy imádkozzon. Sietősen áthaladnak Krisztus szeretetteljes jelenlétének felhőjén, csak pár percig ­időznek szent közelségében, és nem várják meg az ő tanácsát. Nincs idejük leülni és a mennyei Tanítómesterrel maradni, mert gyorsan visszatérnek ter­heik­hez.

Gondolataid időzzenek a Megváltónál! Távolodj el a világ zajától, és ülj le Krisztus árnyékába! Ezt kell tenned, ha el akarod nyerni azokat a gazdag áldásokat, amelyeket szeretne kiárasztani rád. Gondolataidat összpontosítsd a magasztos és szent dolgokra. Ha ezt teszed, akkor még a napi fáradozásod és konfliktusaid közepette is megújul a lelkierőd. – This Day With God, 154. o.

Nincs élő ember, aki nem Istentől kapta volna tehetségét vagy képességeit. A forrás pedig, ahonnan eredt, nyitva áll a leggyengébb ember előtt is. Ha közeledik Istenhez, az erő kiapadhatatlan Forrásához, akkor tapasztalni fogja, hogy Isten teljesíti ígéreteit. Ám ennek elérése érdekében szükségtelen ezer mérföld távolságból embereket hívni segítségül, hiszen Krisztus megígérte: „Kérjetek, és adatik néktek, keressetek és találtok.” […]

A Szentlélek arra vár, hogy minden hívő lélek segítségére lehessen, Jézus pedig kijelentette: „Íme, én tiveletek vagyok minden napon a világ végezetéig.” Akik Jézusban hisznek, legyenek erősek, imádkozzanak, bízzanak Krisztus megmentő erejében. „Hívj segítségül engem a nyomorúság idején, és megszabadítlak téged, és te dicsőítesz engem.” – Bizonyságtételek a prédikátoroknak, 379–380. o.