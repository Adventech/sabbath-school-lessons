---
title:  Jézus, A Mindenség És Az Egyház
date:  13/07/2023
---

A korai keresztények Jézus felmagasztalásának ígéretét látták Zsolt 110:1 versében: „Így szól az Úr az én uramhoz: Ülj a jobbomra, amíg ellenségeidet a lábad alá nem vetem zsámolyul” (ÚRK). Ugyanígy olvasták a 8. zsoltárt is, ami alátámasztja, hogy „mindent lábai alá vetettél” (Zsolt 8:7) az embernek (Zsolt 8:5). Azt hitték, hogy a sötétség erői a fejük fölött voltak a mennyekben, leigázással fenyegették őket, viszont belekapaszkodtak abba az igazságba, hogy a gonosz erők Krisztus lábai alá vettettek.

Figyeljük meg, hogy az Atya „az ő lába alá vetett mindent, és őt [Jézust] rendelte mindenek fölött való fővé az egyházban” (Ef 1:22, ÚRK; vö. „Őt tette mindenek fölötte az anyaszentegyháznak fejévé” KAR). A „mindenek” egyetemes, mindent felölelő kifejezés, de Pál itt az Ef 1:21 versében említett „erőkre” utal. Isten mindent Krisztus lába alá rendelt – a kozmikus, természetfeletti és lelki hatalmakat is.

`Mi az előnye az egyház számára annak, hogy Isten felmagasztalta Krisztust a világegyetem trónjára, és Ő uralkodik mindenek fölött mennyen és földön (Ef 1:22-23)?`

Az Úr győzedelmessé tette Krisztust minden gonosz hatalom fölött. A Jézussal szoros összeköttetésben álló egyház, aminek a szükségleteiről Ő gondoskodik, már megkapta a győzelem ígéretét az ellenségek fölött. Az egyházáért munkálkodik Isten ereje, ami a feltámadáskor és a világegyetem erői fölé magasztalásakor nyilvánult meg. Isten a győztes Krisztust adta az egyháznak, ami eggyé vált benne, ezért nevezik az Ő testének.

Hogyan ismerhetjük meg hívőként a felmagasztalt Krisztust? Hogyan tapasztalhatjuk Isten erejét az életünkben? Pál nem nevez meg semmiféle stratégiát erre. Az viszont sokat elárul, hogy ez a szakasz egy „imakérés” része. Az apostol hiszi, hogy az Úr válaszolni fog az imájára. Megerősíti, hogy milyen hatása van annak, ha Istennek a Krisztusban megmutatkozott hatalmát magasztaljuk az Ő színe előtt és kérjük, hogy tevékenykedjen tovább az életünkben.

Hogyan tapasztaltuk már az ima erejét? Nem csupán a meghallgatott imák esetében, hanem általában. Hogyan von minket közelebb Istenhez az imádság és a Jézusban felkínált erő?

---

#### Ellen G. White idézetek

Túlságosan keveset kérünk, ezért csak annyit kapunk, amennyi hitünk van. Ne ragaszkodjunk csökönyösen saját gondolatainkhoz, terveinkhez és útjainkhoz, hanem változzunk el az elménk megújulása által, hogy meg tudjuk érteni Isten jó, kedves és tökéletes akaratát. A bűneinket és a rossz szokásainkat le kell győznünk. Gonosz hajlamainkat és érzelmeinket gyökerestül ki kell tépnünk, hogy a lelkületünket és az érzelmeinket Isten Lelke hajthassa uralma alá. […]

Éppen ezért kapaszkodjunk szorosan az ő erejébe élő hittel, imádkozzunk és higgyünk, bízzunk benne és munkálkodjunk. Akkor Isten megteszi mindazt, amit egyedül csak Ő tehet meg. […]

Engedd bele magad teljesen Jézus karjába, hogy Ő csiszoljon és formáljon át tiszteletreméltó edénnyé. Minden kísértésedet, gondolatodat és érzelmedet tedd le a kereszt lábához. Ott lelked kész lesz meghallani az isteni tanításokat. Jézus élő vizet ad neked innod Isten folyamából. A Szentlélek nyugtató és engedelmességre késztető befolyása eltünteti életedből a ridegséget és a nyugtalanságot, és akkor Krisztus lesz számodra az örök élet kútfejéből áradó élő vízforrás. – The Upward Look, 218. o.

A hitből fakadó ima a keresztény nagy erőssége, és egész bizonyosan győz Sátán ellen. Ezért sugallja az ördög, hogy semmi szükségünk nincs imára. Irtózik szószólónk, Jézus nevétől, és amikor hozzá fordulunk segítségért, Sátán serege megriad. Ha elhanyagoljuk a könyörgést, Sátán malmára hajtjuk a vizet, mert könnyebben elhisszük hazug csodáit. Amit nem sikerült elérnie Krisztus megkísértésével, sikerül neki, mikor az ember elé viszi ravasz kísértéseit. – Bizonyságtételek a gyülekezeteknek, 1. köt., 296. o.

Az ima a lélek lélegzetvétele. Ez a titka a lelkierőnek. Semmilyen más eszköz nem tudja helyettesíteni; megőrzi a lélek egészségét. Az ima közvetlen összeköttetésbe hozza a szívet az élet forrásával, és erőt ad a keresztény tapasztalatoknak. Ha az imát elhanyagoljuk, vagy csak alkalomszerűen imádkozunk, akkor elveszítjük kapcsolatunkat Istennel; a lelki képességek életereje elvész, a vallásos tapasztalatok nélkülözik az egészséget és az erőt.

Csak Isten oltárán gyújthatjuk meg gyertyáinkat a szent tűzzel. Egyedül az isteni fény tárhatja fel előttünk az emberi tudás parányi voltát és tökéletlenségét, s csak ez ad világos képet Krisztus tisztaságáról és tökéletességéről. Csak Jézust szemlélve kívánunk hasonlóvá lenni hozzá, és csak ha felismerjük igazságosságát, akkor éhezzük és szomjazzuk, hogy rendelkezzünk az igazságossággal, és Isten csak akkor teljesíti szívünk kívánságát, ha komolyan imádkozunk. – Az evangélium szolgái, 254–255. o.