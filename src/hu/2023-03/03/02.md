---
title:  Imádkozni És Hálát Adni
date:  09/07/2023
---

Pált lelkesítette a hír, hogyan az efezusi hívők erősödtek a Jézusba vetett hitben és az egymás iránti szeretetben (talán éppen Tükhikosz számolt be neki erről; Ef 6:21-22), ezért elmondja, hogyan imádkozik értük.

`Hasonlítsuk össze Pál két imáját Ef 1:15-23 és 3:14-21 szakaszaiban! Mely témákban egyezik a két rész?`

Az imáink hangneme időnként talán túl borús, mivel ilyen vagy olyan kihívás, gond miatt bánkódunk. Pálnak az Efezusi levélben feljegyzett imája azonban arra enged következtetni, hogy a hálaadás az ima természetes nyelvezete. Számba vesszük Isten áldásait és hálát adnunk neki értük. Igyekszünk észrevenni, hogyan munkálkodik az Úr a nehéz körülmények között és dicsőítjük Őt az életünket átformáló jelenlétéért. Ünnepeljük a felmagasztalt Jézus kegyelmét és erejét (Ef 1:20-23), megköszönjük neki, hogy megáldja a befolyási körünkbe tartozókat. Az az apostol imaéletet átformáló titka, hogy az ima a kulcsa a dicsőítésnek és a hálaadásnak.

Pál elmondja: „nem szűnök meg hálát adni értetek imádságaimban, megemlékezve rólatok” (Ef 1:16, ÚRK; lásd még Fil 1:3-4; 1Thessz 1:2; 5:16-18).

Mit jelent valójában az, hogy „Szüntelen imádkozzatok” (1Thessz 5:17)? Azt nem jelentheti, hogy folyton térden állva fohászkodunk az Úr előtt. Arra utal, hogy Isten Lelke által az Ő jelenléte és ereje előtt kitárt szívvel éljük az életünket, így keressük a hálaadás lehetőségeit. Azt jelenti, hogy hajlandóak vagyunk az Ő jelenlétében feldolgozni az élethelyzeteket, isteni tanácsot keresni a váratlan fordulatok között, vagyis nem Istentől elidegenedve élünk, hanem állandóan nyitottak vagyunk az isteni vezetésre.

Túl gyakran csupán valami „kedves” dologként gondolunk az imára, mint a tanítványság egy adalékára, amit akkor gyakorolhatunk, amikor éppen jól esik. Pál más megközelítésre ad példát. Komolyan veszi az efezusi hívőkért való imádkozás feladatát, annak során pedig egyszerre hálát ad (Ef 1:16; vö. 1:3-14) és közben is jár értük (Ef 1:7-23; vö. 3:14-21). Szerinte az imádság központi a keresztény életében, avagy az a központi feladat. E versekben megindító felhívást tesz az imádkozásra. Az apostol eltökéltségének példáját szem előtt tartva mi is gondolkodjunk el a saját „imaszolgálatunkról”!

Miért fontos imánkban mindig megköszönni Istennek azt, amiért hálával tartozunk neki?

---

#### Ellen G. White idézetek

Nincs-e okunk arra, hogy beszéljünk Isten jóságáról és hatalmáról? Ha barátaink kedvesek hozzánk, magától értetődőnek tartjuk, hogy megköszönjük a kedvességüket. Sokkal inkább tartsuk örömnek azt, hogy köszönetet mondhatunk a legjobb barátunknak, aki minden jó és tökéletes adománnyal elárasztott bennünket. Minden gyülekezetben ápoljuk az Isten iránti hálaadást! Neveljük rá ajkunkat, hogy dicsérje Teremtőnket a családi körben! Adományaink és ajándékaink fejezzék ki hálánkat az elnyert kegyelmi ajándékokért. Mindenben hirdessük Isten örömüzenetét és megmentő kegyelmének evangéliumát!

Mindazok szíve Isten szeretetétől ég, akik befogadták Jézus Krisztust, s akiket Ő a saját jellemtulajdonságaival ajándékozott meg. A hála lelkülete hatja át őket. Mutassuk be Jézust az embereknek! Emeljük fel Őt, a Golgota férfiját ének és ima által! – Az én életem ma, 170. o.

A szív tisztán tartásának feladatában lankadatlannak kell lennünk az imádságban, fáradhatatlanul kérve a kegyelem trónjának segítségét. Akik Krisztus nevét veszik magunkra, komolyan, buzgón és alázattal járuljanak Isten elé segítségért. Az Üdvözítő azt mondja, hogy szüntelen imádkozzunk. A keresztény nem mindig borulhat térdre, gondolatai, kívánságai mégis föl, az ég felé irányulhatnak. Ha kevesebbet beszélnénk és többet imádkoznánk, önhittségünk is szertefoszlana. […]

Szeretetünk összpontosuljon Istenre. Elmélkedjetek Isten nagyságáról, irgalmasságáról, magasztos, isteni jellemvonásairól. Hódítsa meg szíveteket Isten jósága, szeretete és tökéletes jelleme. Beszélgessetek a szépséges isteni vonásokról és azokról a mennyei lakóhelyekről, melyeket az Úr készít a hűségeseknek. Aki a mennyeiekről beszélget, az a legáldásosabb keresztény a körülötte levőknek. Az ilyen emberek szavai építők és üdítők. Átalakító erővel hatnak hallgatóikra, meglágyítják, lecsillapítják a lelkeket. – A Te Igéd igazság, 3. köt., 1157. o.

Éppoly kötelességünk Istent teljes szívből, őszintén dicsőíteni, mint imádkozni. Meg kell mutatnunk a világnak és a mennyei lényeknek, hogy értékeljük Istennek a bukott emberiség iránti csodálatos szeretetét, és egyre nagyobb áldásokat várunk végtelen tárházából. Sokkal többet kellene beszélnünk az életünk áldott tapasztalatairól. Amikor a Szentlélek különleges mértékben árad ránk, nagyobb örömünk lesz az Úrban, és sokkal eredményesebben szolgálunk, ha gyermekei iránti jóságáról és értük tett csodáiról beszélünk.

Ezzel a módszerrel leküzdhetjük Sátán hatalmát. Megszabadulha­tunk a zúgolódó, panaszkodó lelkülettől, és a kísértő csatát veszt. Ki­alakulnak bennünk azok a jellemtulajdonságok, amelyek a Föld lakóit alkalmassá teszik a mennyei életre.

Ennek a bizonyságtevésnek másokra is hatása lesz. A lélekmentésnek nincs ennél eredményesebb eszköze. – Krisztus példázatai, 299–300. o.