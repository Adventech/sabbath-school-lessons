---
title:  A Felmagasztalt Jézus Ereje
date:  08/07/2023
---

### E heti tanulmányunk
5Mózes 9:29; Zsoltárok 110:1; 1Korinthus 15:20-22; Efezus 1:15-23; 3:14-21;

> <p></p>
> 1Thesszalonika 5:16-18

„és milyen mérhetetlenül nagy az ő hatalma bennünk, akik hiszünk hatalma erejének ama munkája szerint, amelyet megmutatott Krisztusban, amikor feltámasztotta a halottak közül, és a maga jobbjára ültette a mennyekben” (Ef 1:19-20, ÚRK).

Az ember mind nagyobb és nagyobb erőre akar szert tenni. A Devel Motors autógyár például bemutatta a Devel Sixteen 16 cilinderes prototípusát, 12.3 literes motorral, több mint 5 000 lóerő teljesítménnyel. Vagy ha ez még nem lenne elég, gondoljunk a Peterbilt nyerges vontatóra, a motorházában három Pratt & Whitney J34-48 sugárhajtású motorral! 36 000 lóerővel büszkélkedik és 6.5 másodperc alatt tesz meg 400 métert, rendszerint eléri a 605 km/h sebességet, mielőtt kiengedné két ejtőernyőjét.

Pál viszont azért imádkozik, hogy a kultúrájuk különféle hatalmainak és istenségeinek csodálata által megkísértett efezusi hívők a Szentlélek által tapasztalják annak az erőnek a nagyságát, amit Isten a rendelkezésükre bocsát Krisztusban. Ez nem lóerőben vagy varázserőben mérhető, hanem a világmindenséget megrengető négy üdvtörténeti eseményben mutatkozik meg, amelyek a következők: 1) Jézus feltámadása, 2) az Isten trónjára való felmagasztaltatása, 3) mindeneknek Krisztus uralma alá rendelése és 4) az, hogy Krisztus lett az egyház Feje (Ef 1:19-23).

A hívők e négy esemény alapján kezdhetik felismerni és tapasztalni Isten felmérhetetlen hatalmát, amit az érdekükben gyakorol.

---

#### Ellen G. White idézetek

A Megváltó nagyobb áldásban szeretne részesíteni, mint kérhetnénk; de késlekedik kérésünkre válaszolni, hogy megmutassa szívünk gonoszságát és nagy szükségünket kegyelmére. Arra vágyik, hogy lemondjunk az önzésről, mert így hozzá juthatunk. Valljuk meg tehetetlenségünket és nagy szükségünket, és bízzuk magunkat teljesen az ő szeretetére. […]

Bíznunk kell az ígéreteiben. Ha hittel megyünk hozzá, Isten minden kérést szívébe zár. Amikor áldását kérjük, higgyük, hogy megkapjuk, és köszönjük meg, hogy megkaptuk. Azután végezzük a dolgunkat, és legyünk biztosak abban, hogy az áldás akkor teljesül, amikor a legnagyobb szükségünk van rá. Ha ezt megtanultuk és tesszük is, tudni fogjuk, hogy imáink meghallgatásra találnak. Isten cselekedni fog értünk „véghetetlen bőséggel” „az ő dicsősége gazdagságáért” és „az ő hatalma erejének ama munkája szerint” (Eféz 3:20, 16; 1:19). – Jézus élete, 200. o.

Minden teremtett lényt az Úr akarata és hatalma éltet Isten Fia életének elfogadása által. Bármily tehetségesek, bármily jó felfogásúak is az emberek, csak az élet Forrása révén telnek meg élettel, mert Jézus Krisztus az élet kútforrása. Ő, aki halhatatlan, és hozzáférhetetlen világosságban lakozik, kijelentheti: „Hatalmam van letenni az életemet, és hatalmam van ismét felvenni azt.” […]

Mindazok, akik egyek Krisztussal, mert hisznek benne, olyan tapasztalatot nyernek, amely gyümölcsöt terem az örök életre. „Mivel én élek, ti is élni fogtok.”

Jézus Krisztus eggyé lett az emberiséggel, hogy az emberiség is eggyé lehessen ővele lélekben és az életében is. Megváltónkkal szövetséget kötve és engedelmeskedve Istennek nyerjük el Jézus életét. – Az én életem ma, 295. o.

Csaknem kiveszett a gyülekezeteinkből az istenfélelem ereje. Mi ennek az oka? Az Úr még mindig kegyelmesen vár, még nem zárta be a menny kapuit. Mi különültünk el tőle. Szegezzük hát tekintetünket a keresztre, s higgyük, hogy Jézus az erőnk és üdvösségünk.

Mivel lelkészeinkben és a gyülekezet tagjaiban kevés a felelősségérzet, fel kell vetnünk a kérdést: amikor az Úr eljön, talál-e hitet a Földön? Hiányzik belőlünk a hit. Pedig Istennél bőséges a kegyelem és az erő, csak arra vár, hogy igényt tartsunk rá. Azért nem látjuk be, hogy égető szükség van mindkettőre, mert önmagunkra nézünk, nem Jézusra. Nem tartjuk nagyra Jézust, nem támaszkodunk teljesen az ő érdemeire. – Bizonyságtételek a gyülekezeteknek, 5. köt., 166–167. o.