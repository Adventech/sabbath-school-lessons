---
title:  Tanítói melléklet
date: 14/07/2023
---

#### Áttekintés

Kulcsszöveg: Efezus 1:19-20

Alapigék: 5Móz 9:29; Zsolt 110:1; 1Kor 15:20-22; Ef 1:15-23; 3:14-21; 1Thessz 5:16-18

Bevezetés: Miután összegzést írt a megváltási tervről, amely Krisztusban teljesedett és dicsőítette Istent ezért, Pál Ef 1:15-23-ban biztosítja az efezusi hittestvéreit arról, hogy imádkozik értük: továbbra is tapasztalják a megváltás élményét a Szentlélek szolgálata által az életükben. Kéri az Atyát, hogy adja meg az efezusiaknak, 1) hogy kinyilatkoztatása által megismerjék Istent, 2) a reménységet, ami Isten elhívásából és ígéreteiből származik 3) és a hitet, amely által tapasztalhatják az Úr Jézus Krisztus végtelen hatalmát (Ef 1:17-19).

Krisztus hatalma kétféleképpen nyilvánul meg. Egyrészt feltámadása által tapasztaljuk. Lelki értelemben feltámadtunk egy új életre Krisztusban, miénk az ígéret, hogy majd részünk lesz az örök élet feltámadásában is. Másodszor, Krisztus mennybemenetele által is érezzük hatalmát, hiszen Megváltónk Isten, aki a világegyetem trónján ül, áldást küld ránk a mennyekből, vagyis mennyei szentélyéből. Krisztus Jézus teremtette a világegyetemet, annak minden fizikai és lelki hatalmával együtt, ennélfogva minden neki lett alávetve – a lázadó lelki hatalmasságok is, amelyek most maguknak követelik a föld feletti uralmat.

Jézus felemelkedett Isten tróntermébe, ami már most örökösökké és a mennyei család tagjaivá tesz bennünket. Krisztusban a miénk minden, ami a világegyetemben van! Egy napon majd mi is felemelkedünk testben a mennybe, csatlakozunk Isten imádóihoz trónja körül (Jel 4:1-4, 8-11; 5:6, 9-14; 15:2-4).

A tanulmány témái: Az e heti tanulmányunk három fő témára összpontosít:

1.  A dicsőítő és hálaadó imák létfontosságúak a keresztényi életben.

2.  Keresztényként nélkülözhetetlen, hogy tapasztaljuk Krisztus és a Szentlélek átalakító hatalmát.

3.  Valódi keresztényként ismerjük és tapasztaljuk Krisztus kegyelmét, így szabadon élhetünk Őbenne anélkül, hogy félnénk e világ lázadó erőitől.

#### Kommentár

„Ezért”

Az Efezusi levél érveléseiben Pál sokszor használja az alábbi kötőszókat:

Először Pál alapvetésként kijelent, illetve magyaráz egy teológiai tényt vagy igazságot. Aztán pedig „ezért tehát” résszel folytatja, az egyház életére alkalmazva ezeket a gondolatokat. Azonban néha egy „ezért” bekezdést vagy gyakorlati részt szintén alapvetésnek használ egy másik magyarázó részhez vagy „tehát” gondolatsorhoz. Így tágítja, építi és gazdagítja az evangéliumról, az egyházról és a keresztényi életről szóló tanítását.

Ef 1:11-14-ben összefoglalja az evangélium lényegét, az alapot, amire építi az „ezért tehát” teológiai magyarázatot (Ef 1:15). Bemutatja, hogyan vonatkozik az evangélium az egyházra (Ef 1:15-23), amely „szentekből” áll (Ef 1:15, 18). A keresztények vagy szentek azok, akik hisznek Jézusban (Ef 1:15), megkapták „a bölcsesség és a kijelentés Lelkét” Isten megismerése során (Ef 1:17), világosságot nyertek arra, hogy felismerjék Krisztus hívását, az örökséget, amit adni akar nekünk és feltámadásának mérhetetlen hatalmát (Ef 1:18-19). Ők alkotják az egyházat, vagyis Krisztus testét (Ef 1:22-23). Pál „ezért tehát” teológiájának ez a példája mutat rá az egyház lényegére.

Az egyház arra az evangéliumra épült, amiről Pál itt, Ef 1:1-15-ben adott leírást. Az Efezusi levél további része az egyházról szól. Az egyház az evangélium helyes értelmezésén alapul, az ő [Pál] evangéliumán, ahogy máshol nevezi (Róm 2:16; 16:25; 2Tim 2:8). Amint már megjegyeztük, Efezusban mindent valamihez viszonyítva határoztak meg. A kozmopolita környezetben a város kultúrája könnyedén formálta az embereket, vallások, filozófiák dörgölőztek egymáshoz. Pál azonban hajthatatlan maradt: az egyház identitását az evangélium formálja, Isten evangéliuma vagy terve, amelyet maga a Teremtő hozott létre még a világ megalapítása előtt és amit Jézus Krisztus által nyilatkoztatott ki. Az egyház, annak önazonossága, üzenete és küldetése nem egy evolúciós, kulturális idea. Az egyház Isten tervének eredménye, Isten munkája a világban, amelynek célja a bűnösök, az emberiség megmentése.

Egyház, kinyilatkoztatás, filozófia

Pál imádkozik egyházáért (Ef 1:16, 18) és megköszöni Istennek az értük végzett munkáját. Azért mond köszönetet, hogy bölcsessége és kinyilatkoztatása által megvilágosítja az egyházat (Ef 1:17-18). Ez az ima feltárja az egyház két fő jellegzetességét.

Először is az egyház Isten kinyilatkoztatására épült fel, nem pedig emberi filozófiára. Habár Pál igen képzett volt a filozófia területén (ApCsel 17:28), mégsem akart egyetlen filozófiai követ sem letenni az egyház alapjába. Számára az egyház nem emberi bölcsességre és retorikára épül, hanem Isten kijelentésére, a megfeszített Jézus Krisztusban történt kinyilatkoztatásra, „lélek és erő felmutatására” (1Kor 2:1-5). Ez a gondolat azonban nem azt jelenti, hogy az egyház építésében nem játszik szerepet a bölcsesség.

Éppen ellenkezőleg, az egyház bölcsességre épült, ámde nem e világnak, sem e világ veszendő fejedelmeinek bölcsességére, hanem Isten titkos bölcsességére, arra az elrejtettre, amelyet Isten öröktől fogva elrendelt a mi dicsőségünkre. Ezt e világ fejedelmei közül senki nem ismerte meg (lásd 1Kor 2:6-8). Ezért figyelmeztette Pál a kolossébelieket: „Vigyázzatok, hogy rabul ne ejtsen titeket valaki bölcselkedéssel és üres megtévesztéssel, amely emberi hagyományokon… alapul, és nem Krisztus szerinti” (Kol 2:8; lásd még Jn 1:12-13; 1Kor 1:20-27; 3:19; 1Tim 6:20-21).

A filozófiához való ilyen hozzáállás nem azt jelenti, hogy Pál vagy akár a kereszténység elutasítaná a logikát, a józan észt. Ellenkezőleg, az értelmes gondolkodás és érvelés a legnemesebb emberi képességek és adottságok egyike, amelyekkel Isten a teremtéskor felruházott bennünket. Pál itt azt közli, hogy az egyház, a keresztény vallás nem a filozófia előfeltételezéseire és következtetéseire épül. A nyugati, klasszikus filozófia és a modern tudomány nagyrészt abból az előfeltételezésből indul ki, hogy nincs szándékos, szeretetteljes, különleges, konkrét, tételes isteni kinyilatkoztatás. Amit a nyugati filozófia és a modern tudomány állít, az csupán emberi racionális, misztikus vagy lelki erőfeszítés azért, hogy elérjék Istent vagy egy bizonyos isteni tartományt. Ez az elgondolás pontosan az ellentéte a keresztény hitnek. Pál rendíthetetlenül állította, hogy az egyház nem emberi filozófia vagy tudomány, illetve azok feltételezéseinek és következtetéseinek a terméke, és nem is lehet az. Az egyház annak eredményeképpen jött létre, hogy Isten közvetlenül lépett be a világunkba és kinyilatkoztatta magát Krisztus Jézus, valamint különleges módon a Szentírás által. Isten Krisztuson és a Szentíráson keresztül hívja vissza önmagához és országába az emberiséget. Amikor az emberek válaszolnak a hívására, akkor Isten egyházává válnak, amely Jézus Krisztus és a Szentlélek bennünk végzett közvetlen munkája nyomán és annak alapján jött létre. Tehát minden eredményes filozófia az isteni kinyilatkoztatásra hivatkozva építi fel világképét és előfeltevéseit.

Másodszor, az egyház nem kétszintű társadalom, amely az egyik oldalon a filozófiában jártas, felvilágosult, értelmiségi elitből, a másikon pedig egyszerű és tudatlan emberekből áll. Nem, az egyház minden tagja kapott világosságot, mindannyian Isten kinyilatkoztatásának és bölcsességének elfogadói vagyunk. Ez a gondolat a kegyelem és az egység fogalmának keresztény alapja. A megváltottak vagy szentek nem különleges meglátások, képességek vagy erőfeszítések miatt kapták az üdvösséget és a kinyilatkoztatást, hanem Isten kegyelméből, mert Isten az, aki minden embernek kinyilatkoztatja magát, akit üdvösségre hív. Minden egyháztag ugyanazokat az áldásokat örökli! Mindnyájan ugyanazt a kinyilatkoztatást, ugyanazt a megváltást és ugyanazt a küldetést kapják. Ezért van az, hogy az egyház egységes, nincs kettő, három vagy négy osztályra vagy kasztra osztva.

Félelem a hatalmaktól vagy győzelem a hatalmak felett

Világunk folyton a hatalmat keresi. Amennyiben a hatalomra energiaként gondolunk, azt látjuk, hogy az energiaforrások állandó feszültségeket, sőt háborúkat okoznak a világban.

A világ azonban nem csupán energiaforrásokat keres, hanem főként szellemi erőforrásokat, olyan erőket, amelyek élethosszig tartó sikert, uralmat vagy békét, irányítást és beteljesülést biztosítanak. Ahogy közeledünk a bűnös emberi történelem végéhez, sokan tudatosan vagy öntudatlanul démoni forrásokban keresnek erőt, amelyek rabszolgasorba taszítanak és pusztítanak. Emberek milliói felismerik, hogy a démoni erők rabul ejtenek, mégsem tudják magukat megszabadítani. Sokan semmilyen alternatív hatalmat nem ismernek, csak félnek ezektől a démoni erőktől.

Mások természeti erőktől félnek, például földrengésektől, szökőáraktól vagy fekete lyukaktól. Vannak, akik az égitestek helyzetéből fakadó erőktől rettegnek. Vannak, akik félnek az étvágyuk vagy a haragjuk erejétől. Újabban a mesterséges intelligencia vált sokak számára félelemforrássá.

Pál azonban határozottan kijelenti, hogy Krisztus hatalma végtelenül felülmúlja ezeket az erőket. Krisztus teremtette az egész világegyetemet, annak minden hatalmával és energiaforrásával együtt, tehát mindezek az Ő irányítása alatt állnak. Ő teremtett, és Ő képes helyreállítani minket. Segít, hogy uralkodjunk magunkon és minden belső problémánkon, amitől félünk. Krisztus teremtett minden angyalt, akiknek egy része fellázadt Isten ellen, ők démonokká váltak és megpróbálják irányítani a világot. Isten azonban megtörte lázadásukat első eljövetelekor, és a nagy küzdelem végén majd örökre elpusztítja hatalmukat és őket magukat is. Ezeket a démoni entitásokat már legyőzte, nem szerezhetnek diadalt felettünk, ha Krisztus Jézusban vagyunk. A Hetednapi Adventista Egyház ezt az evangéliumi igazságot tantételben is megfogalmazza: ez a „Növekedés Krisztusban” című, 11. hitelv.

„Kereszthalála által Jézus győzedelmeskedett a gonosz erői felett. Ő, aki földi szolgálata során legyőzte a démoni lelkeket, megtörte hatalmukat és biztossá tette végső megsemmisülésüket. Jézus győzelme nekünk is győzelmet ad a gonosz erők felett, amelyek még most is arra törekszenek, hogy irányítsanak minket, miközben vele járunk békességben, örömben és szeretetének bizonyosságában. Most már a Szentlélek lakozik bennünk és felhatalmaz minket. Jézus, Megváltónk és Urunk mellett szüntelen elkötelezve szabaddá váltunk múltbeli tetteink terhétől. Többé már nem a sötétségben élünk, félve a gonosz erőktől, a tudatlanságtól és korábbi életünk értelmetlen voltától. Ebben az új szabadságban, amit Jézusban nyertünk, arra hívattunk el, hogy növekedjünk jellemének hasonlatosságában azáltal, hogy naponta ápoljuk a vele való bensőséges kapcsolatunkat az imádság és az Ige tanulmányozása által, elmélkedve tanításai és gondviselése felett, valamint az Őt dicsőítő éneklés, a közös istentisztelet és az egyház missziójában való közreműködésünk által. Miközben a körülöttünk lévők szerető szolgálatára szenteljük magunkat és bizonyságot teszünk megváltói munkájáról, Szentlelke általi állandó jelenlétével minden percünket és minden feladatunkat lelki tapasztalattá alakítja át” (https://adventista.hu/kik-az-adventistak/hitelveink/#toggle-id-11).

#### Gyakorlati alkalmazás

1.  Egyes hetednapi adventista gyülekezeti épületek a hét nagy részében zárva vannak. Ellenben a szombati istentiszteletekbe néha annyi programot zsúfolnak bele, hogy nagyon kevés idő marad az egyéni vagy közös imára. Bátorítsuk az osztály tagjait, hogy készítsenek terveket, hogy a gyülekezet (úgy az épület, mint a közösség) egész héten a folyamatos imádság helye legyen a közösség tagjai és a vendégek számára egyaránt!

2.  Kérjük meg az osztály tagjait, hogy gondoljanak ki olyan módszereket, amelyek alkalmazásával családjuk és gyülekezetük olyan központtá válhat, ahol a környéken élő emberek tapasztalhatják Krisztus hatalmát! Hogyan segíthetnénk a környezetünkben élőket abban, hogy legyőzzék különböző félelmeiket, amelyek az univerzum erői, a technológia, az én, más emberek vagy akár démoni hatalmak rabságában tartják őket?

3.  Képzeljük el, hogy nekünk kell igehirdetést tartani a 11. hitelv alapján! Hogyan szólna a 3 fő vázlatpont, amit kiemelnénk a beszédben?

`Jegyzetek`