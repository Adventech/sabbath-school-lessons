---
title:  A Szombat És A Vég
date:  13/05/2023
---

### E heti tanulmányunk
5Mózes 5:12-15; Zsoltárok 33:6, 9; Jakab 2:8-13; 2Péter 3:13; Jelenések 14; 21:1

> <p></p>
> „és hogy világossá tegyem mindenki előtt, mi a rendje annak a titoknak, amely el volt rejtve örök időktől fogva Istenben, aki mindeneket teremtett” (Ef 3:9, ÚRK).

Az ember méltósága teremtettségéből fakad. Mindenkinek külön fontosságot ad az, hogy Isten egyedi módon teremt. A szemében egyaránt hatalmas érték a születendő gyermek az anyaméhben, a négy végtag bénulásban szenvedő tizenéves, a Down-szindrómás fiatal, az Alzheimer-kóros nagymama, mindannyiunknak Ő az Atyánk, az Ő gyermekei vagyunk. „Az Isten, aki teremtette a világot és mindazt, ami abban van, mivelhogy ő mennynek és földnek ura, kézzel csinált templomokban nem lakik… És az egész emberi nemzetséget egy vérből teremtette, hogy lakozzanak a földnek egész színén” (ApCsel 17:24-26).

Közös az örökségünk, egy családhoz tartozunk, testvérek vagyunk, akiket ugyanaz az Isten formált és alakított. A teremtés adja az önértékelésünk valós alapját. Miután a gének és kromoszómák találkozása nyomán kialakult a személyiséged egyedi biológiai szerkezete, Isten félretette azt a mintát. Az egész világmindenségben nincs még egy olyan ember, mint te. Egyedi, különleges teremtmény vagy, akiben Isten óriási értéket lát, ezért a kozmoszt megalkotó Úr magára vette az emberi testet és feláldozta önmagát érted meg a bűneidért.

---

#### Ellen G. White idézetek

Isten semmiféle nemzetiségi, faji vagy társadalmi különbséget nem ismer el. Ő az egész emberiség Alkotója. Mindnyájan egy család vagyunk a teremtés által, valamint egyek vagyunk a megváltás jogán. Krisztus azért jött, hogy ledöntsön minden válaszfalat. Kitárta a templom minden ajtaját, hogy mindenki szabad utat találjon Istenhez. Szeretete olyan széles, olyan mély, olyan teljes, hogy mindent áthat. Kivonja Sátán vonzásköréből azokat a nyomorultakat, akiket a kísértő megtévesztett csalásaival. Isten trónjához emeli őket, ahhoz a trónhoz, amelyet ígéretének szivárványa övez.

Krisztusban nincs zsidó, sem görög, nincs rabszolga, sem szabad. Krisztus drága vére mindenkit eggyé kovácsol (Lásd Gal 3:28; Ef 2:13).

A szenvedő emberiség kiáltását minden valláskülönbséget félretéve meg kell hallanunk. Ahol a valláskülönbség keserű érzéseket kelt, ott személyes szolgálattal sok jót tehetünk. A szeretettel végzett szolgálat eloszlatja az előítéletet, és lelkeket nyer meg Istennek.

Viseljük szívünkön mások fájdalmát, nehézségét, baját! Osztozzunk nagyok és kicsinyek, gazdagok és szegények örömében és gondjában! „Ingyen vettétek – mondja Jézus –, ingyen adjátok!” (Mt 10:8) – Krisztus példázatai, 386. o.

Isten megmutatta mélységes szeretetét az embernek, mégis csak nagyon kevesen értékelik! Krisztus meghalt a golgotai kereszten, hogy a bűnösöket megváltsa a bűn rabságából, és Isten előtt elfogadható pozícióba helyezze őket. Gondoljatok arra a csodálatos szeretetre, amit tanúsított irántunk az Atya ezen áldozatvállalásával! A mi részünk pedig az, hogy a kívülállóknak is mutassuk be ezt a szeretetet. Kötelességünk elmondani a bűnösöknek mindazt, amit Krisztus értünk tett, és mivé válhatnak az Ő átformáló ereje által. – This Day With God, 269. o.

Pál apostol páratlanul szép és kedves szavakkal tárta Athén bölcsei elé, hogy mi volt Isten célja a teremtéssel, valamint a fajok és népek felosztásával. „Az Isten, aki teremtette a világot – mondta az apostol –, …az egész emberi nemzetséget is egy vérből teremtette, hogy lakjon a Föld egész felszínén, meghatározta elrendelt idejüket és lakóhelyük határait, hogy keressék az Istent, hátha kitapinthatják és megtalálhatják…” (Csel 17:24, 26–27)

Isten világossá tette, hogy akik akarnak, „a szövetség kötelékébe” (Ezék 20:37) léphetnek. A teremtéssel az volt a szándéka, hogy a Föld benépesüljön olyan lényekkel, akiknek a léte áldás lesz önmaguk és egymás számára, Teremtőjüknek pedig dicsőségére. Mindenki, aki akar, azonosulhat ezzel a szándékkal. Róluk szól, hogy „a nép, amelyet magamnak formáltam… hirdesse dicséretemet” (Ésa 43:21)! – Próféták és királyok, 500. o.