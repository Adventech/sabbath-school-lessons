---
title:  Alig Leplezett Csalás
date:  16/05/2023
---

Az ördög nem is nagyon leplezett hamisítványt vezetett be, hogy megpróbálja lerombolni a teremtés sajátos, egyedi voltát. Így hangzik, amit még közülünk is elfogadnak néhányan: Elsődlegesen Isten a Teremtő, de az életet hosszú korszakokon át hozta létre, az evolúció folyamata által. Ezzel a megközelítéssel igyekeznek összhangba hozni a „tudományos adatokat” a teremtési beszámolóval. Az állítás szerint a teremtés napjai hosszú, meghatározhatatlan időszakok voltak és évmilliárdok óta létezik élet a földön.

`Olvassuk el Zsolt 33:6, 9 és Zsid 11:3 verseit! Mit mondanak el a teremtésről ezek az egyértelmű bibliaszövegek?`

A bibliai beszámoló világos. „Mert ő szólt és meglett, ő parancsolt és előállott” (Zsolt 33:9). „Hit által értjük meg, hogy a világ Isten beszéde által teremtetett” (Zsid 11:3). Mózes első könyvének 1. fejezete kijelenti, hogy Isten hat valóságos, huszonnégy órából álló nap alatt teremtette a világot, a hetedik napon pedig megnyugodott. 1Mózes 1-2. fejezetének nyelvi szerkezete más jelentést nem tesz lehetővé. Még a hatnapos teremtést el nem fogadó teológusok is elismerik, hogy az író szándékában a hat nap alatt történt teremtés tanítása állt.

Mózes első könyvében a napot jelentő héber szó a „jóm”. Amikor a Bibliában a „jóm” szóhoz egy sorszámnév kapcsolódik (harmadik nap, első nap stb.), az huszonnégy órára behatárolja az időszakot. Egyetlen olyan esetet sem található a Bibliában, amikor a „jóm” szó és egy sorszám kapcsolata határozatlan időszakot jelölne, kivétel nélkül mindig huszonnégy órát jelent.

Továbbá ha Isten nem hat, valóságos nap alatt teremtette a világot, akkor milyen jelentősége lenne a szombatnak? Miért rendelte volna el? Abszolút értelmetlen lenne a hatnapos teremtés örök emlékének nevezni, ha eleve nem hatnapos volt a teremtés. A teremtés hosszú korszakainak elfogadásával a hetedik nap, a szombat szerepét vonnánk kétségbe, valamint a Szentírás hitelességével kapcsolatban is komoly kérdések merülhetnének fel.

A szombatot támadva Sátán Isten hatalmát vitatja. És mivel áshatná jobban alá a hatnapos teremtés emlékünnepét, mint a hat nap alatt történt teremtés tagadásával? Nem csoda hát, hogy annyian, még keresztények is mit sem törődnek a hetedik nappal, a szombattal. Sátán ezzel készíti elő a talajt végső csalásához.

---

#### Ellen G. White idézetek

Isten szólt, és szava létrehívta a természet világának műveit. Isten teremtett világa a javak és eszközök tárháza, melyet az Úr tetszése szerinti, azonnali igénybevételre készített magának.

Végtelen szeretet – mily mérhetetlen is ez! Isten azért teremtette a világot, hogy kiterjessze a mennyet. Értelmes lények népesebb családja volt a célja.

Az egész menny mély és örömteli figyelemmel kísérte a világ és az ember teremtését. Az ember új és különálló lény lett. Az Úr a maga képmására teremtette őket, s az volt az Alkotó terve, hogy betöltsék a Földet…

A bibliai történetírásban feljegyzett és megőrzött hat munkanap és a hetedik nyugalomnap heti körforgása az első hét nap jelentőségéből ered. – A Te Igéd igazság, 1. köt., 1081. o.

„Az Úr szavára lettek az egek, és szájának leheletére minden seregök.” „Mert ő szólt és meglett, ő parancsolt és előállott.” (Zsolt 33:6, 9) A Biblia nem ismeri el, hogy a Föld lassan, hosszú korszakok alatt alakult ki a káoszból. A teremtés minden egymást követő napjáról a szent feljegyzés kijelenti, hogy az estéből és reggelből állt, akárcsak minden utánuk következő nap. Minden nap végén beszámol a Teremtő munkájának eredményéről. Az első hét krónikája végén ez a kijelentés szerepel: „Ez az égnek és a Földnek eredete, amikor teremtettek” (1Móz 2:4). De itt szó sincs arról, hogy a teremtés napjai különböztek a valóságos napoktól. Isten minden nap egy-egy új részletét alkotta meg művének. – Pátriárkák és próféták, 112. o.

Sátán egyik eszköze, hogy elfogadtatja az emberekkel a hitetlenek meséit, s ezzel homályba burkolhatja Isten törvényét, amely önmagában világos, és Isten kormányzata elleni lázadásra késztethet embereket. Támadása különösen a negyedik parancsolat ellen irányul, mert az érthetően rámutat az élő Istenre, az ég és Föld Alkotójára.

Állandóan akadnak olyanok, akik természetes okokkal magyarázzák a teremtés művét. Még vallásos keresztények is elfogadják a Szentírás világos tényeivel szembeni emberi okfejtést. Sokan ellenzik a próféciák tanulmányozását, különösen a Dániel és a Jelenések könyvét, mondván, azok oly homályosak, hogy nem tudjuk megérteni. De pontosan ezek az emberek készséggel elfogadják a geológusok mózesi feljegyzéssel ellentétes feltevéseit. De ha az isteni kinyilatkoztatást olyan nehéz megérteni, következetlen dolog elfogadni puszta feltevéseket azzal kapcsolatban, amit Isten nem nyilatkoztatott ki!

„A titkok az Úréi, a mi Istenünkéi; a kinyilatkoztatott dolgok pedig miénk és a mi fiainké mind örökké.” (5Móz 29:29) Hogy Isten miként valósította meg a teremtés művét, azt Ő soha nem nyilatkoztatja ki az embereknek; az emberi tudomány nem tudja kikutatni a Magasságos titkait. Teremtői hatalma éppoly megfoghatatlan, mint létezése. – Pátriárkák és próféták, 113. o.