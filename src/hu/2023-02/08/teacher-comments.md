---
title:  Tanítói melléklet
date: 19/05/2023
---

#### Áttekintés

Válságok, katasztrófa idején mire vágyunk mindennél jobban? Amire az embereknek bizonytalan időkben legnagyobb szüksége van, az a biztonság. Kell egy hely, ahol biztonságban lehetünk a családunkkal. Így van ez háború idején is, vagy amikor az utcákon erőszak tombol.

A kaotikus, bizonytalan világban a szombat a béke oázisa. Teremtőnkre mutat, aki jelenlétével biztonságot és oltalmat nyújt. A szombat minden héten menedékhely, szentély az időben. Közösségbe von Krisztusban élő testvéreinkkel. Amikor szombatonként együtt imádjuk Istent, újra és újra felismerjük és megértjük, hogy az emberiség nagy családjának tagjai vagyunk, mert Isten „az egész emberi nemzetséget egy vérből teremtette” (ApCsel 17:26).

Az e heti tanulmány során mélyebbre ásunk a szombat témájában, megnézzük, mi a jelentősége személyes életünkben, miként befolyásolja jelentőségének felismerése a magatartásunkat, a döntéseinket, a tetteinket. Azt is tanulmányozni fogjuk, miként válik a szombat központi kérdéssé a végidei válságban, ami Isten törvénye körül bontakozik ki. Sátán utolsó támadása a szombat ellen fog irányulni, ami Isten törvényének a középpontjában áll mint teremtői hatalmának és tekintélyének örökkévaló jelképe.

#### Kommentár

Sokféleképpen meg lehet határozni a sikert az életben. Függ attól, mihez Isten tervében csodálatosan összefonódik a teremtés, a szombat és az ítélet. A teremtés Krisztusról, minden ember Alkotójáról beszél. Amikor Pál apostol a görög filozófusokkal vitázott, kijelentette: „Az Isten, aki a világot teremtette és mindazt, ami abban van… Az egész emberi nemzetséget egy vérből teremtette, hogy lakjon a föld egész színén” (ApCsel 17:24, 26), vagyis mivel a Biblia Istene az egész emberiség Teremtője, mindnyájan az emberi család tagjai vagyunk. A teremtésben való hit arra vezet, hogy tiszteljük, értékeljük egymást, kedvesen, udvariasan, együttérzéssel forduljunk embertársaink felé. A szombat gyakorlati kifejezése annak, hogy hiszünk Istenben mint Teremtőnkben és értékeljük az emberi életet, ami szent, hiszen Teremtőnktől kapott, drága kincs. A szombatünneplés erről az örök igazságról tanúskodik. E heti leckénk a szombatot tárgyalja az ítélet fényében.

Az ítélet, a törvény és a szabad akarat

Az ítélet ténye feltételezi, hogy az ember hozhat erkölcsi döntéseket. Amennyiben csak úgy „kialakultunk” volna, nem lenne alapja a szabad akaratnak. Ha mindent öröklött tulajdonságaink határoznának meg, vagy a környezetünk, nem gyakorolhatnánk döntési szabadságot.

William Provine a biológia történetének professzora a Cornell Egyetemen. Elismeri, hogy az evolúció és a szabad akarat összeegyeztethetetlen. 1998. február 12-én tartott előadásában ezt a figyelemreméltó kijelentést tette: „A naturalista evolúcióból világos dolgok következnek, amelyeket Charles Darwin tökéletesen értett… [beleértve azt a gondolatot is,] hogy szabad akarat nem létezik… A szabad akarat katasztrofális és aljas társadalmi mítosz” (William Provine: idézet az „Evolúció: szabad akarat, büntetés és az élet értelme” c. beszédből. 1998. febr. 12. https: www.discovery.org/a/9581/).

A szabad akarat természetesen nem „aljas társadalmi mítosz”, hanem elidegeníthetetlen ajándék, amit Isten mindnyájunknak megadott. Azt elvetve nincs mód arra, hogy különbséget tegyünk jó és rossz között. Ha van ítélet, akkor kell lennie törvénynek is, ami az ítélet alapja.

„Mert ha valaki az egész törvényt megtartja is, de vét egy ellen, az egészre nézve vétkessé lesz” (Jak 2:10). Milyen törvényről van itt szó? A 11-12. vers világosan kifejti: „Mert aki ezt mondta: »Ne paráználkodj!«, ezt is mondta: »Ne ölj!« És ha nem paráználkodsz, de ölsz, törvényszegővé lettél. Úgy szóljatok, és úgy cselekedjetek, mint akiket a szabadság törvénye fog megítélni.”

Ebben a szakaszban Jakab a Tízparancsolatra utal, ami Isten végidei ítéletének alapja. Ezt nevezi a szabadság törvényének. „Az emberi szabadság egyetlen feltétel alapján lehetséges: egynek kell lenni Krisztussal. »Az igazság szabadokká tesz titeket« (Jn 8:32), és Krisztus az igazság. A bűn csak úgy arathat diadalt, ha az értelem elgyengül, a lélek szabadsága megszűnik. Ha alávetjük magunkat Istennek, ez az én helyreállítását eredményezi – igazi emberi dicsőséget és méltóságot. Az isteni törvény, melynek alávetjük magunkat, »a szabadság törvénye« (Jak 2:12)” (Ellen G. White: Jézus élete. Budapest, 2010, Advent Kiadó, 394. o.).

Amikor alárendeljük életünket Krisztusnak, akkor tapasztaljuk az igazi szabadságot. Az Istennek való engedelmesség gyönyörűség lesz számunkra. Mivel a szombatünneplés Isten törvényének közepe, ez a jelképe Krisztus iránti hűségünknek. Kegyelme által engedelmeskedünk parancsolatainak, nem azért, hogy így nyerjünk üdvösséget, hanem mert kegyelme által üdvösségünk van és vágyunk a kedvére tenni.

Isten soha nem kényszerít vagy erőltet. Sátánt sem vette rá kényszerrel, hogy Őt szolgálja a mennyben. Ádámot és Évát sem kényszerítette, hogy engedelmeskedjenek neki az Édenben és ma sem erőlteti ránk az engedelmességet. „A megváltás művében nincs kényszer. Nem alkalmaznak külső erőszakot. Isten Lelkének befolyása alatt az ember szabadon megválaszthatja, kinek szolgál. A változásban, amely beáll, mihelyt a lélek alárendeli magát Krisztusnak, a legmagasabb szintű szabadság rejlik. A bűn kiűzése magának a léleknek a műve. Igaz, magunknak nincs erőnk, hogy kitörjünk Sátán bűvköréből, de ha vágyunk a bűntől való szabadulásra, és nagy szükségünkben rajtunk kívül álló és a miénket meghaladó erőért kiáltunk, lelki képességeinket a Szentlélek isteni energiája hatja át, amelyek így engedelmeskednek az akarat parancsának és teljesítik Isten akaratát” (uo.).

Sátán utolsó csalása arra is kiterjed, hogy megpróbálja Isten népét kényszerrel rávenni, hogy őt szolgálják. Azzal akarja őket behódolásra bírni, hogy megtiltja az adás-vételt, gúnnyal és megvetéssel sújtja, üldözéssel, börtönnel, halállal fenyegetve. Miközben Jel 14:7 a Teremtő imádatára szólít fel, a 9. vers a fenevad imádásától óv. A jó és a rossz küzdelmének utolsó összecsapása az imádat körül fog zajlani.

Hasonló összecsapás történt az imádat kérdésében akkor, amikor Dániel és barátai Babilonban raboskodtak. Dura mezején egy aranyszobrot állítottak fel, Nabukodonozor király pedig parancsba adta minden alattvalójának, hogy leborulva imádják azt. Halálbüntetéssel fenyegetett mindenkit, aki nem borul le és nem imádja a szobrot. A héber foglyok számára a második parancsolat lett a próba, amely tiltja a bálványok készítését és imádatát. Teljesen rábízták magukat Istenre. Hűségük miatt a tüzes kemencébe kerültek, Isten azonban megvédte őket. Jézus Krisztus, az Emberfia velük volt a lángok között, isteni védelmet biztosított nekik.

A föld történelmének utolsó napjaiban a világ számára a negyedik parancsolat lesz a próba: „Megemlékezzél a szombatnapról, hogy megszenteljed azt” (2Móz 20:8). Hamis istentiszteleti nappal akarják felváltani a parancsolatot, amely a Teremtő imádatára vezeti az egész emberiséget. Ekkor is lesz azonban Istennek egy hűséges népe. Jel 14:12 kijelenti: „Itt van helye a szentek hosszútűrésének, akik megtartják Isten parancsolatait és Jézus hitét!” Isten maradéka, a végidő népe mindvégig kitart. Isten kegyelme által, hatalmával felövezve tartják meg parancsolatait.

Azért fognak engedelmeskedni, mert „Jézus hite” tölti be a szívüket, egész életüket. Ugyanolyan jellegű hitet fognak tapasztalni, mint amilyen Jézusé volt a kereszthalála előtt. Bizalmuk teljes lesz a mennyei Atyában. Ez a bizalmi kapcsolat fogja átsegíteni őket a föld utolsó küzdelmén. E heti tanulmányunk lényege, hogy megértsük: aki megteremtett bennünket, gondoskodni fog rólunk az utolsó válságban is. A szombat megtartása bizonyítja Jézusba mint Teremtőnkbe, Üdvözítőnkbe, Közbenjárónkba és eljövendő Királyunkba vetett hitünket. Isten mindannyiunkat hív a végítélet fényében. Hitünk gyümölcse a törvénye iránti engedelmesség.

#### Gyakorlati alkalmazás

William Arthur Dunkerley írói álneve John Oxenham volt. Oxenham költőként és énekszerzőként alkotott. „Az utak” című szabadverse jól összefoglalja e heti tanulmányunkat.

„Mindenki előtt ott egy út, az utak és az Út. A magasztos lélek a magasabb útra tér, a közönséges útja a mélységben visz tovább. Köztük, a ködös síkon a többiek botladoznak erre-arra. De minden ember előtt nyílik egy magasabb ösvény és egy völgybe vezető út. Saját döntés, hogy ki melyiken halad.”

A jelenések könyve hív, hogy hozzuk meg örökre szóló döntéseinket. A föld utolsó küzdelmében nem lehetünk semlegesek. A ránk váró próbában el fog dőlni, melyik úton haladunk.

Kérjük meg az osztály tagjait, hogy a jövő héten gondolják át az alábbi kérdéseket:

1.  A szombatünneplés igazi öröm számomra, vagy csak a törvény követelménye? Miért?

2.  A legnagyobb örömnek tartom Isten akaratának teljesítését? Ha igen, miért, ha nem, miért nem?

3.  Vannak még olyan dolgok az életemben, amiket nem adtam fel Krisztusért? Ha igen, melyek ezek? Hogyan tudnám ezeket is átadni?

A kereszt hív, hogy mélyebb tapasztalatra törekedjünk, ne elégedjünk meg pusztán az igazsághoz való mentális ragaszkodással. A mennyei végítélet fényében Teremtőnk kér, hogy teljesen bízzunk benne a történelem utolsó, sorsdöntő óráiban is.

`Jegyzetek`