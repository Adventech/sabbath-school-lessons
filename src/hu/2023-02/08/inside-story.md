---
title: Történet
date: 19/05/2023
---

#### KÉT KÖNYV DILEMMÁJA

_Clifford Goldstein_

_Világi zsidó családban nőttem fel, az addigi vallási tapasztalatom lényegét jól mutatja az, ahogyan az ünnepeket tartottuk: Meg akartak ölni minket, de nem sikerült nekik – együnk! Ennek ellenére én mindig kerestem az igazságot. 1979 őszén a keresésem az okkultizmus és a spiritizmus útjára vezetett, még az asztrális utazással is volt néhány tapasztalatom. Mivel nem ismertem ezeknek az élményeknek a forrását, csak azt tudtam, hogy valóságosak, úgy döntöttem, olvasni kezdek róluk. Elsétáltam a Floridai Egyetem könyvtárába, hogy szerezzek egy okkultizmusról szóló könyvet és jobban elmélyedjek benne. Ekkor már munkára éhes író voltam. A könyvtár felé tartva megálltam egy reform élelmiszereket árusító boltnál, hogy munkát kérjek. Kijött egy férfi, és amikor mondtam valamit a természetfelettiről, felkapta a fejét: „Mi van?” Behúzott a boltba és bezárta az ajtót. Miután meséltem neki a tapasztalataimról, megpróbált figyelmeztetni a démonikus befolyásokra, ami nem hatott rám jobban, mintha a Mikulásról vagy az ördögről beszélt volna. Távozásom előtt átnyújtott egy könyvet, és azt mondta: „Kérem, olvassa el!”_

_A könyvvel a kezemben mentem a Floridai Egyetem könyvtárába, és találtam egy okkult könyvet. Leültem, elolvastam az első fejezetet, sőt még az első technikát is begyakoroltam, ami nagyon új volt számomra. Aztán elrejtettem a könyvet a polcon, nehogy valaki kikölcsönözze előttem. Két könyvvel a kezemben sétáltam a könyvtárban: az egyik kezemben az okkult könyv, és mi volt a másikban? A nagy küzdelem. Akkoriban fogalmam sem volt arról, hogy mi zajlik körülöttem. Néhány nappal később, egy csodálatos szembesülés után átadtam a szívem Jézusnak, és az okkult tapasztalatok soha többé nem tértek vissza. Azután elolvastam A nagy küzdelem című könyvet, ami megváltoztatta az életemet. Nem kérdés, hogy az Úr gondoskodott erről az időszerű és fontos könyvről az életemben. Igen, kerestem az igazságot, és annyit találtam belőle abban a könyvben!_