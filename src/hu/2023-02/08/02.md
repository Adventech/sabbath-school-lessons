---
title:  Ítélet, Teremtés És Elszámoltathatóság
date:  14/05/2023
---

Amennyiben az ember nem lenne több sejtek pusztán találomra összerendeződött csoportjánál, csak a véletlen termékénél, egy fejlett afrikai majomnál, kevés jelentősége volna az életünknek. Létünk céltalan, csak a fennmaradásért folytatott harc lenne a nyolcmilliárd főre becsült emberiség csupán egy tagjaként, akik a Föld nevű bolygón az élettérért küzdenek egymással. Azonban a bibliai teremtéstörténet életcélt és erkölcsi tartást is ad nekünk. Isten teremtett bennünket, és majd számot kell adnunk neki a tetteinkről. Alkotónk felelőssé tesz bennünket. Abszolút értékeket állapított meg, amelyek az „erkölcsi relativizmus” korában is érvényesek.

`Olvassuk el Róm 14:10, Jak 2:8-13 és Jel 14:7 verseit! Az elszámoltathatóságra és a felelősségre vonatkozóan mi következik abból, hogy Isten ítéletet tart? Hogyan kapcsolódik össze az ítélet Isten parancsolataival és az imádat kérdésével?`

Jelenések 14. fejezetében az ég közepén repülő angyalok azt hirdetik, hogy „eljött az ő ítéletének órája” (Jel 14:7). Mivel Isten erkölcsi döntések meghozatalának képességével teremtett meg bennünket, felelősek vagyunk a választásainkért. Amennyiben csak öröklött tulajdonságok és a környezet termékei, sejtek véletlenszerű csoportosulásai volnánk, a tetteinket nagyrészt olyan erők határoznák meg, amelyeket mi nem irányíthatunk. Az ítélet ténye azonban arra utal, hogy van erkölcsi felelősségünk. A földi történelem kritikus idejében, az ítélet órájában Isten hív, hogy az örökkévalóság fényé­ben hozzunk döntéseket. Az első angyal nyomatékosan felszólít: „imádjátok azt, aki teremtette a mennyet és a földet, és a tengert és a vizek forrásait” (Jel 14:7), amivel kiemeli: imádatunknak az képezi az alapját, hogy Isten teremtett bennünket. Ugyanakkor a szombatünneplésünkkel bemutatjuk, hogy hisszük: Jézus méltó az imádatunkra, mivel Ő a Teremtő. Ezzel tanúsítjuk, hogy az élet minden területén Isten által elrendelt elvnek ismerjük el a Tízparancsolatot. A törvény Isten kormányzatának alapja és jellemének bemutatása, ezért ez az ítélet zsinórmértéke. A szombat parancsolatai iránti hűségünkkel elismerjük kötelezettségünket az engedelmes életre.

Hogyan befolyásolja a viselkedésünket az, ha megértjük a teremtés jelentőségét? Öröklött tulajdonságainknak és környezetünknek milyen hatása van a napi döntéseinkre? Isten kegyelme által hogyan győzhetjük le azokat a jellemhibáinkat, amelyek nem a mi választá­sainkból fakadnak?

---

#### Ellen G. White idézetek

Pál mondta: „Mind a görögöknek, mind a barbároknak, mind a bölcseknek, mind a tudatlanoknak köteles vagyok.” Isten megmutatta igazságát az apostolnak, s így azokat bízta rá, akik a sötétségben vannak, hogy mutassa meg nekik is a világosságot. De sokan nem fogják fel, hogy felelősséggel tartoznak Istennek. Ha jó célra használod fel talentumaidat és képességeidet, Krisztusnak és angyalainak munkatársakat szerezhetsz. Nagyon sok lelket lehetne megmenteni, akik csillagokként ragyoghatnának a koronáinkban. De sokan elhanyagolják ezt a munkát. A világ vonzalmával Sátán igyekezett megláncolni őket és erkölcsi képességeiket, ami sikerült is neki. – Counsels on Stewardship, 212. o.

Függetlenül attól, hogy milyen kevés anyagi forrás áll valakinek a rendelkezésére, nem szabad elfelejtenie, hogy mindenét az Úrtól kapta. Számot kell adnia Isten előtt az erőért, a képességekért, az időért, a talentumokért, a lehetőségekért és az eszközökért. Itt egyéni munkáról van szó. Isten azért kínálja fel mindezt számunkra, hogy továbbadjuk, és így hozzá hasonlóvá válhassunk nagylelkűség és irgalmasság tekintetében. Aki megfeledkezik szent kötelességéről, és saját büszkeségét vagy önzését táplálva próbál félretenni vagy akár költekezni, még ha sikerül is bebiztosítania magát evilági nyereségekkel és gyönyörökkel, Isten szemében azonban lelki szegénynek, nyomorultnak, nyavalyásnak, vaknak és mezítelennek lesz nyilvánítva. – Counsels on Ste­wardship, 22. o.

Jézus Krisztus hatalmat nyert mennyei Atyánktól, hogy isteni kegyelmét és erejét az embernek adja, és lehetővé tegye számunkra a győzelmet az Ő neve által…

Jézus nem akarja, hogy azok, akiket ilyen nagy áron váltott meg, az ellenség kísértéseinek célpontjai legyenek. Nem akarja, hogy az ellenség legyőzzön bennünket és elvesszünk. Ő, aki a lángok között járt hű tanúival, és megfékezte az oroszlánokat, éppen úgy kész most is munkálkodni értünk, hogy megfékezze a gonoszt a mi természetünkben. Ma ott áll a kegyelem oltáránál, és bemutatja Isten előtt azok imáit, akik a segítségét kérik. Nem küldi el a bűnbánó, megtört szívű bűnöst. Azokat, akik Őhozzá fordulnak menedékért, a rágalmazó nyelvek vádjai és a viszályok fölé emeli. Sem ember, sem gonosz angyal nem vádolhatja Isten gyermekeit. Krisztus egyesíti őket az Ő isteni-emberi természetével. – Az én életem ma, 317. o.

A sátáni eszközökkel való viaskodásban vannak percek, melyek vagy Isten vagy a világ fejedelme oldalára döntik el a győzelmet. Ha a harc résztvevői nem teljesen éberek, lelkiismeretesek, figyelmesek, ha nem esedeznek bölcsességért vigyázva és imádkozva… az ellenfél ragadja el a győzelmet, amikor az Úr seregei legyőzhették volna… Isten hű őrállói ne adjanak előnyt a gonosznak…

Aki győzni akar, ragadja meg szilárdan Krisztust. Ne tekintsen vissza, hanem mindenkor felfelé nézzen. Állj fel a Közbenjáró mellé, Őt ragadd meg. Ne adjunk teret a testnek, hogy kielégítse bűnös kívánságát. – A Te Igéd igazság, 6. köt., 1094. o.