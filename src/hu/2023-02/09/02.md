---
title:  Két, Egymással Ellentétes Rendszer
date:  21/05/2023
---

`Olvassuk el Jel 12:17 és 17:14 verseit! Hogyan mutatja be az Írás Isten egyházát? Hogyan viszonyul hozzá Sátán?`

Az évszázadok során Istennek mindig volt egy népe, akik hűségesek maradtak hozzá. Jel 12:17 verse „Isten parancsolatainak” megőrzőiről, az ő hűségükről szól, akiket Jel 17:14 így nevez: „a hivatalosak, a választottak és a hűségesek” (Jel 17:14, ÚRK).

`Olvassuk el Jel 14:8 és 17:1-2 verseit! Milyen komoly bejelentést tesz az angyal? Mit tett Babilon, amivel ezt előidézte?`

János az 1. század vége felé írta meg A jelenések könyvét. Ekkorra Babilon ősi városa romokban hevert, por lepte. Már hosszú évszázadokkal az előtt elpusztult, hogy az apostol leírta a könyv üzeneteit.

A jelenések könyve Babilon városát a végidei Babilon előképeként, szimbólumaként jeleníti meg. Próféciáiban ez jelképezi a hamis vallási rendszert, amelynek az ókori Babilonhoz hasonló jellemzői vannak. Az ősi Babilon vezérelvei húzódnak meg a mai, lelki Babilon struktúrája mögött.

Jel 17:1-6 szakaszában egy bíborba és skarlátba öltözött nő vonul végig a korszakokon, egy vörös fenevadat megülve. A Biblia paráznának nevezi, mert elhagyta igaz szeretőjét, Jézus Krisztust. János apostol ilyen szemléletes képet fest egy hitehagyóvá lett vallási rendszerről, amely komoly befolyással bír a világban. Figyeljük meg, hogy ezzel a hatalommal „paráználkodtak a föld királyai, és az ő paráznaságának borával megrészegedtek a föld lakosai” (Jel 17:2). Megrészegedtek? Ez mindig negatívumként jelenik meg a Bibliában. Paráznaság? Ez a hamis tanításokat, hamis tanokat és gyakorlatokat szimbolizálja.

Vezetőkre és átlagemberekre egyaránt negatív hatást gyakorolt ez a hatalom. Mi jelent egyedüli védelmet számunkra (lásd Ef 6:10-18)?

---

#### Ellen G. White idézetek

Az Úr rövidesen megbünteti a világot gonoszságáért. Megbünteti a vallásos testületeket, amiért visszautasították a felkínált világosságot és igazságot. Hirdetnünk kell a világnak a három angyal együttes, fontos üzenetét. Ez legyen legfőbb kötelességünk. Akik valóban hisznek Krisztusban, azok nyíltan az Úr törvénye mellé állnak. A szombat a jel Krisztus és népe között, s nekünk a szombat megünneplésével kell láthatóvá tennünk a jelet. A szombat az Isten választott népét és a világot meg­különböztető jel. – A Te Igéd igazság, 7. köt., 949. o.

A Jelenések 17. fejezetében említett asszony (Babilon) „bíborba és skárlátba” öltözve jelenik meg, aki „megékesíttetett vala arannyal és drágakővel és gyöngyökkel, kezében egy aranypohár vala, tele utálatosságokkal… és az ő homlokára egy név vala írva: Titok; a nagy Babilon, a paráznáknak… anyja”…

Róma az a hatalom, amely oly sok századon át zsarnokoskodott a kereszténység uralkodóin. A bíbor és a vörös szín, az arany, a drágakövek és a gyöngyök elevenen ábrázolják a Szentszék fényűzését és a királyokét is túlszárnyaló pompáját. Egy hatalomra se illik rá ennyire pontosan az a kijelentés, hogy „részeg vala a szentek vérétől”, mint erre az egyházra, amely oly kegyetlenül üldözte Krisztus követőit. Babilon ellen még az a vád is felmerül, hogy törvénytelen viszonyt tart „a Föld királyai”-val. A zsidó egyház azért lett parázna, mert elfordult az Úrtól, és szövetségre lépett a pogányokkal. Rómát, amely világi hatalmak támogatását keresve hasonlóképpen megromlott, az Ige ugyanígy ítéli meg. – A nagy küzdelem, 382. o.

Az utolsó nagy csata két szembenálló sereget mutat. Az egyik oldalon az ég és Föld Teremtője áll. Az Ő oldalán állókon rajtuk a jele. Engedelmesek parancsolatai iránt. A másik oldalon a sötétség fejedelme áll a hitehagyást és lázadást választókkal.

Komoly, félelmetes idő ez a gyülekezetnek. Az angyalok készen állnak Isten parancsára várva, hogy kitöltsék a világra a hét poharat. Pusztító angyalok kezdik el megtorló munkájukat, hiszen Isten Lelke fokozatosan vissza van vonva a világból. Sátán is gyűjti a gonoszság hadait, kimenve a Föld királyaihoz és az egész világra, hogy zászlaja alá gyűjtse őket, kiképezve a mindenható Isten nagy napjának viadalára. Az ördög a lehető legnagyobb erőfeszítéseket teszi az utolsó csatában való fölülkerekedésre. Alapvető elveket fognak előhozni, döntések születnek velük kapcsolatban. Hitetlenség lesz úrrá mindenfelé. Elszaporodott az istentelenség. A gyülekezet tagjainak hite egyénenként próbára kerül, mintha sohasem lett volna más személy a világon. – A Te Igéd igazság, 7. köt., 982–983. o.