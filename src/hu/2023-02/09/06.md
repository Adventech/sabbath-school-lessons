---
title:  Babilon - A Bálványimádás Központja
date:  25/05/2023
---

Van még egy nyomravezető jel, ami világosan azonosítja a „Nagy Babilon” (Jel 17:5, ÚRK) titokzatos nevet. A babiloni vallás bálványimádó volt.

`Olvassuk el Jer 50:33-38 és 51:17, 47 verseit! Mit tudhatunk meg ezekből a versekből az ősi Babilon bálványimádó szokásairól? Hogyan felelt erre Isten?`

Jeremiás 50-51. fejezetei megjövendölik Babilon pusztulását a médek és a perzsák által. Babilon hanyatlásának egyik oka a bálványimádás volt. A babiloniak úgy hitték, hogy a szobrok jelképezik az isteneiket. Vallási gyakorlatukban szentnek tekintették az istenségeiket ábrázoló szobrok imádását. Hitük szerint az istenek templomokban éltek a szobraikban, ugyanakkor a természeti erőkben is, amelyeket megszemélyesítettek. A bálványszobrok elrablása vagy elpusztítása szerintük az isteni patrónus elvesztését jelentette. Az újbabiloni korszakban a káldeus fejedelem, II. Marduk-apla-iddina Mezopotámia déli lápvidékére menekült Babilon isteneinek szobraival, hogy megmentse azokat az asszír Szanhéribtől (lásd Jane R. McIntosh: Ancient Mesopotamia: New Perspectives. Santa Barbara, CA, 2005, ABC-CLIO, Inc. 35-43. o.).

A bibliai próféták az élettelen szobrok imádatát szembeállították a Teremtő Isten tiszteletével, aki él és életet ad (Jer 51:15-16, 19).

`Olvassuk el 2Móz 20:4-6 és Zsolt 115:4-8 verseit! Mit tanítanak a bálványimádást illetően?`

A lelki Babilonnal kapcsolatos problémák gyökerei ugyan mélyebbre hatolnak annál, hogy az ember egyszerűen meghajol a fából és kőből faragott szobrok előtt, de valóban van párhuzam az ókori és a lelki Babilon között, mert az utóbbi vezette be a bálványimádást az istentiszteletébe. A szobrok imádata a második parancsolat megszegését jelenti, mivel korlátozza a Szentlélek lehetőségét, hogy örökkévaló dolgokkal hasson az emberek gondolataira, Isten fenséges voltát pedig az élettelen szoborra szűkíti le. A szobrok tiszteletét a 4. században vezették be a kereszténységbe, hogy így tegyék a pogány népesség számára elfogadhatóbbá azt. Sajnálatos módon gyakran olyan szentséget, tiszteletet tulajdonítanak a szobroknak, képeknek, ami egyedül Istent illeti, ettől válik ez a gyakorlat lelkileg lealacsonyítóvá.

---

#### Ellen G. White idézetek

A bálványimádás és mindazok a bűnök, amelyek ebből következtek, utálatosak voltak Isten előtt. Ezért megparancsolta népének, hogy ne vegyüljön el ezekkel a népekkel, és „ne cselekedjék az ő cselekedeteik szerint”, és ne feledkezzenek meg Istenről. Megtiltotta nekik a bálványimádókkal való házasságkötést, nehogy a szívük elforduljon tőle. Éppen olyan szükséges volt akkor, mint most is, arra ügyelni, hogy Isten népe tiszta legyen, „szeplő nélkül megtartva magát a világtól” (Jak 1:27). Szabadnak kell lennünk a világ lelkületétől, mert az ellentétben áll az igazsággal és a jogossággal. Isten azonban nem azt akarta, hogy népe az önigazultság zártkörűségében éljen, kirekesztve magát a világból, semmiféle befolyást sem árasztva többé arra.

Mesterükhöz hasonlóan a tanítványoknak is a világ világosságává kell lenniük minden korszakban. Az Üdvözítő ezt mondta: „Nem rejthetik el a hegyen épített város. Gyertyát sem azért gyújtanak, hogy a véka alá, hanem hogy a gyertyatartóba tegyék és fényljék mindazoknak, akik a házban vannak” – a ház a világ. Azután hozzáteszi: „Úgy fényljék a ti világosságtok az emberek előtt, hogy lássák a ti jó cselekedeteiteket, és dicsőítsék a ti mennyei Atyátokat.” (Mt 5:14–16) Éppen ez az, amit Énókh, Noé, Ábrahám és Mózes cselekedtek. – Pátriárkák és próféták, 369. o.

A szívek vizsgálója mindennemű bálványimádástól szeretné elfordítani népét. Isten szavának, az élet áldott könyvének kellene feküdnie azokon az asztalokon, melyek most tele vannak díszekkel. Költsétek pénzeteket olyan könyvekre, melyekből világosságot nyerhettek a jelenvaló igazságra nézve… Ragadjátok meg az Úr szavát, mint a végtelen bölcsesség és szeretet kincsét. Az Ige az az útmutató, mely megmutatja a menny felé vezető utat. Rámutat a bűnbocsátó Megváltóra, és így szól: „Íme, az Isten Báránya, aki elveszi a világ bűneit.” (Jn 1:29)

Bárcsak alázatos szívvel és az Istennek alávetettség lelkületével kutatnátok a Szentírást! Bárcsak úgy vizsgálnátok szíveteket, mintha meggyújtott gyertyával kutatnátok még a legvékonyabb szálak után is, mely világi szokásokhoz köt benneteket, és elfordítja figyelmeteket Istentől! Kérleljétek Istent, hogy mutasson rá minden olyan gyakorlatra, mely elvonja tőle gondolataitokat és érzéseiteket! Isten a jellem zsinórmértékeként adta törvényét az embernek. Ez által a törvény által felismerhetitek és legyőzhetitek minden jellemhibátokat. Elszakíthatjátok magatokat minden bálványtól, a kegyelem és igazság aranybilincsével pedig Istenhez köthetitek magatokat. – Szemelvények Ellen G. White írásaiból, 2. köt., 318. o.

Noé nemzedékében nem volt minden ember bálványimádó a szó szoros értelmében. Sokan Isten imádóinak vallották magukat. Azt állították, hogy bálványaik Isten különböző megnyilatkozásai, melyek által a nép jobb megértésre juthat a mennyei lényekkel kapcsolatosan. Ezek az emberek azon csoport élén álltak, akik elutasították Noé prédikálását. Mivel tárgyakkal próbálták ábrázolni Istent, az elméjük elvakult Isten magasztosságával és hatalmával szemben, így többé már nem foghatták fel szent jellemét és változhatatlan elvárásait.

Az ember sosem fog magasabbra jutni annál, amit felfog az igazsággal, a feddhetetlenséggel és a szentséggel kapcsolatosan. Ha elméje és egész lénye nem tud felülkerekedni a földi természeten, ha hit által nem képes csodálni Isten végtelen bölcsességét és szeretetét, akkor egyre mélyebbre süllyed. A hamis imádók emberi tulajdonságokkal és szenvedélyekkel öltöztették fel isteneiket, s így jellemük egyre inkább a bűnös emberi természethez hasonult. – Conflict and Courage, 50. o.