---
title:  Titok, A Nagy Babilon
date:  23/05/2023
---

`Mit tudhatunk meg Jel 17:4-6 verseiből erről a bűnös rendszerről?`

Amint láttuk, Jelenések 17. fejezete bemutatja a hitehagyóvá lett vallási rendszert, ami az ószövetségi Babilon számos tanítását bevezette a kereszténység köreibe.

„Ahhoz, hogy megértsük Babilon természetét, vissza kell mennünk az első rá utaló bibliai feljegyzésig, Mózes első könyvéig. Sineár földjén, a síkságon kezdődött, Mezopotámia déli térségében, a mai Irak déli részén. Ott volt Babilónia. Ott építették fel Bábel tornyát, az emberi önteltség, magabízás és Istentől való függetlenedés (1Móz 11:1-4) szimbólumát” (Ángel Manuel Rodriguez: The Closing of the Cosmic Conflict: Role of the Three Angels’ Messages. 43. o.). 

Az Isten szavával való nyílt szembehelyezkedés motiválta az ősi Babilon területén Bábel tornyának építését. Az építők a saját dicsőségüknek akartak emlékművet állítani, de Isten összezavarta a nyelvüket. „Azért nevezték azt Bábelnek, mert ott zavarta össze az ÚR az egész föld nyelvét” (1Móz 11:9, ÚRK) – olvashatjuk 1Mózes beszámolójában.

Annyira bűnös ez a rendszer, hogy ilyen képet fest róla az Írás: „részeg volt Jézus tanúinak és a szenteknek vérétől” (Jel 17:6, ÚRK). Szörnyűséges képek ezek Babilon romlottságáról (lásd még Ézs 49:26).

A lelki Babilon lényegében emberi tanításokon alapuló, emberi gondolatokra épített és emberi hagyományok által támogatott vallást jelent. Egyfajta ember-alkotta vallás, amit talán briliáns vallási vezetők alakítottak ki, csakhogy az evangélium erejével és a Jézus által, nem erőszakra, hanem szeretetre épített egyházzal szemben.

A jelenések könyve bemutatja ezt a két vallási rendszert. Az első teljes bizalmat tanúsít Jézus iránt és az Igére támaszkodik, a második emberi tekintélyben bízik, emberekre, vallási tanítókra hagyatkozik. Az egyik Krisztus-központú hit, ami az üdvösség tekintetében teljes egészében ráhagyatkozik Krisztus kegyelmére, áldozatára és engesztelésére. A másik a hit humanista megközelítése, amely az üdvösség kérdésében felváltja a Krisztusra való hagyatkozást az egyház tradícióinak követésével.

Hogyan védhetjük meg magunkat Babilon burkolt hatásaitól, mint például attól, hogy hajlamosak legyünk csak önmagunkra támaszkodni, nem pedig kizárólag Istenre?

---

#### Ellen G. White idézetek

Amint a Föld újra benépesedett, az emberek újrakezdték az Istennel szembeni ellenségeskedésüket. Átadták ellenséges érzületeiket utó­daiknak, mintha az emberek félrevezetésének művészete és fogásai, valamint ez a természetellenes háború szent hagyaték lenne.

Ez az összefogás Isten elleni lázadásból született. Sineár síkságának lakosai nem Isten dicsőségére, hanem a maguk naggyá tételére alapították meg országukat. Ha sikerrel jártak volna, erős hatalom tartotta volna kézben a gyeplőt, eltörölve az igazságosságot, és új vallást vezetve be. A világ megromlott, lehanyatlott volna. A vallásnak hamis eszmékkel elegyítése bezárja az ajtót a béke, boldogság és biztonság előtt. Ha ezeket a téves elméleteket megvalósították és tökéletesítették volna, elterelnek az Isten utasításai iránti hűségről.

Isten törvényét semmibe vették, el is felejtették volna. Az első nagy lázadó ihlette elszánt emberek ezzel ellene szegültek a terveikbe és gonosz útjukba való bármi beleavatkozásnak. Az isteni elvek helyébe önző szívüknek megfelelő törvényeket állítottak volna, hogy meg tudják valósítani terveiket. – A Te Igéd igazság, 1. köt., 1091. o.

Akik győzelemre törekednek, az ellenség kísértéseivel szembesülnek. Sátán próbálja megrontani azokat az elveket, amelyeket igyekeznek megőrizni azok, akik az Isten által eléjük állított magas mércét szeretnék elérni. A kísértő örül, ha téves elgondolások felé tudja vezetni a lelkeket, mígnem a nevüket kitörlik az élet könyvéből, és a gonoszok közé soroltatnak. Csak úgy győzhetünk, ahogy Jézus Krisztus is győzött – teljes szívvel engedelmeskedve Isten összes parancsolatának. Az igazi vallás a parancsolatok iránti engedelmességet jelenti.

Minden megmentett léleknek le kellene mondania saját terveiről, és azon az úton járnia, amelyre Krisztus vezeti. Tudását alá kell vetnie Krisztusnak, hogy Ő tisztítsa, nemesítse meg az elmét. Ez akkor valósul meg, amikor helyesen fogadjuk a krisztusi tanításokat. Ó, mily nagy szükségünk van hozzá közeledni, hogy még jobban megismerjük Őt! Mélyrehatóan tanulmányozzuk az Ő tervét, az akaratát kell teljesítenünk, és teljes szívvel kérdeznünk: „Uram, mit akarsz, hogy cselekedjem?” – This Day With God, 322. o.

Magunkra kell öltenünk a teljes fegyverzetet, s úgy kell szilárdan helytállnunk. Az Úr megtisztel minket, mert harcosainak választott. Küzdjünk hát bátran érte, minden lépésnél fönntartva, ami helyes. A lélek jólétéhez elengedhetetlen a mindenben való erősség. Amint hajlamaid fölötti győzelemért küzdesz, az Úr Szentlelkével segít minden cselekedetedben körültekintőnek lenned, hogy ne adj ürügyet az ellenségnek gonoszt szólni az igazságról. Öltsd magadra mellvédként azt az Isten által védelmezett igazságosságot, életszentséget, melyet mindenkinek előjoga viselni. Ez védelmezni fogja lelki életedet.

Ha rajtunk a mennyei fegyverzet, látni fogjuk, hogy az ellenség támadásainak nincs hatalma rajtunk. Isten angyalai járnak körülöttünk védelmezve minket. – A Te Igéd igazság, 6. köt., 1119. o.