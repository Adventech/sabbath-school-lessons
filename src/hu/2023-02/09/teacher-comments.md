---
title:  Tanítói melléklet
date: 26/05/2023
---

#### Áttekintés

E heti tanulmányunk két vallási rendszert hasonlít össze, amelyeket egyrészt a fehérbe öltözött asszony (Jelenések 12), másrészt a skarlátba öltözött asszony (Jelenések 17) jelképez. Az ellentét jól mutatja különbségüket. Az első Isten Igéjén alapul, Jézus Krisztussal a középpontban. A másik alapja az emberi érvelés, emberi vezetőkkel a középpontban. Az ellentét az igazság és a hamisság, a kegyelem vagy a cselekedetek általi üdvösség, az Isten parancsainak való engedelmesség és az emberi rendelkezéseknek való alávetettség között feszül.

Azonosítani fogjuk a lelki Babilon jellemzőit. Jelenések 17 paráznaként ábrázolja Babilont, aki elhagyta igaz szerelmét, Jézus Krisztust. Egy skarlátvörös színű vadállaton ül, ami politikai hatalmát jelképezi. Ahelyett, hogy tekintélyét és hatalmát Jézustól és Igéjéből nyerné, e világ uraitól kéri és kapja azt. Borospohara tele van furcsa tanokkal, azokkal kínál másokat. Ahogy a valódi bor hat a tudatra, az értelemre, az ítélőképességre, ugyanúgy a hamis tanok is befolyásolják az ember gondolkodását, hogy ne lássa tisztán a bibliai igazságokat.

Babilon lelki jellemzőit kutatva két vonást különösen meg fogunk vizsgálni. Az első, hogy Babilon emberi bölcsességre és emberi vezetőkre hagyatkozik az igazságról való meggyőződés tekintetében. Jézus azt mondta: „Én vagyok az út, az igazság és az élet, senki sem mehet az Atyához, csakis énáltalam” (Jn 14:6). Ő minden igazság forrása. Bármely igazságnak, ami emberektől, vallási vezetőktől származik, Isten Igéjének forrásából kell erednie. A második jellemző, amit ezen a héten tanulmányozni fogunk, hogy a lelki Babilon minden bálványimádás központja. Az ótestamentumi időkben a bálványok imádata általános volt a babiloni istentiszteletben. Jézus azonban arra hív, hogy közvetlenül imádjuk Őt, ne egy bálványt tiszteljünk helyette. E heti témánk, hogy Jézus az egyház legfőbb vezetője.

#### Kommentár

Jel 12:17, e heti tanulmányunk egyik fő szakasza említi a maradékot, szó szerint „a többi utód”-ot, „a magvából valók”-at (KAR). Az Ige három szót használ a „maradékra”, amit a Szentírás több helyén megtalálunk. Mindegyiknek megvan a maga jelentésárnyalata. Szó szerint úgy fordíthatnánk: „ami megmenekül”, „akik megmenekülnek”, „ami még megmarad”, „a maradék”, „ami megmarad”, „megmaradni”.

Vizsgáljuk meg most röviden néhány szó ószövetségi használatát. Úgy említi az Írás József családját, akik Egyiptomban túlélték az éhínséget, mint „megmaradtakat”, szó szerint „maradékot” (1Móz 45:7). Illés az Úrhoz kiáltott, hogy ő maradt egyedül hűséges. Itt is a „maradék” szót használja az Írás. Isten megígérte, hogy Babilonban is meghagy egy hűséges maradékot, akik megemlékeznek róla és tisztelik nevét a fogság után. „A »maradék« az Ószövetségben tehát az izraeliták – Isten választott népe – egymást követő nemzedékeiből állt. A többség újra és újra hitehagyóvá lett, de mindig volt egy hűséges »maradék«, amely örökölte az eredetileg Ábrahámmal kötött, majd a Sínai-hegynél megerősített szövetséggel járó szent ígéreteket, kiváltságokat és kötelességeket. Ez a »maradék« volt a hivatalosan kijelölt csoport, akik közé Isten a Messiást küldte és amely által a pogányokhoz el akarta juttatni az evangéliumot; ebbe a csoportba nem tartoztak bele a szétszóratásban élők, bármennyire hűségesek voltak is. A maradék egy testületi egység volt, Isten látható szervezete a földön, amely tőle kapta megbízatását” (The SDA Bible Commentary. 7. köt. 814. o.).

A jelenések könyvének végidei maradéka elkerüli e világ lelki hitehagyását, hűséges marad Istenhez, nem alkuszik meg a Biblia igazságait illetően és Jézusba kapaszkodik a föld utolsó válsága idején. Jel 12:17 szerint „Megharagudott a sárkány az asszonyra, és elment, hogy hadakozzék a többi utódjával, akik megőrzik az Isten parancsolatait, és akiknél megvan Jézus bizonyságtétele.” János itt feltárja, hogy a végső konfliktus a Krisztus iránti hűség és a törvénynek való engedelmesség körül forog. Jelenések 13 ennek a konfliktusnak az erősödését vázolja fel, leleplezve Sátán módszerét. A tengerből feljövő vadállat, valamint a földből feljövő fenevad egyesíti erejét a sárkánnyal Isten népének elpusztítása érdekében. Jelenések 14-ben kibontakozik Isten utolsó üzenete a jó és a rossz közötti, kozmikus küzdelemben. Az üzenet azzal zárul, hogy Isten hívő, maradék népe megtartja a parancsolatokat (Jel 14:12).

Babilon titka feltárul

A Jelenések 12-ben ábrázolt, fehérbe öltözött asszonnyal ellentétben, amely Isten igaz földi egyházának jelképe, János a 17. fejezetben egy bíborba és vörösbe öltözött asszonyt is bemutat, aki vörös vadállaton ül. Ez az állam és az egyház összefonódásának jelképe, neve pedig a homlokán olvasható: „Nagy Babilon, a paráznáknak és a föld utálatosságainak anyja” (Jel 17:5). „Az első angyalt egy második követi, ezt hirdetve: »Leomlott, leomlott Babilon, a nagy város, mert az ő paráznaságának haragborából adott inni minden pogány népnek« (Jel 14:8). A »Babilon« szó a »Bábel« szóból ered, és zűrzavart jelent. Babilon a Szentírásban a hamis vagy hitehagyó vallások különböző formáit jelöli. A Jelenések 17. fejezetében Babilont egy asszony ábrázolja. A Biblia ezzel a képpel az egyházat szimbolizálja: az erényes asszony a tiszta egyházat, a gonosz asszony pedig a hitehagyó egyházat jelképezi” (Ellen G. White: A nagy küzdelem. Budapest, 1985, H. N. Adventista Egyház, 340. o.).

A Szentírásban Babilon Isten népének elnyomóját jelképezi, a tévedés fellegvára, a hitehagyás központja. Az Isten elleni lázadást és parancsai iránti engedetlenséget jelképezi. Az Úrnak az ószövetségi Babilon felett hozott ítéletei a világ végső ítéletét mutatják, ami népe számára igen tanulságos. Babilon megtámadta Jeruzsálemet, sok előkelő fiatalt fogságba kényszerített, köztük Dánielt is. Később Círusz legyőzte Babilont, szabadságot adott a zsidó foglyoknak, majd megengedte nekik, hogy visszatérjenek Jeruzsálembe és imádják az igaz Istent.

A vég idején Babilon újra üldözni fogja Isten népét (Jel 17:5). A jelenések könyve megjövendöli, hogy a társadalmi káosz, a politikai válság, a természeti katasztrófák és a gazdasági összeomlás idején Jézus visszatér, hogy győzzön a világ elnyomó hatalmai felett és megszabadítsa népét. Uralma örökké tart és biztonságot jelent a világegyetemben. A trónért folytatott harcban Ő lesz a győztes. Népe vele fog utazni a végtelen űrben és imádja Őt.

A Jelenésekben ábrázolt két asszony ellentéte

Embereket követünk vagy Istent választjuk vezetőnknek?

Amikor Nabukodonozor király a templomában ült a trónon, parancsait úgy vették, mintha maga Isten szólt volna. Az utolsó napokban Babilon lelki vezetője istenként szól. Pál apostol így jellemzi: „aki ellene veti és fölébe emeli magát mindennek, amit istennek vagy imádat tárgyának tartanak, annyira, hogy maga ül be Isten templomába, isten gyanánt mutogatva magát” (2Thessz 2:4). A lelki Babilon vezetője azt állítja, hogy szavának tekintélye egyenesen a menny Istenétől származik. Ez a leírás a pápai hatalomra illik.

Babilon a bálványimádás központja volt

Babilon a bálványimádás központja volt. Krisztus hív, hogy közvetlenül hozzá menjünk, ugyanis a különféle kiábrázolások gátolják, hogy a Szentlélek örökkévaló dolgokkal hasson az elménkre. Sokan szent jelleget tulajdonítanak képeknek, szobroknak, istenként tisztelve azokat. Nincs szükség rá, hogy egy szent képmása által járuljunk Jézushoz, mert Ő a Közbenjárók, nagy Főpapunk.

„Babilonba” beletartozik minden hitehagyó vallási hatalom, ami elfordult Isten Igéjének tiszta tanításaitól.

#### Gyakorlati alkalmazás

E heti tanulmányunk arról szól, hogy melyik Isten igaz egyháza, és milyen módszere van Sátánnak Isten népe elpusztítására. Legalább három gyakorlati tanulságot említsünk meg:

1.  Jézus és Igéje az egyedüli védőbástyánk a közelgő válság idején. Meg kell gyökereznünk bennük, mert ezek jelentik a biztos védelmet számunkra, mint bevehetetlen erőd és biztonság az eljövendő krízisben. Vajon az életem valóban lehorgonyzott Krisztusban? Honnan tudhatom ezt biztosan? Rá hagyatkozom-e mindennapi döntéseimben? Ha nem, miért nem? A fentiekre gondolok-e nagyrészt, nem pedig a földi dolgokra (Kol 3:1-2)? Mit tehetek, hogy megváltoztassam a fontossági sorrendet, ha az nem olyan, mint amilyennek lennie kellene?

2.  A közelgő válságban egyetlen biztonságunk az lesz, ha gondolatainkat Isten Igéjével itatjuk át. „A hamisítvány annyira fog hasonlítani az igazságra, hogy csakis a Szentírás által lehet különbséget tenni köztük. Minden kijelentést és minden csodát a Biblia bizonyságtételével kell ellenőrizni” (Ellen G. White: A nagy küzdelem. Budapest, 1985, H. N. Adventista Egyház, 528. o.). Naponként betöltöm-e gondolataimat Isten Szavával, keresem-e a Szentlélek vezetését? Találjunk ki új módszereket arra, hogy naponta több időt töltsünk az Igével! A tanultakról beszélve hogyan válhatunk még elkötelezettebbé az Ige mélyebb tanulmányozása mellett?

3.  A közelgő válságra készülve rögzítsük, hogy Babilon elbukott, Krisztus egyháza viszont végül győzni fog. A maradék egyház egész biztosan diadalt arat Krisztusban horgonyozva, ha tagjai Igéjével vértezik fel magukat. Milyen reményt ad ez a gondolat az előttünk álló próbák fényében?

`Jegyzetek`

---

#### Ellen G. White idézetek

Szemelvények Ellen G. White írásaiból, 3. köt., „Minden egyén vagy Krisztus, vagy Sátán seregébe áll” című alfejezet.