---
title:  A Város, Aminek Zűrzavar A Neve
date:  20/05/2023
---

### E heti tanulmányunk
Zsoltárok 115:4-8; Jeremiás 50:33-38; Máté 16:18; Jelenések 17:1-2, 4-6, 15; 18:1-4

> <p></p>
> „Ezek a Bárány ellen fognak harcolni, a Bárány azonban legyőzi őket, mert uraknak Ura és királyoknak Királya, és vele vannak a hivatalosak, a választottak és a hűségesek” (Jel 17:14, ÚRK).

A jelenések könyve két asszony szimbólumával foglalja össze a nagy küzdelem témáját: az egyik a 12. fejezetben a napba öltözött nő, a másik pedig a bíborba és skarlátba öltözött nő a 17. fejezetben.

Jelenések 12. fejezetében találjuk a napba, vagyis Krisztus ragyogó dicsőségébe öltött asszony meglepő szimbólumát, aki hűséges ahhoz, akit igazán szeret, Jézushoz. Nem szennyezik be a hamis tanítások romlottságai. A Biblia egészében a tiszta asszony jelképezi Jézus menyasszonyát, az igaz egyházat. Jer 6:2 versében a próféta kijelenti: „A szép és elkényeztetett asszonyhoz tettem hasonlóvá Sion leányát.” A „Sion leánya” vagy a hűséges asszony kifejezés vonatkozik Isten népére (lásd még Hós 2:19; Ef 5:25-32).

Ezzel szemben a hitehagyást a Biblia a paráznasághoz vagy a házasságtöréshez hasonlítja (Jak 4:4). Ezékiel így kesergett Izrael lázadása és hűtlensége miatt: „Te házasságtörő asszony! férje helyett idegeneket fogad el” (Ez 16:32)!

A heti tanulmányunkban A jelenések könyvében szereplő két asszonnyal fogunk foglalkozni, és még mélyebben megvizsgáljuk az igazság és a tévedés közötti küzdelmet.

---

#### Ellen G. White idézetek

A „Babilon” kifejezés a „Bábel” szóból ered, és zűrzavart jelent. Babilon a Szentírásban a hamis vagy hitehagyó vallások különböző formáit jelöli. A Jelenések könyve 17. fejezetében Babilont egy asszony ábrázolja. A Biblia ezzel a képpel az egyházat szimbolizálja: az erényes asszony a tiszta egyházat, a gonosz asszony pedig a hitehagyó egyházat jelképezi. – A nagy küzdelem, 381. o.

A Jelenések sorrendben közölt ünnepélyes üzenetei fő helyet foglaljanak el Isten népe gondolkodásában. Ne kösse le más a figyelmet. Rohan a drága idő. Fennáll a veszély, hogy sokan megfosztják magukat az időtől, amelyet arra kellene fordítaniuk, hogy hirdessék Isten üzenetét a bukott világnak. Sátán örül, ha látja, hogy más köti le őket, holott az örök valóságokról szóló igazságok tanulmányozásával kellene foglalkozniuk.

A legkomolyabb bizonyságtételt, Krisztus bizonyságtételét kell közölnünk a világgal. A Jelenések könyvén a legdrágább, legmagasztosabb ígéretek és a legfélelmetesebb, komoly figyelmeztetések húzódnak végig. Akik állítólag ismerik az igazságot, kutassák fáradhatatlanul az Úr Jánosnak adott bizonyságtételét. Nem találgatás ez, sem álokoskodó ámítás, hanem a jelen és jövő jólétünkhöz elengedhetetlen igazságokat tartalmazza. Mi köze a polyvának a búzához? – Bizonyságtételek a gyülekezeteknek, 8. köt., 302. o.

Amint a világtörténelem végéhez közeledünk, különösképpen kell foglalkoznunk az utolsó időket érintő próféciákkal. Az újtestamentumi iratok utolsó könyve tele van igazságokkal, csak meg kell értenünk őket. Sátán sok ember lelki látását annyira elhomályosította, hogy örülnek, ha bármilyen indokkal elkerülhetik a Jelenések könye tanulmányozását. Krisztus azonban szolgája, János által kinyilatkoztatta, hogy mi lesz az utolsó időben, és ezt mondta: „Boldog, aki olvassa, és akik hallgatják e prófétálásnak beszédeit, és megtartják azokat, amelyek megírattak abban.” (Jel 1:3)

„Az pedig az örök élet – mondta Krisztus –, hogy megismerjenek téged, az egyedül igaz Istent, és akit elküldtél, a Jézus Krisztust.” (Jn 17:3) Miért van az, hogy nem látjuk meg ennek az ismeretnek az értékét? Miért nem égnek izzón szívünkben ezek a dicsőséges igazságok, egész lényünket áthatva? Miért nem hirdetjük őket remegő ajakkal? – Krisztus példázatai, 133. o.

Szüntelenül tudatában kell lennünk annak, hogy az idő rövid. A törvénytelenség egyre inkább terjed. Az igazak világosságként lettek a világba helyezve. Általuk kell megmutatkozzon Isten dicsősége a világnak. Szemeitek előtt folyton lebegjenek a jövendő ünnepélyes eseményei: a vizsgálati ítélet és Krisztus Urunk visszajövetele. Családotokkal együtt készüljetek erre a napra! – This Day With God, 322. o.