---
title:  További Tanulmányozásra
date:  23/06/2023
---

„Isten szolgái szent lelkesedéstől fénylő arccal sietnek egyik helyről a másikra, hogy hirdessék a menny üzenetét. Az egész földön ezernyi hangon szól majd a figyelmeztetés, csodálatos dolgok fognak történni. Betegek meggyógyulnak és a hívők munkáját jelek és csodák kísérik. Sátán is dolgozik, de hamis csodákkal. Még tüzet is hoz alá az égből az emberek szeme láttára (Jel 13:13). A föld lakóinak el kell dönteniük, ki mellé állnak.

Az üzenet nem annyira érveléssel, mint Isten Lelkének mélységes meggyőzése nyomán fog terjedni. Az érvek már korábban elhangzottak. A magvetés megtörtént, és most a mag ki fog kelni és termést hoz. A missziómunkások által terjesztett irodalom megteszi a hatását. Sok embert, aki az igazság hatása alá került, még mindig gátol valami az igazság tökéletes megértésé­ben és az engedelmességben. A fénysugarak mindenhová bevilágítanak, és az igazság tisztán felragyog. Isten őszinte gyermekeit a családi és egyházi kapcsolatok nem tudják már visszatartani, elszakítják ezeket a kötelékeket. Az igazság mindennél drágább nekik. Az igazság ellen szövetkező erőkkel szemben sokan az Úr oldalára állnak (Ellen G. White: A nagy küzdelem. Budapest, 2013, Advent Kiadó, 524. o.).

**Beszélgessünk róla!**

`1) Ellen G. White kijelenti: „A hit általi megigazulás üzenete a harmadik angyal üzenete… igazából” (Evangelism. 190. o.). Mit jelent ez? Milyen kapcsolat van a hit általi megigazulás és a hármas angyali üzenet között?`

`2) Olvassuk el újból Jel 14:12 versét! Mi a különbség Isten parancsolatainak megtartása és a törvényeskedés között? Az engedelmesség mikor válik legalizmussá? Hogyan lehet az is törvényeskedő, aki nem tartja be Isten parancsolatait?`

`3) Mit felelhetünk annak, aki azért kritizál bennünket, mert beszélünk A jelenések könyvének vérszomjas fenevadairól és félelmet keltő figyelmeztetéseiről? Még mit mondhatunk a nyilvánvaló válaszon túl, vagyis hogy azért, mert szerepelnek ebben a könyvben?`

`4) Beszélgessünk a csoportban a világ mostani eseményeiről! Mit látunk, ami elvezethet a végső eseményekhez? Hogyan tarthatunk egyensúlyt abban, hogy tisztában vagyunk az idővel, amelyben élünk, mégsem keveredünk meddő spekulációkba olyan dolgokkal kapcsolatban, amelyeket Isten nem jelentett ki?  `

  

„Ha megvalljuk bűneinket, ő hű és igaz, hogy megbocsássa bűneinket, és megtisztítson minket minden hamisságtól” (1Jn 1:9, ÚRK).

„Amikor az ember megtér és megszentelődik, megbékül Istennel, mert összhangba kerül Isten törvényének elveivel. A bűnös ezáltal megbékül Istennel. Kezdetben Isten az embert a maga képmására teremtette. Az ember tökéletes összhangban élt a természettel és Isten törvényével. Az igazságosság elvei szívébe voltak írva. A bűn azonban elidegenítette Alkotójától. Már nem tükrözte Isten képmását. Szíve harcban állt Isten törvényének elveivel. »A test gondolata ellenségeskedés Isten ellen; minthogy az Isten törvényének nem engedelmeskedik, mert nem is teheti« (Róm 8:7). De »úgy szerette Isten e világot, hogy az Ő egyszülött Fiát adta«, hogy az ember megbékülhessen Istennel és Krisztus érdemei által újra összhangba kerüljön Alkotójával. Az emberi szívnek Isten kegyelme által meg kell újulnia, felülről új életet kell kapnia. Ez a változás az újjászületés, amely nélkül – mondja Jézus – az ember »nem láthatja az Isten országát«.

Az első lépés az Istennel való megbékéléshez a bűn belátása… Hogy a bűnös felismerje bűnösségét, jellemét Isten mércéjével, az igazság nagyszerű zsinórmértékével kell megmérnie. A törvény tükör, amely megmutatja, milyen tökéletes az igaz jellem; elfogadása képessé teszi az embert arra, hogy saját jellemében meglássa a hibákat.

A törvény rámutat az ember bűneire, de nem gyógyítja ki belőlük. Míg életet ígér az engedelmeseknek, kijelenti, hogy a törvényszegő osztályrésze halál. A bűnöst csak Krisztus evangéliuma szabadíthatja meg a bűn szennyétől és a kárhozattól. A bűnösnek meg kell bánnia bűneit Isten előtt, akinek törvényét áthágta; hinnie kell Krisztusban és engesztelő áldozatában. Így kap bűnbocsánatot »az előbb elkövetett bűnök«-re, és isteni természet részesévé lesz. Ő Isten gyermeke; a fiúság Lelkét kapta, aki által így kiált: »Abba, Atyám«” (Ellen G. White: A nagy küzdelem. Budapest, 2013, Advent Kiadó, 402 o.)!
