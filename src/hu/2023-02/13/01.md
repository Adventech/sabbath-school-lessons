---
title:  Isten Dicsőségének Ragyogása
date:  17/06/2023
---

### E heti tanulmányunk
2Mózes 33:18-19; János 8:32; 1Thesszalonika 5:1-6; Jelenések 4:11; 5:6, 12; 13:8; 18:1

> <p></p>
> „Ezek után egy másik angyalt láttam leszállni a mennyből, akinek nagy hatalma volt, és dicsősége beragyogta a földet” (Jel 18:1, ÚRK).

A végső események előbb-utóbb kibontakoznak. Hogy pontosan mikor és pontosan hogyan – azt Isten nem közölte velünk, de eleget tudunk. A negyedik parancsolat megtartásával szemben valamilyen törvényerejű rendelettel erőltetik majd a vasárnapünneplést. A jelenések könyve bemutatja, milyen döntő kérdésekről lesz szó, milyen kulcsfontosságú szereplők részvételével. Széles ecsetvonásokkal azt is felvázolja, hogy mi fog történni, amikor annak imádatával szemben, „aki teremtette a mennyet és a földet, és a tengert és a vizek forrásait” (Jel 14:7) a fenevadat és annak képét fogják imádni az emberek, mindazok, „akiknek neve nincs beírva az életnek könyvébe, amely a Bárányé, aki megöletett e világ alapítása óta” (Jel 13:8). Más szóval, mindazoknak a neve benne marad az élet könyvében, akik úgy döntöttek, hogy az Úr Jézus Krisztust imádják és engedelmeskednek parancsolatainak. Mennyivel jobb Isten nyilvántartásában lenni, mint emberekében!

Isten azért hívta el a Hetednapi Adventista Egyházat, hogy ezt az üzenetet hirdessük a világnak. Ezért nekünk magunknak meg kell térni az igazsághoz, ahogy az Jézusban van. Át kell formálódnunk, új emberré kell válnunk Jel 14:6 „örökkévaló evangéliuma” által, amelynek középpontjában Krisztus értünk vállalt halála áll, ez a benne nyert üdvösség biztosítéka.

---

#### Ellen G. White idézetek

Az ember bukása miatt az egész menny gyászolt. Az Isten által alkotott világot, amelyet szenvedésre és halálra ítélt lények laktak, a bűn átka sorvasztotta. A törvényszegők számára nem látszott semmi menedék…

Isten Fiának, a menny dicsőséges parancsnokának szíve megesett az elbukott emberiségen. Az elveszett világ keservei láttán végtelen szánalomra indult. Az isteni szeretet kigondolt egy tervet az ember megváltására… Senki más, csakis Krisztus menthette meg az elbukott embert a törvény átkától és hozhatta ismét összhangba a mennyel…

Már a Föld teremtése előtt megszületett a megváltás terve, mert Krisztus „a Bárány” „megöletett, e világ alapítása óta” (Jel 13:8). A világegyetem királya csak küzdelem árán egyezett bele abba, hogy Fia meghaljon a bűnös emberért. „Mert úgy szerette Isten e világot, hogy az ő egyszülött Fiát adta, hogy valaki hiszen őbenne, el ne vesszen, hanem örök élete legyen.” (Jn 3:16) Ó, a megváltás titka! Isten szeretete egy olyan világért, amely nem szerette Őt! Ki ismerheti annak a szeretetnek a mélységeit, amely „minden ismeretet felülhalad”? A halhatatlan lények a végtelen korszakokon át csodálattal és imádattal próbálják felfogni a felfoghatatlan szeretet titkát. – Pátriárkák és próféták, 63. o.

A Krisztusba vetett reménységünk alapja, hogy ismerjük el bűnös voltunkat és azt, hogy szükségünk van megújulásra és megváltásra. Mivel bűnösök vagyunk, bátran kérhetjük, legyen a mi Megváltónk. Vigyázzunk tehát, hogy a tévelygőkkel való kapcsolattartásunkban ne viselkedjünk úgy, hogy azt mondhassák rólunk, nincs szükségünk megváltásra. Ne ítélkezzünk, ne vádoljunk és ne bántsunk, mintha tökéletesek lennénk. Krisztus szolgálata a helyreállítás és a gyógyítás. Isten a szeretet. Ő nem ad alkalmat Sátánnak, hogy győzedelmeskedjen és pellengérre állítsa a rossz oldalunkat vagy gyengeségünket az ellenségeink előtt.

Krisztus azért jött, hogy minden ember rendelkezésére bocsássa a megváltást. Figyelmét nem kerülte el még a legtévelygőbb bűnös sem. Különösen azokért munkálkodott, akiknek a legnagyobb szükségük volt az általa hozott megváltásra. Minél nagyobb szükségük volt a helyreállításra, annál mélyebb érdeklődéssel és kedvességgel fordult hozzájuk, és annál nagyobb lelkesedéssel dolgozott. Szeretetteljes szívét teljesen megindította azok helyzete, akik reménytelenek voltak, és nagy szükségük volt az Ő átformáló kegyelmére. – In Heavenly Places, 291. o.