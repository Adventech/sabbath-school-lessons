---
title:  Felkészülés A Végső Válságra
date:  18/06/2023
---

`Olvassuk el 1Thessz 5:1-6 szakaszát! Mit tanácsol Pál apostol az emberiség történelmének utolsó napjait illetően?`

Krisztus második adventjével kapcsolatban Pál apostol arra biztatta a Thesszalonikában élő hívőket, hogy „vigyázzanak” és „legyenek józanok”. Ha ezt mondta az akkori keresztényeknek, vajon mit mondana nekünk ma?

A „világosság fiainak”, nem pedig „sötétség fiainak” (1Thessz 5:5) nevezte őket, „hogy az a nap [Krisztus visszatérése] tolvajmódra” ne lepje meg őket (1Thessz 5:4). Jézus a „Vigyázzatok” (Mt 24:42; 26:40-41) felszólítást a komoly, szívből jövő imádsággal kapcsolatban használta. A vigyázás a lelki éberségre, a józanság pedig arra utal, hogy az ember komolyan veszi az időt, amelyben él és az igazán fontos dolgokra összpontosít.

Ellen G. White hozzáteszi: „Nekünk, akik ismerjük az igazságot, fel kell készülnünk arra, ami elsöprő erejű meglepetésként hamarosan a világra tör” (Testimonies for the Church. 8. köt. 28. o.).

A világ számára meglepetésként történhet, bennünket azonban nem kell meglepnie ennek. Nem tudjuk, mikor következik be mindez, annyit azonban látunk, hogy tudhatjuk: közeleg, éppen ezért most, ma van a napja a felkészülésnek!

`Tekintsük át Dániel 2. fejezetét! Figyeljük meg, hogy a birodalmak felemelkedése és bukása pontosan a jövendölés szerint történt! Ennek fényében mennyire bízhatunk Isten kijelentéseinek valóságában?`

Krisztus azért adta a végidei üzeneteket, hogy felkészüljünk, tudva, mi történik majd. Dániel és Jelenések próféciái a prófétaság modernkori ajándékával együtt isteni bepillantást engednek abba, ami majd a világra szakad. Isten prófétai Szava előre felvázolja az üdvösség történelmét, Dániel 2. fejezete pedig hathatós, racionális bizonyíték arra, hogy bízhatunk Istenben.

„Ne is aludjunk tehát, mint a többiek” (1Thessz 5:6, ÚRK) – mondja Pál. Mit jelent ez? Honnan tudhatjuk, hogy valójában „alszunk-e”? Ebben az esetben minek kell felébresztenie bennünket?

---

#### Ellen G. White idézetek

Az emberek ültetnek és építenek, esznek, isznak, és senki nincs tudatában annak, hogy a végső, visszavonhatatlan döntést már kihirdették a mennyei szentélyben. Az özönvíz előtt, miután Noé belépett a bárkába, Isten kizárta az istenteleneket, akik hét napig – nem tudva, hogy végzetük megpecsételődött – folytatták a gondtalan, élvezetszerető életet, és gúnyolódtak a figyelmeztetéseken. Az Üdvözítő azt mondta, hogy így lesz az Emberfiának eljövetele is. Csendben, észrevétlenül, mint az éjjeli tolvaj jön el a döntő óra, amely jelzi, hogy minden ember sorsa eldőlt, és a bűnösöknek felkínált irgalom végérvényesen visszavonatott.

A népet – amely biztonságban érezve magát szendereg – csak Isten haragjának kitöltése fogja felébreszteni. – Maranatha, 264. o.

Krisztus minden hű követőjének kiszabott feladata van. Isten munkát adott minden embernek. Néhányan utalnak a gyorsan terjedő próféciákra, és hirdetik: Legyetek készen, legyetek engedelmesek, tartsátok meg Isten parancsolatait…

Akik Istent szeretik, mindannyian fontolják meg, hogy most élünk a munka idején, amíg nappal van, dolgozzunk, de ne a már beterelt nyáj között, hanem menjünk, keressük az elveszetteket, a veszendőket. Ezeknek különösen szükségük van a segítségre, hogy a nyájhoz visszakerüljenek. Itt az ideje, hogy a gondtalanok felébredjenek szunnyadásukból. Itt az ideje, hogy ne csak kérjük a lelkeket Isten szavának hallgatására, hanem szerezzenek olajat edényeikbe a lámpásuk számára. Ez az olaj Krisztus életszentsége. A jellemet jelképezi, a jellem pedig át nem ruházható. Senki sem szerezheti meg más számára. Mindenkinek tiszta szent, bűntelen jellemet kell fejlesztenie. – Bizonyságtételek lel­készeknek, 232–233. o.

„Azért legyetek készen ti is; mert amely órában nem gondoljátok, abban jő el az embernek Fia.” (Mt 24:44)

Nem tudjuk pontosan az időt, amikor Urunk megjelenik az ég felhőin, de Ő mondotta, hogy a saját biztonságunk érdekében minden pillanatban készen kell lennünk, vigyázzunk és várakozzunk. Akár egy, akár öt vagy tíz év van még előttünk, őrizzük meg a mai hitünket. Lelkiismeretesen tegyünk eleget mindennapi kötelességeinknek, mintha ez volna az életünk utolsó napja.

Nem Isten akaratát cselekedjük, ha lustálkodva várakozunk. Az Úr minden emberre feladatot helyezett, és elvárja, hogy mindenki hűséggel tegyen eleget kötelességének. Úgy álljunk ellen a bűnnek és a sötétség hatalmainak, ahogy korábban sosem tettük. Az idő, amelyben élünk, energikus és határozott munkát vár el azoktól, akik hiszik a jelenvaló igazságot. Tanításuk és életpéldájuk által mutassák be másoknak is az igazságot. – That I May Know Him, 358. o.