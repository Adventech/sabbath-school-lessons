---
title:  A Reformáció Folytatódik
date:  20/06/2023
---

Isten elhívott egy népet az utolsó időkben, hogy a múlt nagy reformátorai vállán állva a Biblia legyen egyetlen hitvallásuk, üdvösségük forrását egyedül Krisztusban lássák, erejük forrása a Szentlélek legyen és minden reménységük az Úr visszatérésére irányuljon. A tévedés és tradíció sötétsége által régen elhomályosított igazságokat, így a bibliai szombatot is hirdetni fogják a világnak az Úr visszatérését megelőzően. A hármas angyali üzenetből született ez a végidei mozgalom a reformáció kiteljesedéséért és hogy Krisztussal együtt befejezze földi munkáját. A Biblia utolsó könyvének hatalmas próféciái bemutatnak egy Isten által elrendelt, csalódás után felemelkedő mozgalmat, ami hirdeti Isten utolsó üzenetét a világnak. Jelenések 14. fejezete bemutat egy egyházat, ami az egész földre eljuttatja az örökkévaló evangélium jó hírét.

Jelenések 14. fejezetének három angyalához csatlakozik egy negyedik is a 18. fejezetben, aki erőt ad a három angyalnak az üzenet hirdetéséhez, és „a föld fénylett annak [Istennek] dicsőségétől” (Jel 18:1). A 18. fejezet az emberi történelem csúcspontjához és az evangélium végső győzelméhez vezető főbb eseményekre összpontosít.

`Olvassuk el Jel 18:1 versét! Milyen három dolgot mond el János erről az angyalról (lásd még Hab 2:14)?`

Az angyal Isten dicsőségéből, a szentély mennyei trónterméből érkezik azzal a megbízatással, hogy hirdesse Isten utolsó kegyelmi üzenetét és figyelmeztesse a föld lakóit a bolygóra váró eseményekre. A versben az áll, hogy az angyalnak „nagy hatalma” van. A hatalomként fordított újszövetségi görög szó az exuszia. Máté evangéliumában Jézus ezt a szót használta a tanítványai kiküldésével kapcsolatban. Mt 10:1 versében „hatalmat” adott tanítványainak a gonoszság fejedelmei és erői felett. Isteni erővel küldte ki őket, hogy győztesek legyenek a jó és a gonosz közötti küzdelemben. Mt 28:18-19 verseiben ismét kiküldte őket, ekkor azonban azt mondta: „minden hatalom mennyen és földön” megadatik nekik, hogy elmenjenek az egész földre és tanítványokká tegyenek „minden népeket”.

Végső soron hogyan vezethetők vissza a hatalomhoz az utolsó idők kérdései (mint ahogy valójában minden)? Kinek a hatalmát követjük? Istenét? A sajátunkat? A fenevadét? Valaki másét? Kinek a hatalma alatt állunk most?

---

#### Ellen G. White idézetek

„Ezek után láttam más angyalt leszállani a mennyből, akinek nagy hatalma volt, és a Föld fénylett annak dicsőségétől.” (Jel 18:1)

Jelenések könyve 18. fejezetének jövendölései nemsokára beteljesednek. A harmadik angyal üzenetének hirdetése során egy másik angyal száll majd le az égből, akinek nagy hatalma van, és a Föld fénylik a dicsőségétől…

Ebben az időszakban az események sorozata nyilvánvalóvá teszi, hogy Isten a helyzet ura. Az igazság tiszta, félreérthetetlen nyelven hirdettetik. Mint népnek, elő kell készítenünk az Úr útját a Szentlélek teljhatalmú vezetése alatt. Az evangéliumot a maga tisztaságában hirdessük. Az élő vízfolyamnak mélyülnie és szélesednie kell. Mindenfelé, közel és távol embereket hív el Isten a leghétköznapibb munkáktól, üzleti vállalkozások mellől, amelyek addig teljesen lefoglalták az elméjüket, és tapasztalt férfiak nevelő, példaadó befolyása alá rendeli őket. Amint megtanulnak hatékonyan munkálkodni, hatalommal hirdetik az igazságot. Az isteni gondviselés csodálatos megnyilatkozásai által ­óriási nehézségek szűnnek meg. Az üzenet, amely oly sokat jelent a Föld lakosainak, világosan hallható és érthető lesz. Az emberek megtudják, hogy mi az igazság. Egyre csak előre halad a munka, amíg az egész Föld figyelmeztetésben részesül. És akkor jön el a vég. – Maranatha, 218. o.

Isten Lelkének nagy kiárasztása – amely dicsőségével beragyogja az egész Földet – nem történik meg addig, amíg népünk meg nem világosodik, és nem ismeri meg tapasztalatból, hogy mit jelent Isten munkatársának lenni. Ha egészen és teljes szívből odaszenteltük magunkat Krisztus szolgálatára, Isten ezt a tényt Lelkének teljes kiárasztásával ismeri el – azonban ez nem történik meg addig, amíg a gyülekezet legnagyobb része nem munkálkodik együtt Istennel. Teremtőnk nem áraszthatja ki Lelkét, amikor az önzés ilyen nagymértékű, és a kaini lelkület uralkodik…

Amikor a hívők szívében lángol az Isten iránti szeretet, akkor örömmel munkálkodnak Krisztusért. A szelídségét mutatják be, nem vallanak kudarcot és nem csüggednek el. Isten nagy szőlője munkásokért kiált, alázatos embereket használ fel munkája végzésére…

A hívők minél közelebb húzódnak Istenhez, annál világosabban és hatásosabban tesznek bizonyságot Megváltójuk szeretetéről és megmentő kegyelméről. Férfiak és nők, akik az üldözés és a próbák hosszú évszázadai során a Lélek nagymértékű kiárasztásának örülhettek, jelként és csodaként álltak a világban. – Az én életem ma, 59. o.