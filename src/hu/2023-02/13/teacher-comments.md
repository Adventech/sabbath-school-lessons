---
title:  Tanítói melléklet
date: 23/06/2023
---

#### Áttekintés

A Jelenések próféciái feltárják a bekövetkezendőket, hogy Isten népe felkészülhessen. Pál apostol világosan megfogalmazza a próféciák célját: „De ti, testvéreim, nem vagytok sötétségben, hogy az a nap tolvajként lepne meg. Ti mindnyájan a világosság fiai és a nappal fiai vagytok, nem vagyunk az éjszakáé, sem pedig a sötétségé! Ne aludjunk tehát, mint a többiek, hanem legyünk éberek és józanok” (1Thessz 5:4-6). Isten Igéje világosságot hint az előttünk álló útra. Most A jelenések könyvének a földi történelem utolsó mozzanatairól szóló jövendöléseit tanulmányozzuk.

Ha megértjük, mi következik, az segít felkészülni a jó és a gonosz erői közötti végső összecsapásra. A 18. fejezet megjövendöli, hogy egy vallási, politikai és gazdasági hatalmakból álló szövetség – Babilon – világ­uralomra tör. Istent azonban semmi nem éri meglepetésként. Jel 18:1-2 szerint Szentlelke által fog munkálkodni, hogy dicsőségével beragyogja a világot. Az alulról jövő démoni hatalmakkal a felülről jövő mennyei hatalom fog találkozni. Isten népén keresztül bebizonyosodik, hogy Isten dicsősége az Ő jelleme.

E heti leckénk középpontjában Isten dicsősége áll, amely népén keresztül nyilatkozik meg, hogy bevilágítsa a bűntől sötét világot. Isten végidei egyháza a kegyelem által megváltoztatva, a szeretet által átalakítva, a Szentlélekkel betöltve utolsó felhívást intéz a világhoz. Tízezrek hallják meg és válaszolnak a hívásra. Így „Isten országának ezt az evangéliumát hirdetik majd az egész világon, bizonyságul minden népnek, és majd akkor jön el a vég” (Mt 24:14).

#### Kommentár

Jel 18:1 az egyik legfontosabb szakasz A jelenések könyvében. „Ezek után egy másik angyalt láttam leszállni a mennyből, akinek nagy hatalma volt, és dicsősége beragyogta a földet.” Rendkívül fontos kifejezés, hogy „[Isten] dicsősége beragyogta a földet”. A Jelenésekben mindvégig összekapcsolódik „Isten dicsősége”, „Isten tisztessége” és „Isten hatalma”.

„Méltó vagy, Urunk és Istenünk, hogy tiéd legyen a dicsőség, a tisztesség és erő” (Jel 4:11). Jel 5:12-ben János ismét leírja: Jézus méltó rá, hogy dicsőséget, tisztességet, hatalmat kapjon. Jel 19:1-ben ez szerepel: „Az üdvösség, a dicsőség és a hatalom az Úré, a mi Istenünké!” Végül figyeljük meg, mit ír arról, amikor a szentek elfoglalják helyüket az Új Jeruzsálemben: „a pogányok oda viszik dicsőségüket és tisztességüket” (Jel 21:26).

A jó és a rossz közötti nagy küzdelem Isten tisztessége és hírneve körül zajlik. Sátán, a lázadó angyal kijelentette, hogy Isten igazságtalan, mert imádatot követel, de cserébe alig ad valamit. Szerinte Isten törvénye önkényes, korlátozza a szabadságunkat és az örömünket.

Jézus élete, halála és feltámadása cáfolta ezt a mítoszt. Aki megteremtett bennünket, lejött a föld kígyóvermébe a megmentésünkért. A kereszten cáfolta Sátán vádjait. Bemutatta, hogy Isten szeretetteljes és igazságos. Végidei népe e szeretet hatása alatt bemutatja az énközpontú, istentelen világnak az Ő dicsőségét: szerető, önfeláldozó jellemét. Így fénylik majd az egész föld Isten jellemének dicsőségétől.

A Lélek teljessége

A Szentlélek ereje teljességében töltetik majd ki Jézus eljövetele előtt, a föld fényleni fog dicsőségétől. Jel 18:1 Habakuk próféta szavainak teljesedéséről szól: „De majd megtelik a föld az ÚR dicsőségének ismeretével, ahogyan a tengert a víz betölti” (Hab 2:14). Isten dicsősége tehát az Ő szeretetteljes jelleme. Viszont hogyan lesz ez látható a történelem végén az erkölcsi sötétségbe burkolózott, bűntől szennyezett bolygón?

A kérdés megválaszolásához hívjuk segítségül Mózes tapasztalatát. Mózes kérte Istent, hogy mutassa meg neki dicsőségét: „Erre azt mondta az ÚR: Megteszem, hogy elvonuljon előtted egész fenségem, és kijelentem előtted az ÚR nevét: könyörülök, akin könyörülök, és kegyelmezek, akinek kegyelmezek” (2Móz 33:18-19). Isten dicsősége a jelleme.

Isten dicsősége úgy tölti be a földet a lelki sötétség idején, hogy a szeretetével teljes, kegyelme által átalakított és küldetése iránt elkötelezett népe életében és tanúságtételében jelleme megnyilatkozik a világ előtt. Önzetlen életük tanúságtétele és jóságáról, kegyelméről, igazságáról szóló üzenetük hirdetése szöges ellentétben áll a világ önzésével, büszkeségével és hazugságával.

Isten végső felhívása

Angyal száll alá a mennyből, közvetlenül Isten trónjától egy üzenettel, amely kihívja népét Babilon hitehagyóvá lett vallási-politikai szövetségéből. Isten figyelmeztet: „Leomlott, leomlott a nagy Babilon, és ördögök lakhelyévé lett, minden tisztátalan lélek börtönévé, és minden tisztátalan és utálatos madár börtönévé” (Jel 18:2). Ez tükrözi a második angyal üzenetét, aki szintén Babilon bukását jelentette be (Jel 14:8). Ez Isten utolsó felhívása az egész emberiséghez. Sürgeti azokat, akik az Ő nevéről neveztetnek: „Menjetek ki belőle, én népem, hogy ne legyetek részesek bűneiben, és csapásai ne érjenek titeket” (Jel 18:4)! „…a bűn törvényszegés” (1Jn 3:4), ezért Isten arra hívja népét, hogy menjen ki minden törvényszegő egyházból. Miért? „Mert bűnei az égig hatottak, és Isten megemlékezett gonoszságairól” (Jel 18:5). Babilon gonoszságának pohara betelt. Isten pontos nyilvántartást vezet a földi hatalmak bűneiről, és amikor azok elérnek egy bizonyos szintet, Isten azt mondja: „Elég!”

Éppen ez történt Noé napjaiban. Isten a megváltás üzenetét küldte az özönvíz előtti világnak, de amikor bűneik elérték a határt, miután a földön minden embernek lehetősége volt a bűnbánatra, jött az eső. Ugyanezt látjuk Szodoma és Gomora pusztulásakor. Amikor a bűnök túllépték a határt, alászállt a tűz.

Ez volt a helyzet az ókori Babilonnal is. Isten egymás után küldte az üzeneteket Babilonnak, bűnbánatra szólítva vezetőit és népét, de amikor elutasították, a médek és perzsák megszállása következett. Isten irgalma hosszan tűr önfejű gyermekei irányában. Minden esélyt megad a megtérésre. Elküldi Lelkét szívükbe. Prófétai figyelmeztetéseket küld, sürgető felhívásokat intéz, de mindenkinek megadja a választás szabadságát. A lelki Babilon, akárcsak ősi megfelelője, megkeményíti szívét a lázadásban.

A démoni erők végül teljesen átveszik az irányítást a modern, szellemi Babilon felett, ami „ördögök lakhelyévé lett, minden tisztátalan lélek börtönévé” (Jel 18:2). Isten népét betölti a Szentlélek, Babilont pedig démonok uralják. Amikor bármely egyén vagy vallási szervezet tudatosan elfordul a Szentírás tanításaitól, nyitottá válik a szellemi téveszmék előtt. Az egyetlen módja, hogy elkerüljük a szentségtelen démonok irányítását, ha a Szentlélek irányít.

A lelki Babilon csalásai egyetemesek lesznek, mert minden nemzet inni fogja paráznaságának borát. Amint az előzőekben láttuk, a bor a hamis tanokat jelképezi. Akik Babilon borát isszák, gondolkodásukban megzavarodnak. Összetévesztik a tévedést az igazsággal és arra a következtetésre jutnak, hogy az igazság a tévedés. „Mert paráznaságának borából ivott minden nép, és a föld királyai vele paráználkodtak, és a föld kereskedői fényűzésének erejéből meggazdagodtak” (Jel 18:3)!

A paráznaság tiltott egyesülés. Három csoport kapcsolódik össze benne: Babilon (a világ összes hamis vallása, beleértve a spiritizmust, a pápai hatalommal szövetségben), a föld királyai (politikai/állami hatalmak) és a kereskedői (gazdasági erők). „Amikor a protestantizmus átnyújtja kezét a szakadékon, hogy megragadja a római hatalom kezét, amikor a feneketlen mélység felett kezet fog a spiritizmussal, e hármas szövetség nyomása alatt országunk eltiporja majd az alkotmány minden elvét. Amikor helyet adnak a pápai hamisságok és csalások gyakorlásának, akkor megtudjuk, hogy elérkezett Sátán csodatevéseinek ideje, elközelgett a vég” (Ellen G. White: Testimonies for the Church. 5. köt. 451. o.).

Sátán csodatevéseire olyan mértékű megnyilvánulásával fog válaszolni a mennyei hatalom, ami pünkösd óta a leghatalmasabb – a Szentlélek kiáradásával a kései esőben. A föld fényleni fog Isten dicsőségétől. Az evangéliumot olyan emberek fogják hirdetni világszerte, akik élő tanúi átalakító erejének. Őszinte szívű férfiak és nők tömegei menekülnek majd el Babilonból és alkotnak közösséget Krisztus követőivel. Aztán Jézus dicsőségben hazaviszi gyermekeit.

#### Gyakorlati alkalmazás

Elmélkedjünk: A két legfontosabb dolog az életben, hogy ismerjük Jézust és másoknak is segítsünk megismerni Őt. Másképp fogalmazva: készen álljunk Jézus eljövetelére és segítsünk másoknak, hogy ők is felkészüljenek. Minél közelebb kerülünk Krisztushoz, annál inkább bemutatjuk dicsőségét a világnak. „Az Ige testté lett, és közöttünk lakozott, és láttuk az ő dicsőségét, mint az Atya egyszülöttjének dicsőségét, aki teljes volt kegyelemmel és igazsággal… Mi mindnyájan az ő teljességéből kaptunk kegyelmet kegyelemre” (Jn 1:14, 16). Isten dicsőségét tükrözni annyit jelent, mint beteljesedni Krisztus szeretetével, kegyelmével és erejével, nevének dicsőségére és országának tiszteletére élni.

A következő héten gondolkozzunk az alábbi kérdéseken:

1.  Van-e bármi, amit jobban szeretek Jézusnál? Ha igen, mi ez a „bálványom”? Mi foglalja le az időmet? Mivel töltöm a szabadidőmet?

2.  Mennyire tükrözi az életem a külső hitvallásomat? Hogyan tanúskodnak a tetteim a lelki elköteleződésemről?

3.  Ha Jézus eljönne ma, készen lennék? Ha nem, miért nem?

`Jegyzetek`