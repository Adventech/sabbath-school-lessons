---
title:  Tanítói melléklet
date: 21/04/2023
---

#### Áttekintés

Az ítéletről gondolkodva sok keresztényt félelem tölt el. Úgy képzelik el Istent, mint aki a mennyei tárgyalóteremben a világegyetem legfőbb ítélőbírájaként gondosan összeveti jó és rossz cselekedeteinket. Az a homályos elképzelésük, hogy amennyiben a jótetteik többet nyomnak a latba a rosszaknál, akkor üdvözülnek, ám ha a rosszak vannak túlsúlyban, elkárhoznak.

Az e heti tanulmányban meglátjuk majd, hogy ez a nézet hamis, egyike Sátán hazugságainak, amivel rossz fényben tünteti fel Isten jellemét. Úgy akarja láttatni Istent, mint bosszúszomjas bírót, valamiféle dühös zsarnokot, aki minden elkövetett bűnért meg akarja büntetni teremtményeit.

A tanulmány úgy mutatja be Istent, mint aki maga a végtelen szeretet, mindent megtesz a megmentésünk érdekében. Jobban vágyik arra, hogy a mennyben legyünk, mint mi. Az ítélet arról az isteni valóságról tanúskodik, hogy a menny mindent megtett az emberiség megmentése érdekében. Ha elveszünk, az azért lesz, mert folyamatosan elutasítottuk szeretetének hívását. Jócselekedeteink fontosak az ítéletben, mert bizonyítják Isten feltétel nélküli, kimeríthetetlen szeretetét, ahogyan az Krisztusban a kereszten megnyilvánult. Arról tanúskodnak, hogy Jézusba vetett hitünk őszinte. Amikor elismerjük, mit tett értünk a múltban, mit tesz most és mit fog tenni ezután, az arra indít, hogy örökké Őt akarjuk szolgálni.

#### Kommentár

A jelenések könyve kijelenti, hogy „eljött ítéletének órája” (Jel 14:7). Nem közli annak pontos jellegét, illetve az időpontot sem, amikor elkezdődik. Dániel viszont igen. Dániel 7-9 és Jelenések 14:7 összefügg egymással. Világosan rávilágítanak úgy az ítélet jellegére, mint annak idejére. Dániel próféta könyve segít megérteni A jelenések könyvét. Amikor Dániel a 7. fejezetben elmagyarázza az ítélet jellegét, abban az összefüggésben teszi, hogy Krisztus győzött e világ zsarnok hatalmai felett. A fejezet korábbi szakaszában azt olvassuk, hogy négy vadállat tűnik fel a színen Isten népének elnyomójaként. Dániel 7:17, 23 versei szerint ezek a vadállatok királyokat, illetve birodalmakat jelképeznek. A 7. fejezet kulcs­szavai a „királyság” és a „hatalom”.

A világban harc folyik az uralomért. Végül a „kis szarv” jelenik meg, mint vallási-politikai hatalom, amely megváltoztatja Isten törvényét és arra törekszik, hogy az egész földet uralma alá vonja. Figyelmünket a próféta ezután a földről a menny felé irányítja. Az „Öregkorú”, mennyei Atyánk, egybehívja a mennyei ítélőszéket. Az Emberfia, Jézus, csatlakozik hozzá. Az ítéletben nyilvánvalóvá válik, hogy Krisztus a világegyetem jogos bírája. Dániel kijelenti: „Láttam az éjszakai látomásban, hogy íme, az ég felhőin jött valaki, olyan, mint egy emberfia. Az öregkorúhoz ment, és eléje vitték őt. És hatalom, dicsőség és uralom adatott neki, hogy minden nép, nemzet és nyelv őt tisztelje. Hatalma örökkévaló hatalom, amely nem szűnik meg, és királysága sem pusztul el” (Dán 7:13-14).

Az ítéletben az egész világegyetem előtt nyilvánvalóvá válik, hogy Krisztus az egyetlen jogos és igazságos ítélő. Bizonyítást nyer, hogy Sátán birodalma gonosz, csaláson alapszik, önző és destruktív. A menny­ről pedig az derül ki, hogy a Szentháromság minden tőle telhetőt megtett azért, hogy megváltást szerezzen az egész emberiségért a kereszten. A kis szarv (a római pápaság) és minden földi hatalom ítélet alá esik ebben a folyamatban. Az ítélet Isten népén kezdődik. Ennek eredményeképpen pedig Isten rájuk bízza azt is, hogy Krisztussal együtt ítélkezzenek a millennium alatt, ami a második advent után következik. Az ítélet jó hír, nem pedig rossz az odaszentelt életű keresztényeknek, akik hűségesek Krisztushoz, bíznak kegyelmében és felöltöztek igazságosságába.

Dániel a 7. fejezetet Belsazár, babiloni király uralkodásának első évében írta. Az Andrews Egyetem egykori tanára, Siegfried Horn, Ph. D. régész szerint: „A babilóniaiak igen borúlátóak voltak a másvilágot illetően. Az ő alviláguk, a holtak birodalma sötét vidék volt, tele porral, ahol a kenyér keserű volt, a víz sós, a holtak pedig tollakkal fedték be testüket a hideg ellen. A sötétben csak a napistentől kérhettek fényt, élelmet, vizet” (Ministry. 1981. december, 54. köt. 12. szám, 25. o.).

Horn így folytatja fejtegetését: „Az egyiptomiak és a babilóniaiak ítélettel kapcsolatos nézetei között van egy jelentős különbség. Míg arról elég keveset tudunk, hogy mit gondoltak a babilóniaiak a másvilági sorsukról, addig az egyiptomiak számos feljegyzést hagytak ránk a hitükkel kapcsolatban. Ezek a temetkezési feliratok, feljegyzések az Óbirodalom piramisszövegeitől a középbirodalmi koporsószövegeken át az újbirodalmi Halottak könyvéig terjednek. Ebben a csaknem 3 000 évet felölelő korszakban a hitük változott némileg, amint a különféle szövegek bizonyítják… Az iratok nagy részletességgel taglalják úgy szóban, mint képekben, mit várhat az ember halála után, hogyan biztosíthatja a pozitív végkimenetelt az isteni bírák előtt folyó ítéletben” (i. m. 27. o.).

Az egyiptomi Halottak könyve grafikusan ábrázolja az ítélettel kapcsolatos egyiptomi nézetet. A gondolatot a „Tárgyalóterem” című rész taglalja a maga teljességében, ott dől el a holtak sorsa. „Ozirisz ül az ítélőcsarnokban, előtte az igazság mérlege, és ítéletre várja az elhunytakat. Akik megbuknak a próbán, azok megsemmisülnek… Ez a bonyolult és hosszadalmas szöveg tartalmazza a negatív vallomást, aminek során az elhunyt azzal bizonygatja (először Ozirisznek, majd a 42 másik bírának), hogy méltó az életre, hogy felsorolja azokat a bűnöket és kihágásokat, amiket nem követett el. Majd az elhunyt szívét megmérték úgy, hogy a mérleg másik serpenyőjébe Maat istennő tolla került” (Ancient Egypt Online. „The Judgment of the Dead” [https://ancientegyptonline.co.uk/judgmentofthedead/]).

Ha az egyén rossz cselekedetei többet nyomtak a mérlegen, mint a jók, akkor a mérleg az örök kárhozat felé billent és a szívét odadobták egy szörnynek, aki ott várakozott, hogy felfalhassa. Az egyiptomi szövegek azt is világossá teszik, hogy szinte senki sem nyerhetett vitát az istenek ellen, akik érzéketlennek és szeretetlennek tűntek, pusztításra készen.

Fontos megfigyelni a különbséget az ítélettel kapcsolatos ókori pogány nézetek és a bibliai tanítás között, ahogyan azt Dániel és Jelenések próféciái bemutatják. Jel 14:7 kijelenti: „Eljött ítéletének órája”. Ez az óra nemcsak annak az ideje, amikor Isten megítéli a világot, hanem annak is, amikor nyilvánvaló lesz Isten szeretete és kegyelme az egész világegyetem előtt. Amikor Krisztus meghalt a kereszten, az egész univerzum szemtanúja volt Isten szeretetének. A Golgota keresztjénél nem lehet nagyobb bizonyíték Isten szeretetére. A kereszten Isten végérvényesen bizonyította, hogy Ő a szeretet.

Mégis vannak még válaszra váró kérdések a jó és a rossz kozmikus küzdelmével kapcsolatban. Miként vonatkozik Isten szeretete minden egyes emberre? A föld összes lakójának elegendő bizonyítéka volt-e, amelyek alapján örökre szóló döntést hozhat? Megtett Isten minden tőle telhetőt azért, hogy minden embert megmentsen? Van még bármi, amit megtehetett volna? Annak érdekében, hogy az univerzum örökre biztonságban legyen és az el nem bukott világok lakóinak és minden kor megváltottainak szívében kétség nélkül meggyökerezzen Isten szeretete, ezekre a kérdésekre válaszolni kell, és meg is kapjuk a választ mindegyikre.

Az ítélet lefolytatása után az egész világegyetem összhangban és örömmel fogja énekelni: „Nagyok és csodálatosak a te tetteid, mindenható Úristen, igazságosak és igazak a te utaid, nemzetek Királya! Ki ne félne téged, Uram, és ki ne dicsőítené a te nevedet, hiszen egyedül te vagy szent! Mert a pogányok eljönnek mind, és leborulnak előtted, mert igazságos ítéleteid nyilvánvalóvá lettek” (Jel 15:3-4).

A megváltottak és az elveszettek, az üdvözültek és a gonoszok egyaránt el fogják ismerni, hogy Isten igaz, igazságos, szeretetteljes minden cselekedetében. Az univerzum pedig örök időre biztonságban lesz, mert Isten szeretete bizonyosságot nyert úgy a kereszten, mint a föld végítéletében.

#### Gyakorlati alkalmazás

Személyes elmélkedésre: Az e heti tanulmány gazdag lelki tanulságokkal szolgál mindennapi életünkre nézve. Az első fontos elv, amit megtanulhattunk, hogy a föld történelmének különleges idejében élünk, mert elérkezett Isten ítéletének órája. Most dől el minden ember sorsa. Ahogyan a zsidó vallási naptárban az engesztelés napja az ítélet ideje is volt, amikor Isten minden gyermeke összegyűlt a szentély körül, megvallva bűneiket és megvizsgálva szívüket, úgy az ítélet órájával kapcsolatos felhívás is bűnbánatra, megtérésre és a bűnök elhagyására szólít. Ez a hívás tulajdonképpen Isten kérlelése az emberek felé, hogy a föld történelmének csúcspontján teljesen adják át az életüket Krisztusnak.

A második fontos igazság, hogy ha Krisztusban vagyunk, nem kell félnünk az ítélettől. Miénk lehet a bizonyosság, hogy szerető Urunk átvisz azon. Jézus nemcsak a bíránk, hanem a védőügyvédünk is (Jn 5:22; 1Jn 2:1). Ha a földi bíróságon valakinek ugyanaz lenne a bírája, mint a védőügyvédje, az komoly összeférhetetlenséget jelentene. A mennyei tárgyalóteremben azonban az igazság mérlege a mi javunkra billen. Ha van mód arra, hogy Jézus megmentsen, meg is teszi.

A harmadik bibliai igazság, hogy Krisztus végül igazolást nyer, Sátánt leleplezik, az igazak pedig üdvözülnek. Ha megértjük A jelenések könyvének képét az ítéletről, akkor bizonyosságot nyerünk afelől, hogy egy napon az egész világegyetem hódolattal fog leborulni Teremtőnk, Megváltónk és győztes Királyunk előtt.

Beszéljük meg:

1.  Hogyan ad bizonyosságot a tudat, hogy bíránk egy személyben a védőügyvédünk is?

2.  Mit jelent teljes mértékig elköteleződni Krisztus mellett az ítélet órájában, amely a föld történelmének csúcspontján jön el?

`Jegyzetek`

---

#### Ellen G. White idézetek

Szemelvények Ellen G. White írásaiból, 3. köt., „Krisztus az üldözött szentek oldalán áll” című alfejezet.