---
title:  Dicsőség Istennek!
date:  19/04/2023
---

Amikor az Ószövetségben vizsgáljuk az „adjatok dicsőséget Istennek” kifejezés előfordulását, érdekes módon azt találjuk, hogy gyakran (de nem kizárólagosan) az isteni ítélettel összefüggésben jelenik meg (Józs 7:19; 1Sám 6:5; Jer 13:15-16; Mal 2:2), éppen úgy, mint az első angyal üzenetében (Jel 14:7). Ezzel a gondolattal találkozunk Jel 19:1-2 verseiben is: „Halleluja, az üdvösség, a dicsőség és a hatalom az Úré, a mi Istenünké, mert igazak és igazságosak az ő ítéletei” (ÚRK).

`Olvassuk el 1Kor 3:16-17, 6:19-20 és 10:31 verseit! E szakaszok szerint mi az egyik módja Isten dicsőítésének?`

Pál apostol szerint a testünk Isten temploma, Isten Lelke lakozik bennünk, megszentelve az Ő jelenléte által. A Szentírás arra hív mint egy kürtszó, hogy az életünk minden részében dicsőítsük Istent. Amikor Ő az életünk középpontja, egyedül arra vágyunk, hogy dicsőséget adjunk neki úgy az étrendünkkel, mint az öltözetünkkel, a szórakozásunkkal és azzal, ahogyan az emberekkel bánunk. Dicsőítjük Istent, ha a jellemét, a szeretetét mutatjuk be a világban azzal, hogy elköteleződünk akaratának teljesítése mellett. A föld végidei ítéletének fényében ez még fontosabbá válik.

`Mire szólít Pál apostol Róm 12:1-2 szakaszában az életünk minden választásával kapcsolatban?`

Az újszövetségi görögben a testekre vonatkozó szó az, hogy szómata, aminek jobb fordítása volna a lényünk teljessége – test, elme, érzelmek. Egy angol fordítás az „okos tiszteleteteket” helyett az „okos istentiszteleteteket” kifejezést használja. Más szóval, amikor az ember teljes mértékben elkötelezi magát „Isten félelme és dicsőítése” mellett minden tettével, értelmét, testét és érzelmeit neki adva, ez az okos istentisztelet. Az Isten ítéletének fényében pedig az engedelmesség elhatározása valóban jó gondolat!

Gondolkodjunk azon, hogy mit kezdünk a testünkkel! Mit tehetünk annak érdekében, hogy valóban dicsőítsük Istent a testünkkel is?

---

#### Ellen G. White idézetek

Istennek adnunk dicsőséget, ez jellemünkben az Ő jellemének a kinyilatkoztatása, s ezzel tesszük Őt ismertté. Bármi módon is tesszük ismertté az Atyát vagy a Fiút, Istent dicsőítjük meg. – A Te Igéd igazság, 7. köt., 979. o.

A Gondviselés kivezette Isten népét a világ fényűző szokásaiból, az étvágy és szenvedély kielégítéséből, hogy az önmegtagadás és a minden dolgokban való mértékletesség alapzatán foglalják el helyüket. Az a nép, amelyet Isten vezet, különleges nép lesz. Nem lesznek olyanok, mint a világ. Ha követik Isten vezetését, akkor eleget tesznek az Ő szándékainak, és akarata alá rendelik akaratukat. Krisztus lakik majd a szívükben. Isten temploma szent lesz. Testetek, mondja az apostol, a Szentlélek temploma. Isten nem várja el gyermekeitől, hogy testi erejük rovására tagadják meg magukat. Azt kéri tőlük: engedelmeskedjenek a természet törvényének, hogy megóvják testi egészségüket. A természet ösvénye az az út, amelyet Ő jelöl ki, ami elég széles bármely kereszténynek. Isten bőkezűen gondoskodott gazdag és változatos élelemről, hogy tápláljon és örömöt szerezzen nekünk. De hogy örvendezni tudjunk a természetes étvágynak, amely megóvja egészségünket és meghosszabbítja életünket, korlátot szab étvágyunknak. Így szól: Vigyázzatok! Fékezzétek meg, tagadjátok meg a természetellenes étvágyat! Ha romlott étvágyat táplálunk, megszegjük lényünk törvényeit. A felelősség ránk hárul, ha visszaélünk testünkkel, és betegséget zúdítunk magunkra. – Étrendi és táplálkozási tanácsok, 160. o.

Az ember Isten alkotása, az Ő fő műve, akit magasztos és szent céllal teremtett. Isten szeretné beírni törvényét az emberi test templomának minden elemébe. Minden idegsejtet, minden izmot, az összes értelmi és fizikai képességet tisztán kell megőriznünk.

Az Úr elvárja, hogy testünk a Szentlélek temploma legyen. Láthatjuk tehát, milyen ünnepélyes felelősség hárul minden emberre! Ha a testünket beszennyezzük, magunknak ártunk, sőt mi több, másoknak is…

Legyetek bátrak, és győzzetek le minden szokást, ami beszennyezhetné a lélek templomát! Teljes mértékben Istentől függünk, és hitünk akkor erősödik, ha még akkor is hiszünk, ha nem értjük teljességében a ránk vonatkozó isteni tervet, vagy azt, hogy mit hozhat ránk az isteni gondviselés. Hitünk eredményeképpen emeljük tekintetünket az ég, az eljövendők felé, és támaszkodjunk az egyedüli erőre, ami tökéletessé tehet bennünket Őbenne. – Reflecting Christ, 165. o.

Isten életképes áldozatot vár el. Testünk, mondja nekünk, a Szentlélek temploma, hajléka. Ezért elvárja mindattól, aki az Ő mását viseli magán, hogy őrizze meg a testét Isten szándékaira és dicsőségére. „Nem a magatokéi vagytok – mondja az ihletett apostol –, mert áron vétettetek meg; dicsőítsétek azért az Istent a ti testetekben és lelketekben, amelyek az Istenéi.” (1Kor 6:19–20) Hogy erre képesek legyünk, adjunk az erényhez tudást, a tudáshoz önuralmat, az önuralomhoz állhatatosságot. Kötelességünk megtanulni, hogyan őrizzük meg testünket a lehető legegészségesebb állapotban. Az is szent kötelességünk, hogy kövessük a tudást, melyet Isten kegyelmesen közöl velünk. – Bizonyságtételek a gyülekezeteknek, 2. köt., 70. o.