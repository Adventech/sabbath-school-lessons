---
title:  További Tanulmányozásra
date:  21/04/2023
---

Gondolkodjunk még Pál szavain Zsid 7:25 versében: „üdvözíteni tudja örökre azokat, akik általa járulnak Istenhez” (RÚF). Örökre üdvözíti! A magyar fordításokban mindenképpen, mindenkor vagy örökre szavakkal visszaadott görög szó jelentése az, hogy „teljesen”, „tökéletesen”. Jézus ment meg bennünket, a mi részünk az, hogy átadjuk magunkat neki, igényeljük a győzelmét. Benne kell bíznunk, nem önmagunkban!

„Így foglalhatjuk össze a Jelenésekben a »féljétek az Istent« kifejezést: ez Isten utolsó hívása az emberiségnek, hogy válasszák Őt, a dicsőséges, fenséges Istent… aki győz a vele és az emberiséget illető tervével szembeszegülő gonosz erői felett (lásd Jel 14:9-11). Ez a félelem nem rettegésben, remegésben nyilvánul meg, legalábbis most (lásd Jel 6:14-17), hanem Isten törvényének örömteli és szeretetből fakadó elfogadásában, kizárólag az Ő imádásában. Egyetlen más hatalom sem tartható méltónak ilyen tiszteletre és hűségre. Valójában nincs is más választás, mert a kozmikus horizonton mutatkozó lehetőségek csupán a megsemmisülésre ítélt démoni erők tettei (Jel 16:13-14; 17:14; 20:11-15). Az Úr félelme tehát egy pozitív isteni hívás… hogy a kozmikus küzdelemben álljunk Isten oldalára, örömmel álljunk meg hatalmas dicsőséggel övezett jelenlétében, hiszen örök közösségben leszünk vele (Jel 21:3-4; 22:3-5)” (Ángel Manuel Rodriguez: The Closing of the Cosmic Conflict: Role of the Three Angels’ Messages. 27. o.).

**Beszélgessünk róla!**

`1) Gondolkozzunk Isten felmérhetetlen hatalmán, aki megteremtette és fenntartja az egész világmindenséget! A kozmosz végtelenségét el sem tudjuk képzelni, akkor hogyan lehetnénk képesek felfogni, milyen a Teremtő? Tűnődjünk el azon, hogy mennyivel nagyobb, hatalmasabb nálunk, aki egy nap majd megítél bennünket!`

`2) A szentség és a győzelem bibliai fogalmairól beszélve hogyan kerülhetjük el a legalizmus csapdáját? Miért kell mindig tisztában lennünk azzal, hogy üdvösségünk egyedüli reménye Krisztusnak a kereszten, értünk aratott győzelme, függetlenül a mostani győzelmeinktől (vagy kudarcainktól)?`

`3) Miért van az, hogy gyakran elesünk a bűn feletti győzelem ígéretei ellenére is, nem érjük el az igazságnak azt a szintjét, amire Jézus adott példát és amit nekünk is megígért? Milyen hibákat követünk el, amikor nem engedjük Istennek véghezvinni az életünkben azt, amit megígért?`

---

#### Ellen G. White idézetek

Szemelvények Ellen G. White írásaiból, 3. köt., „Krisztus az üldözött szentek oldalán áll” című alfejezet.