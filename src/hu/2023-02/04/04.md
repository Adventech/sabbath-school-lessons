---
title:  Istenfélő Életet Élni
date:  18/04/2023
---

A fogyasztói társadalom világában, amikor a szekuláris értékek az ember énjét helyezik a középpontba, a menny éppen arra hív, hogy elfordulva az énközpontúság zsarnokságától és önmagunk fontosságának pöffeszkedésétől Istent helyezzük az életünk középpontjába. Vannak, akiknek az élete a pénz körül forog, másoknál az örömök vagy a hatalom a központi kérdés. Megint mások talán a sportra, a zenére vagy a szórakozásra fókuszálnak. A jelenések könyvének üzenete harsonaszóként hív Isten félelmére, tiszteletére, mert Ő az életünk igazi központja.

`Mit tanítanak Mt 6:33, Kol 3:1-2 és Zsid 12:1-2 versei arról, hogy Istennek kell életünk középpontjában lennie?`

A föld végső küzdelmének központi kérdése az emberek elméjéért dúló harc. Ez tulajdonképpen a szövetségi hűség, a tekintély és az Isten akarata iránti elköteleződés körül forog. A jó a nagy küzdelem utolsó csatáját a gondolataink uralmáért vívja a gonosz ellen. Pál apostol így tanácsol: „az az indulat legyen bennetek, mely volt a Krisztus Jézusban is” (Fil 2:5; az angol King James fordításban az indulat helyett az értelem szó szerepel – a fordító megjegyzése.). Lényünk „citadellája” az értelmünk, ez a cselekedeteink kútforrása. A „legyen” szó a döntésre, a választásra, az akarat tudatos cselekedetére utal. Krisztusi indulat legyen bennünk – azt jelenti az ennek érdekében meghozott döntés, hogy a gondolatainkat az örökkévalóság dolgaival töltjük meg, engedjük, hogy Jézus formálja azokat. A tetteink mutatják meg, hol tartanak a gondolataink. Isten félelme azt jelenti, hogy övé az első hely az életünkben. Figyeljük meg, hogy bizonyos értelemben milyen könnyű irányítani a gondolatainkat, legalábbis amikor ennek tudatában vagyunk! Gyakran az a baj, hogy ha nem igyekszünk tudatosan a helyes dolgokkal foglalkozni, „az odafelvalókkal… nem a földiekkel” (Kol 3:2), bukott, bűnös természetünk miatt a gondolataink természetes módon az alantas, világi dolgok felé húznak. Éppen ezért kell céltudatosan, szánt szándékkal azt választanunk, hogy a mennyei dolgokról gondolkozunk, ahogyan Pál mondta, élve a szabad akarat szent ajándékával.

„Továbbá, testvéreim, azokról gondolkozzatok, amik igazak, amik tisztességesek, amik igazságosak, amik tiszták, amik szeretetreméltók, amik jó hírűek, ha van valami erényes, és ha van valami dicséretes” (Fil 4:8, ÚRK). Hogyan tanulhatjuk meg azt, amit itt mond Pál?

---

#### Ellen G. White idézetek

Figyelmeztetést kaptam arra vonatkozóan, hogy minden hívőnek őrködnie kellene imában, hogy ne valljon kudarcot a keresztény élet harcaiban. Minden embernek naponta reggel, délben és este kell keresnie az Urat teljes szívvel, és engednie, hogy elméje elmélyüljön Isten Igéjében, hogy megérthesse annak elvárásait.

A legfontosabb dolog szolgálni az Úrnak szívünk teljes erejéből, és keresni, hogy az övéi legyünk lélekkel és értelemmel. Mindazok, akik tanácsért jönnek a Megváltóhoz, megfelelő segítséget kapnak, ha alázatos magatartást tanúsítva bizalommal kapaszkodnak az ígéretbe: „Kérjetek és adatik néktek; keressetek és találtok; zörgessetek és megnyittatik néktek.” (Mt 7:7)

Tegyétek magasra a mércét. Kezdjétek a teljes odaadással, majd folytassátok az Úr parancsolatai iránti egyszerű engedelmességgel. Az Ige egyetlen fontos kijelentését sem szabad figyelmen kívül hagyni. – This Day With God, 128. o.

Uralkodj gondolataidon. Nem könnyű feladat ez, s nem is fog menni neked hatalmas, sőt súlyos erőfeszítés nélkül. Isten mégis ezt várja el tőled. Ez a kötelesség nyugszik minden felelős lényen. Isten felelősnek tart a gondolataidért. Ha belemerülsz a hiú ábrándozásba, ha megtűröd, hogy gondolataid tisztátalan tárgyakon időzzenek, bizonyos fokig olyan bűnös vagy Isten előtt, mintha el is követted volna, amire gondolsz. Csak az alkalom hiánya tart vissza elkövetésétől. A nappali és éjjeli ábrándozás és álmodozás rossz, és rettentően veszélyes szokás. Az ilyen szokásokat, ha megrögződtek, csaknem lehetetlen megtörni, és ártatlan, szent, magasztos tárgyakra irányítani a gondolatokat. Ha uralkodni akarsz gondolataidon, ha meg akarod akadályozni, hogy hiábavaló és romlott elgondolások szennyezzék be lelkedet, válj megbízható őrré a szemed, füled és összes érzékszerved felett. Egyedül a kegyelem hatalma képes elvégezni ezt a legkívánatosabb javulást. Mert te magadban gyönge vagy ehhez. – Bizonyságtételek a gyülekezeteknek, 2. köt., 561. o.

„Csendesedjetek el, és ismerjétek el, hogy én vagyok az Isten!” (Zsolt 46:11) A keresztényeknek legyen gondjuk rá, hogy szívesen elmélked­jenek, és birtokában legyenek az odaszentelődés lelkületének. Úgy tűnik, sokan sajnálják az elmélkedéssel töltött perceket, és az Írás tanulmányozására, az imádságra szánt időt elpocsékolt időnek tekintik. Bárcsak Isten szemszögéből látnák ezeket a dolgokat! Akkor a mennyek országának kérdését a legelső, legfontosabb helyre tennék. Ha a menny felé irányítjuk szívünk gondolatait, az éltető erővel tölti el lelkünket és mindennapi teendőinket. Ha a mennyeiekre összpontosítjuk elménket, az életet és buzgóságot visz minden törekvésünkbe…

Amikor az elme ilyen dolgokkal töltődik fel…, a Krisztusban hívő jókat tud majd előhozni szívének kincsestárából. – Isten fiai és leányai, 109. o.