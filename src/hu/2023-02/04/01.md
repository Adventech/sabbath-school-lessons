---
title:  Féljétek Istent És Adjatok Dicsőséget Neki!
date:  15/04/2023
---

### E heti tanulmányunk
1Mózes 22:12; Prédikátor 12:15-16; 1Korinthus 3:16-17; Kolossé 3:1-2; Zsidókhoz 12:1-2;

> <p></p>
> Jelenések 14

„Itt van a szenteknek békességes tűrése, itt akik megtartják az Isten parancsolatait és a Jézus hitét” (Jel 14:12)!

Valahogy így hangzik a dán Sren Kierkegaard egy példázata a végidőről: Tűz ütött ki egy nagy színházban a színfalak mögött. Az előadás egyik szereplője, a bohóc kilépett a színpadra, hogy figyelmeztesse a közönséget: Menjenek ki, tűz van! A nézők ezt viccnek vélték, azt gondolták, hogy csupán a műsor része, csak tapsoltak. A bohóc megismételte a figyelmeztetést: Induljanak kifelé, menjenek ki! Minél határozottabban mondta, a közönség annál hangosabban tapsolt. Kierkegaard szerint így ér majd véget a világ, vagyis az egészet viccnek képzelő bölcsek egybehangzó tapsolása közepette.

Nem tréfa a világ vége, sem az odavezető események – mint tudjuk. A világ az özönvíz óta a legnagyobb válság előtt áll. A végidő szimbólumaként Péter is utal a vízözön történetére, figyelmeztet, hogy amint a régi világ víz által pusztult el, az utolsó időben „az egek ropogva elmúlnak, az elemek pedig megégve felbomlanak, és a föld és a rajta lévő dolgok is megégnek” (2Pt 3:10). Figyelmeztetést kaptunk arról, hogy mi közeledik, tehát most fel is kell készülnünk rá. 

---

#### Ellen G. White idézetek

Amint hajdanán Isten megismertette akaratát a rabszolgasorsban levő azon zsidókkal, akik már elszakadtak az egyre züllöttebb világ gyakorlataitól és szokásaitól, úgy fogja világosságát árasztani mindazokra, akiknek fontos az „így szól az Úr” alapelv. Velük közli elvárásait, mivel ők kevésbé ragaszkodnak a világhoz, a hivalkodáshoz, a büszkeséghez és becsvágyhoz, nem vágynak hírnévre, hanem Isten különleges népeként szilárdan megállnak. Igéjének jelentését ezeknek az embereknek fogja kinyilatkoztatni. Isten a fogságban levő zsidóknak különösen akkor mutatta meg a hatalmát, amikor szemléltette a világ nagy uralkodóinak hiányos bölcsességét is. Előtte az emberi bölcsesség balgaságnak számít…

Most az a feladat hárul ránk, hogy vigyük el a világnak a béke és nyugalom üzenetének világosságát. Kezünkbe olyan zászló adatott, amelyen a következő felirat áll: „Itt van a szenteknek békességes tűrése, itt, akik megtartják az Isten parancsolatait és a Jézus hitét!” Ez egy különleges üzenet, amely majd kiváltja az elkülönülést, ezért nem szabad félreérthetően hangoztatni. Olyan üzenet ez, amelynek el kell fordítani az emberek figyelmét a kiszáradt, repedezett kutaktól az élő Víz kútfeje felé. – Letter 60, 1898.

Hát nem elég baj történik körülöttünk ahhoz, hogy felismerjük a ránk leselkedő veszélyt? Emberi roncsokat látunk mindenfelé. Elhagyott családi oltárok, szétdúlt családok. Az igaz elvek érthetetlen felrúgását látjuk és az erkölcsi színvonal süllyedését. A bűnök egyre sokasodnak. Ez hozta a Földre Isten büntetését az özönvíz idején és Sodoma pusztulásakor is. Közeledünk a véghez. Isten régóta tűri már az emberek romlottságát, azonban a büntetés bizonyos. Akik a világ világosságának tartják magukat, vessenek el maguktól minden gonoszságot! Ugyanaz a lelkület támad az igazság ellen, mint Krisztus napjaiban. A Biblia-munkások befeketítésére – bibliai érvek hiányában – hamis vádakat koholnak azok, akik elvetik Isten törvényét. Ezt tették a világ Megváltójával, ezt teszik követőivel is. A hazugságokat igazságként fogadják majd el.

Isten megáldotta parancstartó népét. A támadások és a hazugságok csak megerősítik a hitben szilárdakat, akik azt a hitet védelmezik, amelyet a szentek egyszer s mindenkorra megkaptak. De ha a törvény őrei törvénytaposókká válnak, Isten visszavonja védelmező gondoskodását, és sokan elbuknak majd a szabadosság és erkölcstelenség miatt. Akkor pedig valóban nem állhatunk meg ellenségeink előtt. Ám ha Isten népe elkülöníti magát, ha a hívek megkülönböztethetőek lesznek a világtól, mint olyan emberek, akik igazat cselekszenek, akkor Isten lesz védelmük, és semmilyen fegyver nem fog rajtuk. – Bizonyságtételek a gyülekezeteknek, 5. köt., 601. o.