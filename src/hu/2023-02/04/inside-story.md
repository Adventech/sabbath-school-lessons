---
title: Történet
date: 21/04/2023
---

#### ÚJ BARÁTOKÉRT IMÁDKOZNI

_Dimitrij Bagal_

Elena Bagal magányosnak érezte magát a németországi Kochelben. Szibériában született, és új lakhelyén senkit nem ismert. Alig tudott németül. Egy nap új barátért kiáltott az Úrhoz. Akkor még nem sejtette, hogy nem ő az egyetlen orosz anyanyelvű édesanya, aki barátokért imádkozik a városban. Snezanya egy évvel korábban költözött oda. Ugyanazon a napon, amikor Elena barátért imádkozott, Snezanya így kiáltott Istenhez: „Uram, nincs több erőm! Segíts, hogy találkozzak valakivel, akivel beszélhetek a gondjaimról!” Snezanyának két gyermeke volt, 7 és 9 évesek, de ritkán jártak játszótérre, ezen a napon azonban kimerészkedtek. Elena ugyanerre a játszótérre vitte a kislányát. Németül üdvözölte Snezanyát, de hamarosan rájött, hogy mindketten tudnak oroszul. El sem tudta hinni! Beszélgetés közben kiderült, hogy a másik anyuka is a városban él és új barátokat keres. A családok közel kerültek egymáshoz. „Isten megengedte, hogy találkozzam veled, hogy legyen egy barátom” – mondta Snezanya nemrég Elenának. Elena bátorító énekeket és felemelő prédikációkat küld Snezanyának. Imádkozik azért, hogy együtt tanulmányozhassák a Bibliát.

A találkozás után Elena tovább imádkozott új barátokért. Egy nap találkozott Natasával, egy orosz származású nővel, akinek bátorításra volt szüksége. Össze is barátkoztak. Elena rendszeresen küld bibliai ígéreteket neki. Elena még tovább imádkozott új barátokért. Egyszer vásárlás közben találkozott Irinával és meghívta egy teára. A két nő kéthetente találkozik. Elena megtudta, hogy mielőtt Irina Kochelbe költözött, néha elment egy adventista gyülekezetbe. „Isten útjai csodálatosak!” – mondja Elena. Imádkozik, hogy Irinával is együtt tanulmányozhassa majd a Bibliát és később az otthonában egy kiscsoportot tudjon indítani oroszul beszélők számára. Addig is folyamatosan imádkozik új barátokért. Te is imádkozol új barátokért?

---

#### Ellen G. White idézetek

Szemelvények Ellen G. White írásaiból, 3. köt., „Krisztus az üldözött szentek oldalán áll” című alfejezet.