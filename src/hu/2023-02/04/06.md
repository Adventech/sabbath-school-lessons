---
title:  Győztesek A Jelenések Könyvében
date:  20/04/2023
---

„Itt van a szenteknek békességes tűrése, itt akik megtartják az Isten parancsolatait és a Jézus hitét” (Jel 14:12). Ez a képe Isten hűséges népének az utolsó napokban. Viszont akkor és most is egyedül Jézusba vetett hit által tarthatja meg bárki Isten parancsolatait. Figyeljük meg, az idézett szöveg nem azt mondja, hogy a „Jézusban való hit”, bár ez rendkívül fontos, mert a „Jézus hite” kifejezéssel még többet árul el. A hit minősége tette képessé Krisztust arra, hogy győzni tudjon Sátán leghevesebb kísértései felett. A hit Isten ajándéka, amit minden hívő megkap. Amikor gyakoroljuk a Szentlélek által a szívünkbe helyezett hitet, az növekszik. A győzelem nem a saját akaraterőnk miatt következik be, hanem az élő Krisztus ereje munkálkodik általunk. Nem magunk miatt győzünk, hanem Krisztus miatt.

Mi azért lehetünk győztesek, mert Ő győzött, azért kerekedhetünk felül a kísértésen, mert Ő felülkerekedett.

`Olvassuk el Zsid 4:14-16 és 7:25 verseit! Mi a győzelem eszköze, ami által istenfélő életet élhetünk és dicsőséget adhatunk Istennek?`

Jézus, Isten Fia győzött az ördög ravaszságai felett. Isten ígéreteibe vetett bizalommal nézett szembe a kísértésekkel, alávetve magát az Atya akaratának, az Atya erejére támaszkodva. Benne bízva, rá nézve, belé vetett hittel mi is győztesek lehetünk. Számunkra Jézus minden mindenekben, a hármas angyali üzenet is róla szól. A jelenések könyve nem a vereség, hanem a győzelem üzenete, egy olyan népről szól, amely Krisztus kegyelme és ereje által győz.

A „győz” szó valamilyen formája tizenegy alkalommal fordul elő A jelenések könyvében. A keresztény egyházat az I. századtól napjainkig bemutató, a hét gyülekezetről szóló látomásban minden nemzedék soraiban voltak olyan hívők, akiket János „győztesnek” nevez. Az idők végén a „győztesek” örökölnek mindent (Jel 21:7). Ez nem törvényeskedés. A győzelem Jézus Krisztus által történik, akinek tökéletesen igaz, makulátlan élete révén és csakis így kaphatjuk meg az örök élet ígéretét. Ez a cselekvő hit, ami átformál, megváltoztatja az életet, csodálatos kegyelem a hívő életében.

Vannak olyan dolgok az életedben, amelyeket szeretnél legyőzni? Hogyan válthatjuk tettekre a vágyainkat? Milyen gyakorlati lépéseket tehetünk meg, hogy mi is „győztesek” lehessünk?

---

#### Ellen G. White idézetek

A bűnös egyedüli reménysége, ha teljes mértékben Krisztusra hagyatkozik. Isten csak szeretett Fia által fogad el bennünket, és a jó cselekedeteink is csak az Ő szeretete által valósíthatók meg, mely szeretet biztosítja a bűneink bocsánatát. Ez nem a mi érdemünk, és semmit sem kell kapnunk jó cselekedeteinkért cserébe, tehát ne gondoljuk, hogy megváltásunk egy részét a jótettekkel valósítottuk meg. A megváltás és az üdvösség Isten ingyen ajándéka, amit annak kínál fel Krisztus érdemei alapján, aki hisz. A zaklatott lélek a Krisztusban vetett hit által lelhet békére, és jó cselekedeteit nem hozhatja fel érvként megváltása érdekében. – Our High Calling, 118. o.

Ma ezreknek van rá szükségük, hogy megtanulják ugyanazt az igazságot, amelyet Nikodémus a felemelt kígyó segítségével tanult meg. A törvény iránti engedelmességükben bíznak, abban, hogy az majd beajánlja őket Isten kegyébe. Ha kérik az embereket, hogy nézzenek Jézusra, és higgyék el, hogy Ő egyedül kegyelme által menti meg őket, így kiáltanak fel: „Hogy volna lehetséges ez?”

Nikodémushoz hasonlóan nekünk is ugyanúgy kell életre jutnunk, mint aki első volt a bűnösök között. Jézuson kívül „nincsen senkiben másban üdvösség: mert nem is adatott emberek között az ég alatt más név, mely által kellene nékünk megtartatnunk” (Csel 4:12). Hit által kapjuk meg Isten kegyelmét, de nem a hit az üdvözítőnk. A hit nem érdem, hanem kéz, amellyel megragadjuk Krisztust, átvesszük érdemeit, mint orvosságot a bűnre. A bűnt megbánni sem tudjuk Isten Lelkének segítsége nélkül. A Szentírás azt mondja Krisztusról: „Ezt az Isten fejedelemmé és megtartóvá emelte jobbjával, hogy adjon az Izraelnek bűnbánatot és bűnöknek bocsánatát.” (Csel 5:31) A bűnbánat éppúgy Krisztustól jön, mint a megbocsátás. – Jézus élete, 175. o.

„Mert minden, ami Istentől született, legyőzi a világot, és az a győzelem, amely legyőzte a világot, a mi hitünk.” (1Jn 5:4)…

Sátán kísértéseinek azonban nincs hatalma azokon, akik Krisztusra, mint hitük Szerzőjére és Bevégzőjére néznek. Nem tudja rávenni a bűnre azokat, akik hit által elfogadják annak erényeit, aki mindenekben megkísértetett és mégsem vétkezett…

Aki megbánja bűnét és elfogadja Isten Fia életét ajándékul, azt nem lehet legyőzni. Hit által megragadja az isteni természetet és Isten gyermekévé lesz. Imádkozik és hisz. Amikor kísértés környékezi és megpróbáltatás éri, azt a hatalmat kéri, amelyet Krisztus halála tett elérhetővé számunkra, és kegyelme által győz. Ezt minden bűnösnek meg kell értenie. Meg kell bánnunk bűneinket, hinnünk kell Krisztus hatalmában, és el kell fogadnunk az erőt, amely megszabadít és megtart a bűntől…

Az igazságot be kell fogadni a lélekbe, és ez munkálja majd a jellem megszentelődését. Megtisztítja és felmagasztalja az életet, és alkalmassá tesz arra, hogy belépj a hajlékokba, amelyekbe Jézus ment, hogy elkészítse azokat az Őt szeretőknek. – Isten fiai és leányai, 349. o.