---
title:  A Szentély Megtisztítása
date:  30/04/2023
---

Amint már láttuk, Krisztus visszatérése előtt meg kell történnie az ítéletnek. Az angyal hangosan kiáltja, hogy „eljött az ő ítéletének órája” (Jel 14:7). Dániel próféta könyve adja meg az ítélet kezdetének idejét.

`Olvassuk el Dán 8:14 versét! A szentély megtisztítására vonatkozóan milyen időrendi felsorolást találunk Dániel próféta könyvében?`

Minden zsidó pontosan értette a földi szentély megtisztításának a jelentőségét, ami a nagy engesztelési napon történt – ez az ítélet napja volt. Dániel ismerte a szentély megtisztításának és az ítéletnek a fogalmát, a kétezer-háromszáz nap azonban nem volt világos a számára.

`Olvassuk el Dán 8:27 és 9:21-22 verseit! Hogyan reagált Dániel a látomásra a kétezer-háromszáz napról, és mit mondott neki Isten?`

Dániel 8. fejezete végén a próféta elájul. Utána kijelenti: „Álmélkodtam ezen a látomáson, és nem tudtam megérteni” (Dán 8:27, ÚRK) – vagyis a kétezer-háromszáz napról szóló látomást (a többire ugyanis már megkapta a magyarázatot; lásd Dán 8:19-22). A következő rész, Dániel 9. fejezete feljegyzi: Gábriel angyal Dánielhez megy, hogy elmagyarázza neki a kétezer-háromszáz éves próféciát. „Dániel, most jöttem, hogy értelemre tanítsalak” (Dán 9:22).

Dániel felettébb elcsodálkozik, amikor Gábriel felfedi előtte a választ az imájára, ami sokkal nagyobb ívű, mint ahogy képzelhette. Gábriel angyal végigvezette Dánielt a korszakokon, feltárta előtte az igazságot az eljövendő Messiásról, megadta szolgálata kezdetének és kegyetlen halálának pontos idejét. Ezek az események közvetlenül kapcsolódnak Dániel 8. fejezeté­ben a szentély megtisztításához. Más szóval: elválaszthatatlanul kötődik Krisztus halálához az ítélet.

Miért különösen fontos az, hogy Jézus halála (amire Dán 9:24-27 utal) közvetlenül kapcsolódik az ítélethez (Dán 8:14)? Milyen alapvető igazságra mutat rá ez?

---

#### Ellen G. White idézetek

Sátán sok emberrel elhiteti, hogy Dániel és János írásainak profetikus részeit nem lehet megérteni. Pedig az ígéret világosan kifejezi, hogy különleges áldások kísérik e próféciák tanulmányozását. „Az okosok megértik” (Dán 12:10) – mondta Isten Dániel látomásairól. Az utolsó napokban lepattan róluk a pecsét. Krisztus szolgájának, Jánosnak adott kinyilatkoztatásokról pedig így hangzik az ígéret, melyek Isten népét századokon át vezették: „Boldog, aki felolvassa, és boldogok, akik hallgatják ezeket a prófétai igéket, és megtartják azt, ami meg van írva bennük…” (Jel 1:3). – Próféták és királyok, 547. o.

Az angyal legelső szava – miután Dánielt arra szólította, hogy „Vedd eszedbe azért a szózatot, és értsd meg a látomást!” – ez: „Hetven hét szabatott a te népedre és szent városodra.” Az itt „szabatott”-nak fordított szó betű szerint azt jelenti, hogy „levágni”. A hetven hét, amely 490 évet jelent, az angyal kinyilatkoztatása szerint „leszabatik”, és elsősorban a zsidókra vonatkozik. De miből szabatik le? Mivel a 2300 nap a 8. fejezetben említett egyetlen időszak, minden bizonnyal ez az az időszak, amelyből a hetven hét „leszabatik”. A hetven hét tehát része a 2300 napnak, és a két időszaknak egyszerre kell kezdődnie. Az angyal kijelentette, hogy a hetven hét Jeruzsálem helyreállítási és felépítési parancsának kiadásakor kezdődik. E dátum megtalálása esetén a 2300 napos hosszú időszak kiindulási pontja is megállapítható. – A nagy küzdelem, 326. o.

Az év folyamán bemutatott bűnáldozatokban a bűnös helyett helyettest fogadtak el; az áldozati állat vére azonban nem nyújtott teljes engesztelést a bűnért. Csak eszköz volt, amellyel a bűnt átvitték a szentélybe… Az engesztelés napján a főpap – miután átvette a gyülekezetért való áldozatot – bement a szentek szentjébe a vérrel, és ráhintette azt a törvény táblái felett lévő kegyelem trónjára. Így a törvény követelése, amely a bűnös életét követelte, elégtételt kapott. Azután a főpap közbenjárói jellegének megfelelően magára vette a bűnöket, és miután elhagyta a szentélyt, magával vitte Izrael bűnének terhét. A szent sátor ajtajánál kezeit a kecskebak fejére tette és megvallotta „felette Izráel fiainak minden hamisságát és minden vétkét, mindenféle bűneit”, és rárakta azokat a bak fejére (3Móz 16:21). Amikor a kecskebakot, amely ezeket a bűnöket hordozta, elküldték, úgy tekintették, hogy magával vitte minden bűnüket, és a nép megszabadult azoktól. Így végezték a szolgálatot a „mennyei dolgok ábrázolatának és árnyékának” (Zsid 8:5) mintájára. – Pátriárkák és próféták, 355. o.