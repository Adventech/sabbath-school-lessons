---
title:  1844
date:  04/05/2023
---

A kétezer-háromszáz éves prófécia első négyszázkilencven éve kimondottan az ókori zsidó népre és a Messiás eljövetelére mutat, míg az időszak fennmaradó része Isten népét (zsidókat és pogányokat), valamint a mennyei szentély megtisztítását és végezetül Krisztus második adventjét érinti.

Az első négyszázkilencven év idején jött el először a Messiás. Ez az időszak Kr. u. 34-ben végződött. A kétezer-háromszázból kivonva négyszázkilencvenet ezernyolcszáztíz évet kapunk, ez az időszak Isten népére vonatkozik. Kr. u. 34-hez ha hozzáadunk 1801-et, 1844-hez jutunk.

A szentély megtisztítása, illetve az arra vonatkozó igazság helyreállítása, valamint a mennyben a végidei ítélet fényében tekintendő az, hogy Jel 14:6-7 verseiben Isten utoljára szólítja az egész emberiséget: fogadja el szeretetét, kegyelmét és éljen hűséges, engedelmes életet.

`Olvassuk el 3Móz 16:16 versét! Miért kellett megtisztítani a szentélyt? Milyen tanítás rejlik ebben az evangéliumot illetően?`

A nép bűnei és vétkei miatt meg kellett tisztítani a szentélyt, ami csak állatok vérével történhetett. Hasonló a helyzet velünk is. Szükségünk van a Megváltóra, akinek az életét szimbolizálták a nagy engesztelési napon leölt állatok. Ez az egyetlen módja annak, hogy felmentést kapjunk az ítéletben.  

`Olvassuk el 3Móz 23:26-29 verseit! Isten parancsa szerint mit kellett a népnek tennie a nagy engesztelési napon, ami az ítélet napja volt? Mit jelent ez számunkra ma?`

Az izraelitáknak meg kellett sanyargatniuk magukat. Ez a kifejezés azt jelzi, hogy meg kellett alázniuk magukat Isten előtt, megvizsgálva szívüket, megvallva bűneiket, megtérve és megtisztítást kérve, amíg a főpap a földi szentély megtisztítását végezte.

Dániel 7-9. és Jelenések 14. prófétai fejezetei különösen az ítélet órájának felkészülésre hívó, sürgető üzenetére fókuszálnak. 1844 óta az ítélet órájában élünk. Az első angyal kijelenti: „eljött az ő ítéletének órája” (Jel 14:7). Akkor hát hogyan „sanyargatjuk meg magunkat” ma?

---

#### Ellen G. White idézetek

A 2300 nap lejártakor, 1844-ben nem létezett szenthely a Földön már évszázadok óta (mert Kr. u. 70-ben lerombolták a rómaiak), azért a mennyei szenthelyet tárja elénk e kijelentés: „Kétezer háromszáz este és reggel, azután megtisztul a szenthely.” De hogyan lehet az, hogy a mennyei szenthelyet meg kell tisztítani? A jövendölések tanulmányozói a Szentírásból megtudták, hogy a megtisztítás nem a fizikai tisztátalanságok eltávolítását jelentette, mert a szenthelyet vérrel kellett megtisztítani, azért a bűntől való megtisztításból állt. Így szól az apostol: „Annakokáért szükséges, hogy a mennyei dolgoknak ábrázolatai effélékkel (állatok vérével) tisztíttassanak meg, maguk a mennyei dolgok azonban ezeknél különb áldozatokkal (Jézus vérével).” (Zsid 9:23)

Abból a célból, hogy további ismeretet nyerjenek a megtisztításra vonatkozólag, amelyre a jövendölés utal, meg kellett érteniük a mennyei szenthelyben folyó szolgálatot, amelyet azonban csak a földi szenthelyen folyó szolgálatból érthettek meg, amiképpen Pál kijelenti, hogy a papok, akik ott szolgáltak, „a mennyei dolgok ábrázolatának és árnyékának szolgáltak” (Zsid 8:5). – A megváltás története, 319. o.

Most abban a helyzetben vagyunk, mint az izraeliták a nagy engesztelés napján. A főpap belépése a szentek szentjébe lényegében azt a helyet jelképezi, ahol most Jézus mint Főpapunk közbenjár érettünk. Régen a főpap engesztelő vérrel hintette meg a kegyelem trónját, eközben pedig a sátoron kívül egyetlen engesztelő áldozatot sem mutathattak be. Amikor a főpap Isten elé járult közbenjárói szolgálatával, minden szívet meg kellett alázni, és úgy kellett bűnbocsánatért könyörögni.

Krisztus halálakor a jelkép találkozott a világ bűneiért megöletett Báránnyal. Nagy Főpapunk egyedül hozta meg üdvösségünk érdekében az áldozatot. Amikor önmagát adta a keresztre, elvégezte a legtökéletesebb engesztelést népe bűneiért. És most mi a külső pitvarban várakozunk ama boldog reménységre, Urunk, Üdvözítő Jézus Krisztusunk dicsőséges megjelenésére… A bűnökért mondott imákat és a bűnvallomásokat csak hozzá kell küldenünk, aki örökre belépett a szentek szentjébe, és aki tökéletesen üdvözítheti mindazokat, akik hittel járulnak elé. – Lift Him Up, 319. o.

Mindazoknak, akiknek neve benne marad az élet könyvében, most, megpróbáltatásuk néhány visszamaradó napján, igaz bűnbánattal kell bánkódniuk lelkükben Isten előtt a bűn miatt. A szív mély, hűséges kutatására van szükség. Az oly sok hitvalló keresztény részéről dédelgetett könnyed, könnyelmű lelkületet félre kell tenni. Komoly küzdelem vár mindazokra, akik szeretnék meg fékezni uralomra törő gonosz hajlamaikat. Az előkészület műve egyéni munka. Nem szabadulhatunk meg csoportosan. Valakinek a tisztasága és odaadása nem pótolja e tulajdonságok hiányát másokban… Mindenkit próbára kell tenni, hogy folt, ránc vagy valami afféle nélkül találtasson.

Az elfedezés lezáró művével kapcsolatos jelenetek ünnepélyesen komolyak. Nagyon fontos az ebben való érdekeltségünk. Az ítélet most folyik a mennyei szentélyben… Isten félelmetes jelenlétében kerül áttekintésre az életünk. – Isten fiai és leányai, 355. o.