---
title:  A Kétezer-háromszáz Nap És A Végidő
date:  01/05/2023
---

`Olvassuk el Dán 8:17, 19 és 26 verseit! Az angyal kijelentése szerint milyen időszakra vonatkozik Dániel 8. fejezetében a kétezer-háromszáz napról szóló látomás? Miért fontos ezt tisztán látni?`

Vannak, akik szerint ez szó szerint kétezer-háromszáz napot jelent. Úgy vélik, hogy Dániel 8. fejezetében a kis szarv a szeleukida hadvezérre, Antiokhosz Epiphanészre (Kr. e. 216-164) vonatkozik, aki megtámadta Jeruzsálemet és megfertőztette a zsidók templomát, noha a kétezer-háromszáz nap nem is illik az ő idejéhez. Ez a magyarázat ráadásul ellentétben áll az angyal világos kijelentésével, miszerint a látomás „a távoli jövendőről szól” (Dán 8:26, RÚF). Antiokhosz bizonyosan nem a végidőben élt. Dániel 8. fejezetében Gábriel magyarázni kezdi a kétezer-háromszáz napos próféciát. Megnevezi, hogy a kos a Méd-Perzsa Birodalmat jelképezi, a kecskebak pedig Görögországot (Dán 8:20-21). A következő szereplőt, a kis szarvat ugyan nem azonosítja, eltérően a két előző hatalomtól, de ez nyilván Rómát jelképezi (Dán 8:9, 23-24). Ezek után mutatja be Rómának egy vallási-politikai szakaszát, amikor „földre veti az igazságot” (Róm 8:10-12, 25) és beleavatkozik Krisztus mennyei szolgálatának dolgaiba (Dán 8:10-12). A fejezet csúcspontja Dán 8:14 versében a szentély megtisztítása, ami Isten válasza a földi és vallási hatalmak provokációjára, arra, hogy bitorolni próbálták Isten hatalmát. Ez részét képezi annak, ahogy Isten megoldja a bűn problémáját. Gábriel kész elmagyarázni Isten prófétai időrendjét. Dániel 8. fejezetének végén világosan látjuk, hogy a próféta nem értette a látomásnak a kétezer-háromszáz napra vonatkozó részét (Dán 8:27). A korábbiakat, a kost, a kecskebakot és a kis szarvat érintő magyarázat már elhangzott, sőt az első kettőt név szerint is azonosította az angyal (Dán 8:20-21), de a szentély megtisztítására nem adott magyarázatot. Gábriel megjelenik Dániel 8. fejezetében, majd ismét feltűnik a 9. fejezetben. Ezt mondja a prófétának: „Amikor könyörögni kezdtél, egy kijelentés hangzott el, és én azért jöttem, hogy elmondjam azt neked, mivel kedvel téged az Isten. Értsd meg a kijelentést, és értsd meg a látványt” (Dán 9:23, RÚF)! Milyen „látványt” vagy „látomást”? A következő részben látni fogjuk, hogy a kétezer-háromszáz napra vonatkozó rész, az előző látomás, Dániel 8. fejezetének egyetlen, még megmagyarázatlan szakasza lesz ez.

Gábriel azt mondja Dánielről, hogy „te kedves vagy Isten előtt” (ÚRK). Mit árul ez el a menny és a föld közötti bensőséges kapcsolatról?

---

#### Ellen G. White idézetek

Isten meghagyta hírnökének: „Értesd meg ezzel a látást!” Ezt a megbízatást teljesíteni kellett. Ennek engedelmeskedve az angyal később visszatért Dánielhez, és így szólt: „Most jöttem ki, hogy értelemre tanítsalak.” „Vedd eszedbe azért a szózatot, és értsd meg a látomást!” (Dán 8:27, 16; 9:22–23) A 8. fejezetben leírt látomásban volt egy olyan fontos pont – nevezetesen az idő, a 2300 napos időszak –, amely megmagyarázatlan maradt. Ezért az angyal, amikor folytatta magyarázatát, főleg az idő kérdésével foglalkozott…

Isten azzal a kifejezett céllal küldte az angyalt Dánielhez, hogy megmagyarázza neki azt a pontot, az időre vonatkozó kijelentést, amelyet nem értett meg a látomásban: „kétezer és háromszáz estvéig és reggelig, azután kiderül a szenthely igazsága”. – A nagy küzdelem, 325–326. o.

Amiképpen régen az emberek bűneit jelképesen áthárították a földi szenthelyre a bűnért való áldozati állat vére által, úgy a valóságban a mi bűneinket is áthárítja a mennyei szenthelyre Krisztus vére által. Ahogy a földi szenthely megtisztítását a bűn eltávolítása által végezték el, amely megfertőzte azt, úgy a mennyei szenthely megtisztítását is az ott feljegyzett bűnök eltávolítása vagy kiirtása által kell elvégezni. Ez szükségessé teszi a feljegyzések könyveinek átvizsgálását, hogy megállapíthassák, ki tarthat igényt Krisztus engesztelő szolgálatának áldásaira bűnbánata és Krisztusban való hite által. A szenthely megtisztítása ennél fogva magában foglalja a vizsgálati ítélet munkáját. Ezt a munkát Krisztus eljövetele előtt kell elvégezni, hogy megváltsa népét, mert amikor eljön, már „jutalma vele van, hogy megfizessen mindenkinek az ő cselekedete szerint” (Jel 22:12).

Így akik követték a prófétai ige növekvő világosságát, látták, ahelyett, hogy Krisztus a Földre jött volna 1844-ben, a 2300 nap lejártakor, bement a mennyei szenthely szentek szentjébe, hogy engesztelő szolgálatának befejező művét elvégezze eljövetelének előkészítésére. – A megváltás története, 378. o.

Addig kell dolgoznunk, amíg nappal van, mert ha eljön a nyomorúság és félelem sötét éjszakája, többé nem dolgozhatunk Istenünkért. Jézus az Ő szent templomában van, s elfogadja áldozatainkat, bűnvallomá­sainkat és imáinkat. Kész megbocsátani Izrael minden vétkét, hogy kitörölhesse azokat, mielőtt elhagyja a szentélyt. Amikor Jézus elhagyja a szentélyt, akkor azok, akik szentek és igazak, továbbra is szentek és igazak maradnak, mert bűneik eltöröltettek, s ők maguk elpecsételtettek az élő Isten pecsétjével. Ellenben azok, akik igazságtalanok és tisztátalanok voltak, ezután is azok maradnak; mert többé nem lesz a szentélyben a jóságos Főpap, aki bűnvallomásaikat, imáikat és áldozataikat a mennyei Atya királyi széke elé vigye. Ezért amit a bűnösök megmentéséért megtehetünk, hogy megszabadítsuk őket az eljövendő haragtól, meg kell tennünk, még mielőtt Jézus elhagyná a mennyei szentek szentjét. – Tapasztalatok és látomások, 48. o.