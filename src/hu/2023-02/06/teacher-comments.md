---
title:  Tanítói melléklet
date: 05/05/2023
---

#### Áttekintés

A három angyal üzenete együttesen egy mennyei üzenetet alkot, amelynek célja, hogy felkészítse a világot Jézus második eljövetelére. Ezeket az üzeneteket Isten úgy tervezte, hogy gyakorlati hatással legyenek az életünkre. Feltárják a tervét, miként éljenek gyermekei az utolsó időben. Ez az üzenet több elméleti tanok soránál, amelyeknek vajmi kevés hatása van az életünkre. Bár ünnepélyes figyelmeztetést hordoznak, fő céljuk mégis az, hogy közelebb vigyenek minket Jézushoz.

E heti leckénk az első angyal üzenetének két mondatára összpontosít: először is „féljetek az Istent”, másodszor pedig „néki adjatok dicsőséget”. Amint majd felfedezzük: az istenfélelem az Úr végtelen bölcsessége, hatalma és csodálatos kegyelme iránti tiszteletre, félelemre és csodálatra utal. Egyfajta lelkiállapotot, Isten iránti hűséget is jelent. Az önteltség, a felfuvalkodottság, a fogyasztás és az énközpontúság korában az első angyal arra hív, hogy Isten-központú életet éljünk, ne pedig énközpontút. „Istennek adni a dicsőséget” – ez arra utal, ahogyan élünk: az életünk minden területére kihat, attól kezdve, hogy mit eszünk és iszunk, mivel tápláljuk az elménket, hová megyünk. Istennek dicsőséget adni – ez hatással van arra is, hogy mit olvasunk és mit nézünk az interneten vagy a televízióban.

Ezt a két kifejezést fogjuk alaposan megvizsgálni, mégpedig abból a célból, hogy meglássuk, hogyan hatnak az életünkre a 21. században. Megnézzük, hogy Jézus Krisztus evangéliumának megértése hogyan tesz képessé arra, hogy „féljük Istent” és „neki adjunk dicsőséget”.

#### Kommentár

„Istent félni” azt jelenti, hogy Ő áll életünk középpontjában. Ha ez így van, az a hiteles identitásunk, valódi életcélunk és őszinte örömünk alapja lesz, nem pedig korlátozás vagy örömtelenség, a boldogságunk gátja. Jézus a boldogsággal kapcsolja össze az Ő megismerését és akaratának teljesítését.

Jn 13:17 ezt mondja: „Most, hogy tudjátok ezeket, boldogok lesztek, ha meg is teszitek.” Az egónkba bugyolált élet igen aprócska csomag. Önközpontú szokásaink börtönébe zárva tengődni nyomorúságos. A legnagyobb örömöt az hozza az életünkbe, ha megismerjük Krisztust, engedelmeskedünk neki és önmagunknál valami sokkal nagyobbért élünk. Aki teremtett, arra rendelt bennünket, hogy országának dicsőségére éljünk – és igazán éljünk! Zsolt 16:11 így fogalmaz: „Te tanítasz engem az élet ösvényére, teljes öröm van tenálad; a te jobbodon gyönyörűségek vannak örökké.”

Íme egy mélyreható megfigyelés a „Féljétek az Istent!” (Jel 14:7) kifejezéssel kapcsolatosan: „Az Isten félelmére felszólító üzenet különösen fontos abban a korszakban, amelyet ennek az angyalnak az üzenete jelképez, hiszen az emberek a materializmus, a gyönyörök és sok egyéb dolog bálványát imádják, amit csak kívánnak” (The SDA Bible Commentary. 7. köt. 827. o.).

„Tanulmányok egész sora… amelyeket a Motivation and Emotion c. szaklap közölt [T. Kasser és mások: »Változások a materializmusban, változások a pszichológiai jólétben: Bizonyíték három longitudinális/utánkövetéses/ vizsgálat és egy intervenciós kísérlet alapján« Motivation and Emotion. 38, 2014, 1-22. o.], bizonyította, hogy amint az emberek egyre anyagiasabbak lesznek, jólét-érzésük és céltudatosságuk csökken, viszont erősödik, ha kevésbé hat rájuk az anyagiasság. Miközben a materializmus jót tesz a gazdaságnak és serkenti a növekedést, egyéni szinten negatív a hatása, szorongáshoz és depresszióhoz vezet. A fogyasztás károsíthatja a kapcsolatokat, a közösségeket és a környezetet is” (Kirstie Pursey: „Hogyan tesz a modern társadalom fogyasztása és anyagiassága boldogtalanná, magányossá és bizonytalanná” (https://www.learning-mind.com/consumerism-and-materialism-unhappy/)?

Jel 14:7 felhívása, hogy „féljük Istent”, tulajdonképpen arra szólít, hogy Isten akaratának teljesítésében és Krisztusban találjuk meg az igazi boldogságot, legnagyobb gyönyörűségünket. Amikor átadjuk életünket neki, az engedelmesség természetes módon fakad a szívünkből. A kötelesség öröm, a Krisztus ügyéért való áldozatvállalás pedig gyönyörűség lesz.

Ellen G. White így ír erről: „Minden igazi engedelmesség a szívből származik. Az engedelmesség Krisztusnál is a szív ügye volt. Ha egyetértünk Krisztussal, akkor Krisztus is azonosítja magát gondolatainkkal és céljainkkal. Így vegyül össze szívünk és elménk összhangban Krisztus akaratával, hogy amikor neki engedelmeskedünk, akkor tulajdonképpen nem teszünk mást, csak azt, hogy eleget teszünk saját indítékainknak. Megtisztított és megszentelt akaratunk Krisztus szolgálatának végzésé­ben találja majd meg legnagyobb örömét. Mikor megismerjük Istent, mivel éppen az a kiváltságunk, hogy megismerhetjük Őt, akkor életünk a folytonos engedelmesség élete lesz. Krisztus lényének az értékelése, megbecsülése által az Istennel való közösség útján a bűn gyűlöletes lesz számunkra” (Jézus élete. Budapest, 2010, Advent Kiadó, 574. o.).

Istennek „dicsőséget adni” azt jelenti, hogy életmódunkkal tiszteljük Őt. Ez magában foglalja annak felismerését, hogy Krisztus követei, a világ világossága, a föld sója vagyunk. A görögben Jel 14:7-ben a „dicsőség” szó a doxa, ami rendszeresen előfordul az Újszövetségben. Két különböző jelentése lehet. Először „dicsőséget”, „hírnevet” vagy „elismerést” jelent. Ebben az értelemben Istennek dicsőséget adni annyit tesz, hogy megadjuk neki a kellő tiszteletet. Joggal, hiszen Ő teremtett és Ő váltott meg minket. Naponta fenntartja az életünket és eljön értünk. Ugyanakkor a doxa szónak van egy másik aspektusa is, amelyet gyakran figyelmen kívül hagynak. Bizonyos esetekben az Újszövetségben jelenthet „fényességet” vagy „dicsőséges megjelenést”. Pál apostol szerint Isten dicsősége Jézus Krisztus arcán ragyogott fel (2Kor 4:6). „Ahogy Istennek Krisztusban kinyilatkoztatott dicsősége az evangéliumból beragyogja a hívő szívét és elméjét, úgy alakítja át »világossággá az Úrban« (Ef 5:8). Így mi »az Úr dicsőségét mindnyájan fedetlen arccal tükrözzük, és az Úr Lelke dicsőségről dicsőségre ugyanarra a képre formál át minket« (2Kor 3:18)” (The SDA Bible Commentary. 6. köt. 503. o.). Ennek a kettős jelentésnek a megtestesítése az Isten tisztelete és jó hírének őrzése, miközben dicsőségének fényét hagyjuk ragyogni életünkben. Ez legyen minden keresztény célja.

Ez a kettős jelentés néhány alapvető kérdést is felvet. Megdicsőíthetjük-e Istent akkor, ha nem törődünk a testünkkel? Lehetséges-e Istent dicsőíteni úgy, hogy közben szándékosan megszegjük az egészséges életmód alapelveit? Milyen összefüggés van fizikai életmódunk és lelki egészségünk között?

1Kor 6:19-20 verseiben Pál apostol válaszol ezekre a kérdésekre: „Avagy nem tudjátok, hogy a ti testetek a bennetek lakozó Szentlélek temploma, amelyet Istentől kaptatok, és nem a magatokéi vagytok? Mert áron vétettetek meg, dicsőítsétek azért Istent a ti testetekben.”

Az apostol tovább részletezi, mit jelent Isten dicsőítése: „Tehát akár esztek, akár isztok, akármit cselekedtek, mindent Isten dicsőségére tegyetek” (1Kor 10:31). Amikor átadjuk életünket Krisztusnak, testünk a Szentlélek templomává válik. Hitetlen emberekre is hatással lehet a Lélek, meg­győzheti és mozgathatja őket, de lakni az elkötelezett hívő életében lakik. Testünk Isten Lelkének lakhelye lesz. Ez csodálatra méltó gondolat: az Istenség harmadik személye a hívőkben lakozik. Így ha bemocskoljuk a testünket és akarattal megszegjük az egészség törvényeit, megszégyenítjük Teremtőnket. Krisztuséi vagyunk, mert Ő teremtett és váltott meg minket.

Van egy másik oka is, amiért Isten számára kimondottan fontos, hogy dicsőséget adjunk neki az életmód területén. A spiritualitás és az egészség szorosan összefügg. A Szentlélek a szellemi képességeinken keresztül szól hozzánk. Ha a helytelen egészségügyi szokások miatt rossz minőségű vér jut az agyba, kevésbé leszünk képesek felismerni a Szentlélek hangját. Az üdvösség tervének és a bibliai igazságnak a megértése elhomályosul és veszélybe kerül. Ha az egészségünk szándékos elhanyagolásával tönkretesszük a testünket, biztosan nem lesz olyan a tanúságtételünk a világban, ami dicsőséget adna Istennek. Ez az elv nemcsak az egészségügyi szokásainkra vonatkozik, hanem arra is, amit a televízióban nézünk, magazinokban és könyvekben olvasunk, amivel az interneten foglalkozunk, mint ahogy egy sor más életmódbeli szokásra is. Az istenfélelem felhívás az Isten-központú életre, hogy dicsőséget adjunk neki mindenben, amit teszünk. Ez az ítélet órájának hívása, amely felkészít egy népet Jézus eljövetelére. Kegyelme és ereje által megdicsőíthetjük Őt, tisztelhetjük nevét és világosságként ragyoghatunk a sötét világban. Az ilyen élet a hivatásunk és a sorsunk.

#### Gyakorlati alkalmazás

Olvassunk és elmélkedjünk: Mark Finley néhány évvel ezelőtt segített egy idősebb asszonynak leszokni a dohányzásról. Együtt tanulmányozták a Bibliát, beszélgettek és imádkoztak, de úgy tűnt, semmi nem vált be. Az asszonynak egyszerűen nem volt motivációja, amiért leszokjon a dohányzásról. Igazából élvezte a cigarettázást, csak félig-meddig akarta abbahagyni. Egy nap, amikor a lelkipásztor meglátogatta, a nő széles mosollyal üdvözölte: „Lelkész úr! Leszoktam, leszoktam! Már napok óta nem dohányzom!” Mark Finley kíváncsian kérdezte, hogy mi váltotta ki a változást. Az asszony ezt válaszolta: „A 7 éves unokám!” Majd hozzáfűzte: „Egyik este a kedvenc fotelemben ültem cigarettázva, amikor az unokám az ölembe ült és azt mondta: »Nagymama, ha nagy leszek, én is úgy akarok dohányozni, mint te!« Ez volt az, lelkész úr. Az ő kedvéért hagytam abba.” Ha egy nagymama képes leszokni a dohányzásról az unokája kedvéért, akkor vajon mi nem tudunk Krisztus kedvéért, Isten kegyelméből és Lelkének erejével minden olyan szokást feladni, ami nincs összhangban az akaratával? Az ördög el akarja hitetni velünk, hogy lehetetlen legyőzni rossz szokásainkat és bűnös hajlamainkat, Jézus azonban ígéri: „Aki győz, annak enni adok az élet fájáról… Légy hű mindhalálig, és neked adom az élet koronáját” (Jel 2:7-10). Jézus erőt ad, hogy győzhessünk a gonosszal vívott harcban.

Kérdezzük meg a csoport tagjait:

1.  Hogyan lehet a hármas angyali üzenet felhívás az engedelmességre és az istenfélő életre a földtörténet e válságos órájában?

2.  Hogyan ad motivációt és erőt a győzelemhez Jézus, Megváltónk és Urunk?

`Jegyzetek`

---

#### Ellen G. White idézetek

Szemelvények Ellen G. White írásaiból, 3. köt., „A bűntelenség és üdvösség kérdései” című fejezet.