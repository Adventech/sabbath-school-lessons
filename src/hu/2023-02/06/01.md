---
title:  Az Ítélet Jó Híre
date:  29/04/2023
---

### E heti tanulmányunk
3Mózes 16:16; Ezsdrás 7; Dániel 8; 9; Máté 3:13-17; Márk 15:38; Róma 5:6-9

> <p></p>
> „Mindezt tegyétek meg, mert tudjátok az időt, eljött az óra, hogy az álomból felserkenjünk, mert most közelebb van hozzánk az üdvösség, mint amikor hívőkké lettünk. Az éjszaka múlóban, a nappal pedig elközelgett” (Róm 13:11-12, ÚRK).

Évekkel ezelőtt a National Geographic magazin beszámolt egy erdőtűzről az Egyesült Államok Yellowstone Nemzeti Parkjában. A tűz után erdészek járták végig a terepet, hogy felmérjék a károkat. Az egyik erdész egy fa tövében egy valósággal hamuvá égett madarat talált. A hátborzongató látvány egészen felkavarta a férfit, aki egy bottal megpiszkálta a madarat.

Amikor hozzáért, három pici madárfióka szaladt ki a halott anyamadár szárnyai alól. A szerető anya a fenyegető veszély tudatában levitte a fiókáit a fa tövébe és a szárnyai alá gyűjtötte őket. Elrepülhetett volna, hogy biztonságban legyen, de nem akarta magára hagyni a kicsinyeit. Beszédes kép ez a Krisztusban biztonságban lévő hívőkről!

Krisztust Isten ítéletének tüze égette a Golgotán, és mindazok, akik benne vannak, örök biztonságra lelnek a szárnyai alatt. A kereszten úgy ítélték el Krisztust, mint egy bűnözőt, hogy mi majd a mennyei ország igaz polgárainak ítéltethessünk. Bűnözőként ítélték el, hogy mi elkerülhessük az örök halál pusztító tüzét – képletesen, de a szó legszorosabb értelmében is.

---

#### Ellen G. White idézetek

A nagy emberi családhoz tartozunk, és különböző befolyások érnek. Nem csak a gyülekezet, hanem a mennyei és földi család is azért egyesül, hogy Krisztus igazi hatalommá léphessen elő a világban. Az igazság pátriárkáknak és prófétáknak adatott igazgyöngyei az évszázadokon és a nemzedékeken át igazi örökségként halmozódtak fel számunkra…

Isten ma élő népe haszonélvezője a korábbi nemzedékeknek adott összes áldásnak, s így még nagyobb világossággal rendelkezik, hogy erőteljesen végezhesse Ura munkáját. Ezek az előnyök azonban nagyobb felelősséget is jelentenek. A ránk bízott mennyei kincsekkel arányosan kell dolgoznunk, hogy mások előtt is megnyíljanak az áldások útjai.

Az Úr az ajtóban áll. Mennyei lényekkel egyesült földi szenteknek kell hirdetniük a hármas angyali üzenetet és a figyelmeztetést: Minden dolognak vége elközelgett! „Mert még vajmi kevés idő, és aki eljövendő, eljő és nem késik.” (Zsid 10:37) Egy népet kell felkészíteni, hogy győztesként állhasson meg az Úrnak napján. – This Day With God, 170. o.

„Az éjszaka elmúlt, a nap pedig elközelgett; vessük el azért a sötétségnek cselekedeteit, és öltözzük fel a világosság fegyvereit.” (Róm 13:12)

Közel van az Úr eljövetelének napja. Már csak kevés idő áll a rendelkezésünkre, hogy felkészüljünk. Ha eltékozoljuk a jó alkalmakat, örök veszteségek érnek. Szoros kapcsolatban kell lennünk az Úrral. Egyetlen pillanatig sem vagyunk biztonságban, ha nem Isten Lelke vezérel és ural…

Az élet rövid. A világ dolgai elmúlnak. Legyünk bölcsek, és építsünk az örökkévalóságra. Nem engedhetjük meg kihasználatlanul elmúlni az értékes pillanatokat, és nem foghatunk olyan tevékenységekbe, amelyek nem az örökkévalóságra teremnek gyümölcsöt. Igyekezzünk megismerni a Szentírást, amely szebbé és szentebbé teheti az életünket, áldást hozhat, nemessé formálhatja a saját lelkünket és a másokét is. Ez a tevékenység elnyeri az Úr beleegyezését, hogy megkaphassuk a mennyei áldást: „Jól vagyon jó és hű szolgám.” – Our High Calling, 187. o.

A Szentlélek mindenható hatalma minden bűnbánó lélek védelmezője. Krisztus senkit nem enged át az ellenség hatalmának, aki töredelmesen és hittel igényli védelmét. Az igaz, hogy Sátán nagyhatalmú lény, de Istennek hála, nekünk hatalmas Megváltónk van, aki kivetette a gonoszt a mennyből. Sátánnak tetszik, ha eltúlozzuk hatalmát. Miért nem beszélünk Jézusról? Miért nem magasztaljuk az Ő hatalmát és szeretetét? – A nagy Orvos lábnyomán, 94. o.