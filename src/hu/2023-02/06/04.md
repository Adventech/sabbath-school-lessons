---
title:  Az Angyal Beszéde Dánielhez
date:  02/05/2023
---

`Mire szólítja fel Dánielt az angyal Dán 9:23 versében? Miért fontos ez Dán 8:14 versében a szentély megtisztításának megértésével kapcsolatban?`

Az angyal egyértelműen utasította Dánielt: „Gondold meg azért a szózatot, és értsd meg a látomást” (Dán 9:23, ÚRK). Milyen szózatot és milyen látomást? Mivel Dániel 9. fejezetében nincs látomás, Gábriel angyal bizonyára a 8. fejezetben található látomásnak a még meg nem magyarázott részére utalt, amit a próféta nem értett – a kétezer-háromszáz napos próféciára (Dán 8:27).

`Gábriel folytatja a magyarázatot Dán 9:24-27 szakaszában. Jézus életének és szolgálatának mely eseményeit említi?`

A prófécia első szakasza Isten népére, a zsidókra vonatkozik. „Hetven hét szabatott a te népedre” – a zsidó népre (Dán 9:24). A bibliai próféciában egy prófétai nap egy valóságos évnek felel meg (4Móz 14:34; Ez 4:6). Amikor Dánielnél és a Jelenésekben szimbolikus képet látunk, általában az idői prófécia is szimbolikus. Úgy is meggyőződhetünk arról, hogy a prófécia év-nap elve érvényes itt, hogy Dániel próféciájában ezt alkalmazva minden esemény tökéletesen illeszkedik az idővonalon (lásd a holnapi részt). E szerint az elv szerint a hetven hét négyszázkilencven napból áll, és mivel egy prófétai nap egy valós évet jelöl, a négyszázkilencven nap négyszázkilencven évet jelent. 

Gábriel elmondja Dánielnek, hogy négyszázkilencven év „van kiszabva” (a hátak héber szó jelentése az, hogy „meghatároztatik”). Miből lett kiszabva? Csak az a másik idői prófécia jöhet itt szóba, amire a szöveg még utal: Dán 8:14 versében a kétezer-háromszáz nap. Ez a négyszázkilencven nap egy idői prófécia, ami közvetlenül kapcsolódik Dán 8:14 idői próféciájához, a 8. fejezet látomásának egyetlen, még meg nem magyarázott részéhez, ami ott az egyetlen idői prófécia. Tehát láthatjuk, Gábriel Dániel segítségére siet, hogy a próféta megérthesse, amit az előző fejezetben nem értett meg, a kétezer-háromszáz napot.

---

#### Ellen G. White idézetek

A menny lehajolt, hogy hallgassa a próféta buzgó könyörgését. Még mielőtt Dániel befejezte bocsánatért és helyreállításért való esedezését, Gábriel, a hatalmas angyal megjelent neki, és felhívta figyelmét arra a látomásra, amelyet Babilon bukása és Belsazár halála előtt látott. Majd az angyal részletezte a hetven hétig tartó időszakot, mely „Jeruzsálem újjáépüléséről” „elhangzott kijelentés”-től kezdődik (Dán 9:25).

Dániel ezt az imáját „Dáriusnak”, a méd uralkodónak „első évében” (Dán 9:1) mondta, akinek a hadvezére, Círusz elragadta Babilóniától az egyetemes uralom jogarát. Dáriushoz – akinek uralkodását a menny értékelte – Isten elküldte Gábriel angyalt, hogy támogassa és segítse (Dán 11:1). Dárius halála után – Babilon bukását követően mintegy két év múlva – Círusz lépett a trónra. Uralkodásának kezdete annak a hetven évnek a végét jelezte, amely akkor kezdődött, amikor Nabukodonozor az első héber csoportot hazájából, Júdeából Babilonba vitte. – Próféták és királyok, 556. o.

„Az idő” – a Dániel 9. fejezetében meghirdetett hatvankilenc hét – lejártával, amelynek a Messiásig kellett nyúlnia, Krisztust jelképezte, miután János megkeresztelte a Jordánban, a Lélek felkente. És az „Isten országa”, amelynek közeledtét a tanítványok hirdették, Krisztus halála által jött létre. Ez az ország, a hiedelemmel ellentétben, nem földi birodalom volt. Nem is az eljövendő halhatatlan ország, amelyet Isten felállít, amikor „az ország… és a hatalom és az egész ég alatt levő országok nagysága átadatik a magasságos egek szentei népének”; az az örökkévaló ország, amelyben „minden hatalmasság néki szolgál és engedelmeskedik” (Dán 7:27). – A nagy küzdelem, 346. o.

Napjainkban, miként Krisztus napjaiban, félreolvashatják és félremagyarázhatják az Írásokat. Ha a zsidók az Írásokat komolyan, imádkozó szívvel tanulmányozták volna, kutatásuk jutalmaképpen felismerték volna az időt, s nemcsak az időt, hanem Jézus Krisztus megjelenésének körülményeit is. Kezükben volt Dániel bizonyságtétele; kezükben volt Ésaiás és a többi próféta bizonyságtétele; kezükben volt Mózes tanítása. Jézus Krisztus pedig ott állt közöttük, de ők még mindig kutatták az Írásokat, keresték az eljövetelére vonatkozó bizonyítékokat…

Sokan éppen így cselekszenek napjainkban, mert nem voltak tapasztalataik a próbára tevő üzenetekkel, nevezetesen az első, a második és a harmadik angyal üzenetével. Vannak, akik az Írásokból arra keresnek bizonyítékokat, hogy ezek az üzenetek még csak a jövőre vonatkoznak. Összegyűjtik az üzenetek bizonyítékait, de a profetikus történelembe nem tudják kellőképpen beilleszteni… Mit sem tudnak Krisztus eljövetelének jeleiről vagy a világ végéről. – Evangelizálás, 612–613. o.