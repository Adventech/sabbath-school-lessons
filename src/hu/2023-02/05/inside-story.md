---
title: Történet
date: 28/04/2023
---

#### A BICIKLIS FÉRFI

_Anthony Kent_

Philip több száz mérföldet tett meg kerékpáron a poros vidéki utakon, száraz, egyhangú terepen kerekezett a kegyetlenül forró ausztrál nap alatt, hogy könyvevangélistaként reményteli keresztény könyveket áruljon. Egy nap egy mindentől távoli farmra érkezett, és meglátott egy földművest, aki éppen szántott. A férfi erős testalkatú volt, de lelkében megtört. Tom Kentnek hívták. A felesége, Mary nem sokkal korábban halt meg tüdőgyulladásban. Az apa kétségbeesetten küzdött, hogy gondoskodjon 11 gyermekükről. Mary nem sokkal a halála előtt megkérte a férjét: ígérje meg, hogy találkozhat majd vele és a gyermekeivel a mennyben. Tom megígérte. Könnyes szemmel keresett egy Bibliát, hogy megtudja, hogyan tarthatná be a szavát. Ekkor találkozott Philippel.

_Philip Ainslie Reekie 1846-ban született Skóciában. 1888-ban kivándorolt Ausztráliába új élet reményében. Alig egy évvel később, 1889-ben rábukkant néhány keresztény könyvre, új bibliai igazságokat fedezett fel és találkozott Jézussal. Nemcsak új országot talált, hanem új életcélt is. Reményt akart terjeszteni. Abbahagyta a munkáját mint vésnök, hogy Isten Igéjét véshesse a szívekbe. Könyvevangélista lett. Most Tom szívszorító történetét hallgatva látta a férfi mély fájdalmat, és megindította a haldokló Mary reménysége is. Elhatározta, hogy ad Tomnak egy példányt A nagy küzdelem c. könyvből. Tom birkózott a bibliai igazságokkal. Olvasott, majd alapos tanulmányozás után el is fogadta a tanításokat. Az új felfedezésekből mély vigaszt és bizonyosságot nyert, amire oly nagy szüksége volt. Felfedezéseiről beszélt a gyermekeinek és szomszédainak, akik szintén Jézus tanítványai lettek. Tom ekkor már tudta, hogy teljesíteni fogja feleségének tett ígéretét._

_Ez a figyelemre méltó történet ma is folytatódik. Tom Kent leszármazottai a szomszéd családokkal együtt csatlakoztak a Hetednapi Adventista Egyházhoz, és ma már több mint 20 000 fős közösséget alkotnak. 20 000 életet változtatott meg egy hűséges, biciklis könyvevangélista és egy gazda, aki megismertette A nagy küzdelem c. könyvet a családjával és a szomszédaival._

---

#### Ellen G. White idézetek

A Te Igéd igazság, 4. köt., 1174. o; Isten csodálatos kegyelme, „A bűn zsoldja és Isten ajándéka” című fejezet.