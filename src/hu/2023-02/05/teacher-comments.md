---
title:  Tanítói melléklet
date: 28/04/2023
---

#### Áttekintés

A matematika egzakt tudomány. Dániel és a Jelenések ítéletről szóló próféciáiban a Szentlélek konkrét matematikai bizonyítékot nyilatkoztatott ki arról, hogy Isten Igéje megbízható. Heti tanulmányunkban e bizonyítékok közül fogunk néhányat megvizsgálni.

Dániel 9. fejezete az egész Biblia leginkább figyelemre méltó fejezetei közé tartozik. Világosan rámutat Jézus keresztségének, kereszthalálának idejére, valamint arra az időre is, amikor a hívők kezdték hirdetni az evangéliumot a pogányoknak. Ezekben a próféciákban nem bizonytalan fogalmakat találunk. Sok kételkedő lett Jézus hű tanítványa, amikor megértette ezek csodálatra méltó precizitását.

Dániel 9. fejezete válasz a próféta látomására, amiről Dán 8:27 beszél: „Álmélkodtam ezen a látomáson, és nem tudtam megérteni.” Dániel 8 látomása Görögországnak a Méd-Perzsa Birodalom feletti uralmáról szól, amit a kos és a kecskebak összecsapásának képével ábrázol. A kis szarv (pápai Róma) megerősödésével aztán ez a birodalom vált uralkodóvá politikai és vallási téren. A kis szarv végül eltorzította a Jézusról szóló igazságot és Dán 8:12 szavai szerint „földre tiporta az igazságot”. Majd Dániel hallja az angyal kérdését: „Meddig…” (Dán 8:13)? Vagyis meddig uralkodik még a tévedés? Meddig tart a gonosz uralma? Mikor kapja meg az igazság az őt megillető helyet Isten népe körében? Mikor győz az igazság és ér véget a gonoszság? A válasz Dán 8:14-ben található: „Kétezer-háromszáz estéig és reggelig, azután visszakapja a szent hely az igazságát” (Dán 8:14).

#### Kommentár

Dán 8:14-ben a „visszakapja az igazságát” kifejezés héber eredetije a nisdaq szó. A fordítók többféleképpen értelmezték, illetve adták vissza a jelentését: „kiderül az igazsága”, „igazához jut”, „visszanyeri rendeltetését”, „megtisztíttatik”. A nisdaq valószínűleg felöleli az itt felsorolt összes jelentésárnyalatot.

Dán 8:13-14 valahogy így hangozna szabadfordításban: „Mikor állítja vissza Isten a szentélyt eredeti helyére, mikor tisztul meg minden bűntől, mikor nyer igazolást Isten neve, mikor magasztaltatik fel az igazság és áll helyre minden dolog?” Az angyal így válaszolt: „Kétezer és háromszáz estvéig [és] reggelig, azután kiderül a szenthely igazsága” (Dán 8:14). A kérdésre adott teljes válasz nem szerepel Dániel 8-ban. A fejezet végén azt olvassuk, hogy amikor az angyal elmagyarázza a látomást, Dániel elájul (Dán 8:27). Ezután évek telnek el. A 9. fejezetben a próféta értelemért imádkozik, az angyal pedig visszatér, hogy megmagyarázza a látomás azon részét, amit még homály takar (Dán 9:20). Dán 9:24-ben az angyal kijelenti: „Hetven hét szabatott a te népedre”.

Ez a „kiszabott” 70 hét Dániel 9-ben a hosszabb, 2 300 napról szóló próféciából számítandó le. A „kiszab” szó egyedül itt fordul elő a héber Ószövetségben. Szó szerint úgy lehet fordítani: „levág”. A rabbik annak kifejezésére használták, hogy valaki egy rövidebb időszakot lecsap, leválaszt a hosszabb időszakból. A szó pontos jelentése itt az elvágás. E prófécia felvázolja a zsidó nép, a templom és Jeruzsálem jövőjét. A 70 hét a próbaidő Izrael számára, hogy Isten visszaállíthassa őket teljes kegyelmébe. Ezen időszak alatt a Messiás eljön, hogy „elhozassék az örök igazság”.

Feltehetjük a kérdést: milyen bizonyítékunk van a szövegben arra, hogy a 70 hét nem szó szerinti heteket jelent, vagyis 490 valóságos napot? A héber „hetek” kifejezés napok csoportját is jelenti, de úgy is fordíthatjuk: „70 hetes”. Mivel az itt megjövendölt események egy jóval hosszabb időszakban történnek, mint amit 490 valóságos nap felölel – tulajdonképpen századokat ívelnek át –, ezért ezt az időszakot a nap/év elv hátterén kell értelmezni (Ez 4:6; 4Móz 14:34), ami annyit tesz, hogy egy prófétai nap egy valóságos évet jelent.

Gerhard Pfandl, a Hetednapi Adventista Egyház Bibliai Kutató Intézetének munkatársa a következő fontos szempontot emeli ki 4Móz 14:34 versével kapcsolatosan: „Isten szándékosan használta tanító módszerként az egy napot egy évért elvet. »A napok száma szerint, amelyeken megkémleltétek a földet, ([tudniillik] negyven napon, egy-egy napért egy-egy esztendő), negyven esztendeig hordozzátok a ti hamisságotoknak büntetését, és megismeritek az én elfordulásomat« (4Móz 14:34, KAR). Egy drámai módon előadott példázatban pedig Ezékiel prófétának azt mondta Isten, hogy feküdjön 390 napig a bal oldalán, majd 40 napig a jobb oldalán: »egy-egy napot egy-egy esztendőül számítottam néked« (Ez 4:6, KAR). 4Mózes 14 és Ezékiel 4 azonban nem apokaliptikus írások. Isten ezért elmagyarázza: egy nap egy évet jelent. Az apokaliptikus írásokban sosem szerepel ilyen magyarázat, azokban a szövegekben ez alapvető elv” (Journal of the Adventist Theological Society. 2012, 23/1, 9. o.). Ez az elv alkalmazandó Dániel és Jelenések idői próféciáira is. Ha egy prófétai nap egy szó szerinti évet jelent, akkor megtaláltuk a kulcsot a próféciához. A prófétai idővonalon megjövendölt események a helyükre kerülnek.

A Dán 9:24-25-ben szereplő 70 hét 490 prófétai napnak, vagyis 490 szó szerinti évnek felel meg. Ez a 70 hetes időszak a Jeruzsálem helyreállítására és újjáépítésére vonatkozó rendelettel kezdődik. Amikor Babilont legyőzték a médek és a perzsák, az új uralkodók három külön rendeletet hoztak, amelyek lehetővé tették a zsidók számára, hogy a babiloni fogságból visszatérjenek Jeruzsálembe. Az első két rendelet, amelyet Círusz (Ezsd 1:1-4), illetve Dárius (Ezsd 6:1-12) adott ki, nem tartalmazta teljes mértékben a következők mindegyikét: Jeruzsálem újjáépítése, a templom helyreállítása és Izrael igazságszolgáltatási rendszerének legitimálása. A három rendelet közül az utolsó, amelyet Artaxerxész adott ki Kr. e. 457-ben, nemcsak azt engedélyezte a zsidó népnek, hogy visszatérjen hazájába, hanem rendelkezett is arról, hogy ezt megtehesse, továbbá Jeruzsálem városát jelölte ki polgári, bírósági és vallási központul.

Prófétai idővonal

A prófécia Kr. e. 457-ben kezdődik és 69 prófétai héten, azaz 483 éven át, Kr. u. 27-ig tart és a Messiás fejedelem eljövetelében csúcsosodik ki. A „Messiás” jelentése „a felkent”. Kr. u. 27-ben (Tiberius császár 15. évében) Jézus Krisztust, a Messiást megkeresztelték, vagyis felkenték a szolgálatra (Lk 3:1-3, 15, 16, 21, 22), pontosan a prófécia szerint.

A Messiás a hét közepén kiirtatik

Dániel több száz évvel korábban megjövendölte Krisztus keresztségének pontos idejét. Gábriel Krisztusról szóló magyarázata folytatódik. Amint az e heti lecke világosan feltárja, a Messiás a 70 hetes prófécia utolsó hetének közepén „kiirtatik”, keresztre feszítik. Ez Kr. u. 31-ben megtörtént, Dániel próféciájával összhangban. Gábriel magyarázata szerint a 70 prófétai hét végén, Kr. u. 34-ben megszűnik Isten szövetsége a zsidó néppel. A szövetség attól fogva nyitott mindenki előtt – először a zsidók, majd a pogányok előtt is (lásd Róm 1:16; 2:6, 10), akik elfogadják Jézust Megváltójuknak.

Mindeközben a szentélyszolgálat elemei példázatként szolgáltak, Jézus áldozatát és a megváltás tervét szemléltették. Amikor Jézus Krisztus meghalt, a szentélyszolgálat már nem volt releváns. Betöltötte célját. Attól kezdve már nem kellett a bűnösöknek bárányt áldozniuk a templomban, közvetlenül mehetnek Jézushoz, elfogadhatják vérét, hogy az fedezze el bűneiket.

A 2 300 év fennmaradó része

Mint emlékezhetünk, a 70 hét csak az első 490 év Dániel próféciájának 2 300 évéből. Ez a rész a zsidó népre vonatkozik. A 2 300 év fennmaradó része a vég idejéig tart. A prófécia első részéhez kapcsolódó események bámulatos pontossággal valóra váltak. Ez a biztosíték arra, hogy a fennmaradó rész eseményei is beteljesednek, éppen úgy, ahogyan a jövendölés szól. Az egész prófécia a „Jeruzsálem helyreállítására és felépítésére” vonatkozó rendelettel kezdődik Kr. e. 457-ben (Dán 9:25). Amennyiben Kr. e. 457-től indulunk és a történelem idővonalán 2 300 évet haladunk előre (beleértve a Kr. e. 1-től Kr. u. 1-ig történő ugrást, amely nem tartalmaz egy 0. évet), akkor 1844-ig jutunk el. Ez a dátum jelzi a mennyei szentély megtisztításának és az ítélet munkájának kezdetét, amelyet az engesztelés napja vetített előre.

#### Gyakorlati alkalmazás

Kérjük meg az osztály tagjait, hogy gondolkodjanak el a következő kérdésen: Miért fontos, hogy az ítélet napjának és a szentély megtisztításának idejében élünk, amit az engesztelés napja előképezett?

Kérd meg az osztály tagjait, hogy gondolkodjanak el az alábbi három fontos igazságról, amelyeket e heti tanulmányaik során tanultak:

Első: A Biblia megbízható. Matematikai értelemben is pontos. Precíz minden apró részletében. Pontos dátumokat jelöl meg a történelem idővonalán, még a kételkedőket is meggyőzi hitelességéről. Így erősítik a próféciák a bizalmunkat Isten Igéjének hitelessége iránt.

Második: Az ítélet órájáról szóló üzenet szívhez szóló felhívás, hogy mélyebben köteleződjünk el Jézus, az életünk Ura iránt. A végidőben Isten népe megvizsgálja szívét, kéri Istent, hogy bocsássa meg bűneiket és tisztítsa meg őket minden olyan magatartási mintától vagy gyakorlattól, ami nincs összhangban akaratával. Könyörögni fognak Istenhez, hogy takarja be őket Krisztus igazságának köntösével (Ézs 61:10).

Harmadik: Az óra sürgető volta arra is felhívás, hogy Isten népe megújult lelkesedéssel tegyen bizonyságot rokonaiknak, barátaiknak, szomszédaiknak és munkatársaiknak. Az ítélet órájáról szóló felhívás a menny utolsó üzenete a bűnbeteg világ számára, olyan üzenet, ami Jézus eljövetelére készíti fel az emberek szívét.

Zárjuk a tanulmány megbeszélését az alábbi gyakorlati kérdésekkel! Kérjük meg az osztály tagjait, hogy a következő héten gondolják át egyénileg, mit válaszolnának rájuk!

1.  Teljesen átadtam-e az életemet Krisztusnak a föld történelmének ebben a kritikus szakaszában? Ha nem, mi gátol ebben?

2.  Meg vagyok-e győződve arról, hogy az üdvösségem biztos Jézusban? Ha igen, miért, ha nem, miért nem? Miért kell kizárólag az Ő igazságában bízni? Mit jelent ez a gyakorlatban? Reménységem horgonya vajon teljesen és csakis benne van?

`Jegyzetek`

---

#### Ellen G. White idézetek

A Te Igéd igazság, 4. köt., 1174. o; Isten csodálatos kegyelme, „A bűn zsoldja és Isten ajándéka” című fejezet.