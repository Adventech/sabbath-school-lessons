---
title:  Isten Kegyelme És Ítélete
date:  24/04/2023
---

A kereszt és az ítélet egyaránt azt tárja elénk, hogy Isten igazságos és kegyelmes. A törvényszegés a bűnös halálát követeli: „a bűn zsoldja halál”. A kegyelem azonban így válaszol: „az Isten kegyelmi ajándéka pedig örök élet a mi Urunk Krisztus Jézusban” (Róm 6:23). Amennyiben Isten törvényét meg lehetne változtatni vagy el lehetne törölni, Jézusnak egyáltalán nem kellett volna meghalnia. A halála mutat rá a törvény örökérvényű voltára. Az ítélethozatal alapja a törvény.

`Olvassuk el Jel 20:12 versét! Hogyan zajlik az ítélet felettünk? Mi köze van az üdvösségünkhöz a jó cselekedeteinknek?`

A tetteinkben mutatkoznak meg a döntéseink, mint ahogyan az Isten iránti hűségünk is. Ef 2:8-9 verseiben ez áll: „kegyelemből tartattatok meg, hit által… nem cselekedetekből, hogy senki ne kérkedjék.” Amikor azonban Krisztus megvált bennünket, meg is változtat. „Mert az Ő alkotása vagyunk, teremtetvén általa a Krisztus Jézusban jó cselekedetekre” (Ef 2:10).

A Szentlélek ereje által véghezvitt jó cselekedeteink nem üdvözítenek, de tanúskodnak a hitünk őszinteségéről. Isten végítélete lerántja a leplet minden tettetésről, képmutatásról, hamisságról, lényünk legmélyére tekint. Ellen G. White az ítéletben az Isten előtti helyzetünket felvázolva enged bepillantást abba, hogy az evangélium kéz a kézben jár az ítélettel.

„Az Isten nevét vallókat alázatra és szívük mélységes vizsgálatára vezesse az, hogy Isten népe úgy jelenik meg, mint akik szennyes ruhában állnak az Úr előtt. Akik az igazságnak engedelmeskedve valóban megtisztítják a lelküket, a legalázatosabban vélekednek önmagukról. Minél alaposabban figyelik Krisztus makulátlan jellemét, annál erősebben vágynak arra, hogy az Ő képére formálódjanak át, annál kevésbé látják magukat tisztának, szentnek. Miközben tisztában kell lennünk bűnösségünkkel, Krisztusra kell hagyatkoznunk, aki az Igazságunk, Megszentelőnk és Megváltónk. Nem cáfolhatjuk Sátán ellenünk felhozott vádjait, egyedül Krisztus szólalhat fel sikeresen az érdekünkben. Ő el tudja hallgattatni a vádolót olyan érvekkel, amelyek nem a mi érdemeinken, hanem az övén alapulnak” (Ellen G. White: Testimonies for the Church. 5. köt. 471-472. o.).

Hogyan mutatkozik meg Ellen G. White szavaiban is, hogy az evangélium elválaszthatatlan az ítélettől? Milyen reményt táplálhat bennünk e kettő kapcsolata?

---

#### Ellen G. White idézetek

Aki nem fogja fel a bűn gonosz voltát, nem képes felfogni az engesztelő áldozat értékét sem, és szükségét sem érzi a bűntől való megtisztulásnak. A bűnös önmagát a hozzá hasonló bűnösökhöz méri, nem Krisztus tisztaságára és szentségére tekint. Ám amikor Isten törvénye meggyőzi a szívét, akkor Pállal együtt kijelenti: „Én pedig éltem régen a törvény nélkül: de ama parancsolatnak eljövetelével felelevenedék a bűn, én pedig meghalék.” (Róm 7:9–10)

Isten az Ő dicsőségére teremtette az embert. Nem fogja megengedni, és nem is engedheti meg, hogy bűn lakozzon ott, ahol Ő uralkodik…

Testvéreim, emeljétek fel a szemeiteket! Talán az evangélium már nem képes hatni a szívre? A szívek már nem tisztulnak és nem szentelődnek meg a Szentlélek által, mert Krisztus Lelkének megújító hatalma megszűnt létezni? Ó, nem! A Lélek kardja, az élő Isten Igéje még velünk van, viszont lelkesen kellene használnunk. Alkalmazzuk úgy, ahogy egykor használták Isten szentjei. Élő és megőrző ereje utat fog törni a szívek felé. – The Upward Look, 16. o.

Micsoda rettenetes feljegyzéssel kell majd az emberiségnek szembesülnie az utolsó napon, mivel az emberek óriási többsége visszautasította a végtelen áldozatot – elvetette a leggazdagabb ajándékot, amelyet Isten csak e világnak adhatott. Minden áldásunk Krisztus felbecsülhetetlen ajándékán keresztül jut el hozzánk. Élet, egészség, barátok, értelmi képesség, boldogság, mind Krisztus érdeme által a miénk. Ó, bárcsak a fiatalok és az idősek felismernék, hogy minden, amiben részük van, Krisztus életének és halálának eredményeként jut el hozzájuk, és elismernék, hogy Isten a tulajdonos! – Isten fiai és leányai, 238. o.

Az általunk ma ápolt jellem és magatartás dönti el jövendőbeli sorsunkat. Döntenünk kell – vagy együtt leszünk a világosság városában az áldott, boldog szentekkel, vagy a városon kívül maradunk a gonoszokkal. A földi cselekedeteinket irányító elvek ismertek a menny előtt, és tetteinket hajszálpontosan feljegyzik az emlékezés könyvébe. A mennyben tudnak arról, ha Krisztus parancsolataival megegyezik a jellemünk…

Krisztus megbocsátásában részesülni nem csak megbocsátást jelent, hanem elménk megújulását is. Az Úr mondotta: „Új szívet adok belétek.” Krisztus képmásának kell kirajzolódnia elménkben, szívünkben és lelkünkben. Az apostol mondja: „Bennünk pedig Krisztus értelme van.” Kizárólag csak a mennyei erő által véghezvitt átalakulási folyamat nélkül a bűnre való hajlam a szívben marad, és olyan új rabláncokat eredményez, amelyektől emberi erő révén sosem lehet megszabadulni. – Reflecting Christ, 303. o.