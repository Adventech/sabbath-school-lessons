---
title:  Az Ítélet Órájának Jelentősége
date:  23/04/2023
---

A Biblia utolsó könyve, a Jelenések a jó és a rossz közötti ősrégi küzdelem tetőzésére összpontosít. A lázadó angyal, Lucifer megkérdőjelezte Isten igazságát, igazságos voltát és bölcsességét. Azt állította, hogy tisztességtelenül, igazságtalanul irányítja a világmindenséget. Az Isten jelleme körüli konfliktusban központi a szerepe A jelenések könyve végítéletének.

`„Féljétek az Istent, és néki adjatok dicsőséget: mert eljött az ő ítéletének órája; és imádjátok azt, aki teremtette a mennyet és a földet, és a tengert és a vizek forrásait” (Jel 14:7). Mi a jelentősége annak, hogy az első angyal üzenete Isten ítéletét említi közvetlenül az „örökkévaló evangélium” után? Milyen kapcsolat van az „örökkévaló evangélium” és Isten ítélete között?`

Az első angyal üzenetének egyaránt része az evangélium és az ítélet, és e kettő elválaszthatatlanul összefonódik egymással. Az „örökkévaló evangélium” nélkül semmi reményünk nem lenne az ítéletben, hiszen amint látni fogjuk, az „örökkévaló evangélium” az egyetlen reményünk. Nem kérdéses, hogy az evangéliumnak része az ítélet bejelentése.

Az ítélet során az el nem bukott világok látni fogják, hogy Isten mindent megtett az emberek megmentéséért, ami csak lehetséges volt. Az ítélet mutatja be Isten igazságát és kegyelmét, szeretetét és törvényét, üdvözítő kegyelméről és szabadító erejéről szól.

Az ítélet része annak, hogy Isten végleg megoldja a bűn okozta problémát. A jó és a gonoszság közötti egyetemes nagy küzdelemben Isten megcáfolta Sátán vádjait a kereszten, majd az ítélet során felfedi, hogy mindent megtett, amit csak tehetett a megmentésünkért és a kereszthez vezetésünkért.

Feltárulnak a menny végtelen, minden részletre kiterjedően pontos feljegyzései (lásd Dán 7:10). Olyan értékesek vagyunk Isten szemében, hogy az egész univerzum megállva figyeli, milyen döntéseket hoztunk a Szentlélek késztetésére, a Krisztus által ingyen, a Golgota keresztjén biztosított megváltás fényében. 

Olvassuk el Zsolt 51:3-6 szakaszát! Milyen fényt vet ez a rész az ítélet céljára és jelentőségére?

---

#### Ellen G. White idézetek

Krisztus megmutatta tanításaiban, hogy a Sínai-hegyen adott törvény alapelvei mennyire messzehatóak. Életével bemutatta a törvényt, melynek alapelvei mindörökre az igaz élet mércéjét jelentik – azt a mércét, mely által minden lélek megítéltetik ama nagy napon, amikor ítélőszékek tétetnek le és könyvek nyittatnak meg. Krisztus azért jött, hogy minden igazságot betöltsön, és az emberiség fejeként bemutassa – a legkisebb részletig eleget téve Isten kívánalmainak –, hogy az ember is elvégezheti ugyanazt a munkát. Az embernek adott kegyelem mértéke alapján senki számára sem szükségszerű, hogy kimaradjon a mennyből. Mindenki eljuthat a jellembeli tökéletességre, aki küzd érte. Ez az evangélium új szövetségének tulajdonképpeni alapja. Ha Isten törvénye a fa, akkor az evangélium az illatozó virágok és a gyümölcsök. – Szemelvények Ellen G. White írásaiból, 1. köt., 211. o.

„És ímé az égnek felhőiben mint valami emberfia jöve; és méne az öreg korúhoz, és eleibe vivék Őt. És ada néki hatalmat, dicsőséget és országot, és minden nép, nemzet és nyelv néki szolgála; az Ő hatalma örökkévaló hatalom, amely el nem múlik.” (Dán 7:13–14) Ebben a leírásban nem Krisztus második adventjéről van szó, hanem arról, hogy Jézus a mennyben az Öregkorúhoz megy, hogy átvegye a hatalmat, a dicsőséget és az országot, amelyet – közbenjárói munkája befejeztével – ad neki az Isten. A prófécia szerint ez az esemény lesz a 2300 nap végén, azaz 1844-ben, és nem a második advent. Nagy Főpapunk a mennyei angyalok kíséretében belép a szentek szentjébe, és ott meg­jelenik Isten színe előtt, hogy elkezdje az emberért végzett szolgálatának utolsó szakaszát: a vizsgálati ítéletet és az engesztelést mindazokért, akikről bebizonyosodik, hogy áldásaiban részesülhetnek. – A nagy küzdelem, 479. o.

Figyelmetekbe ajánlom az 51. zsoltárt, mert értékes leckéket tartalmaz. Megtanulhatjuk belőle, milyen ösvényt kövessünk, ha eltávolodtunk az Úrtól. A magas pozíciót betöltő, nagy megtiszteltetésnek örvendő Izrael királyának az Úr dorgáló üzenetet küldött látnoka által. Dávid bevallotta bűnét, megalázta szívét, kijelentve, hogy Isten minden ítéletében igazságos.

A bűn bűn, akár királyi széken ülő, akár szerényebb helyet betöltő ember követi is el. Közeleg a nap, amikor mindenki bűnvallomást fog tenni, aki valaha bűnt követett el, de már akkor késő lesz bocsánatot nyerni. Isten sokáig várakozik a bűnösre, hogy bűnbánatot tartson. Csodálatraméltó türelmet tanúsít irántuk, de végül mégis elszámolásra kell vonnia a törvényszegőt…

Nem biztonságos behunynunk szemünket és megkeményítenünk lelkiismeretünket, hogy ne ismerjük föl bűneinket. Ápoljuk a bűn gyűlöletes voltáról kapott tanítást, hogy megbánjuk és bevalljuk azt. – A Te Igéd igazság, 3. köt., 1147. o.