---
title:  Jézus Méltó
date:  27/04/2023
---

Jel 5:1-3 szakaszában ismét egy trónt látunk. Bemutatnak egy tekercset, aminek mindkét oldalára írtak és amit isteni pecsét zár le, de azt mennyen és földön senki nem tudja kinyitni. A mennyei lények remegnek, igen komoly a helyzet. Egyetlen angyal sem méltó arra, hogy képviselje az emberiséget a föld feletti végső ítéletben. János sír, mert a tekercset senki nem nyithatja ki. Akkor az egyik vén, a földről megváltottak egyike bátorítóan szól az apostolhoz: Jézus, Isten Báránya méltó arra, hogy kinyissa a könyvet.

Jel 5:5 versében látja meg János a bűn problémájának végső megoldását. Az idős próféta szembesül vele, mi az egyetlen módja annak, hogy az ember felmentést kapjon Isten trónja előtt az utolsó ítéletben. „De egy a vének közül azt mondta nekem: Ne sírj! Íme győzött a Júda törzséből való oroszlán, Dávid gyökere, hogy felnyissa a könyvet… És láttam… egy Bárányt állni, mint egy megöletettet” (Jel 5:5-6, ÚRK).

`Olvassuk el Jel 5:8-12 szakaszát! Hogyan reagál az egész menny a bejelentésre, hogy Jézus méltó az ítélet tekercsének kinyitására és a megváltásunkra?`

Jézus, az Isten Báránya, aki az emberiség megváltásáért feláldozta az életét, átveszi és kinyitja az ítélet tekercsét. Az egész menny lelkes dicsőítésbe kezd. Jézus győzelme Sátán kísértései felett, golgotai kereszthalála, feltámadása, főpapi szolgálata biztosítja az üdvösséget mindenkinek, aki hit által elfogadja kegyelmét. Isten népe számára az ítélet nagyszerű hír. Arról szól, hogy véget ér a bűn uralma és Isten népe megszabadul.

Van ennél bátorítóbb üzenet? Jézus bennünket képvisel az ítéletben. Tökéletes, igaz élete befedez minket. Igazsága bennünk munkálkodik, megújít. Kegyelmével megbocsát, átformál és erőt ad az istenfélő élethez.

Nem kell félnünk! Jézus véd bennünket az ítéletben, a gonoszság erői vereséget szenvedtek. Az ítélet Isten népe „érdekében” születik meg (Dán 7:22). Nem az az ítélet célja, hogy kiderüljön, mennyire rosszak vagyunk, hanem Isten jóságát hivatott bemutatni.

Gondoljunk ismét az ítélet csodálatos reménységére! Jézus a Helyettesünk. Miért csak benne reménykedhetünk?

---

#### Ellen G. White idézetek

János a Megváltót úgy látja, mint „a Júda nemzetségéből való oroszlánt”, és „egy Bárányt, mintegy megölettet” (Jel 5:5; 13:8). Ezek a szimbólumok jelképei a mindenható hatalom és az önfeláldozó szeretet egyesülésének. A júdabeli oroszlán, aki olyan rettenetes a kegyelmét megvetők számára, de engedelmes és hűséges híveinek Isten báránya. A tűzoszlop, amely Isten törvénye áthágóinak haragja félelmetességéről beszél, a világosság, irgalom és szabadítás jelképe azok számára, akik parancsolatait megtartották. Isten karja, amely elég erős, hogy a lázadókat szétzúzza, elég erős arra is, hogy a hűségeseket megszabadítsa. Akik hűek, valamennyien megmenekülnek. „És elküldi az ő angyalait nagy trombitaszóval és egybegyűjtik az ő választottait a négy szelek felől, az ég egyik végétől a másik végéig.” (Mt 24:31) – Az apostolok története, 589. o.

Krisztusban mindent megkaphatunk, amire szükségünk van ebben az életben, ugyanakkor azt is, ami örömmel fog betölteni az eljövendő világban. A világ összes pénzével sem vásárolhatunk békességet, nyugalmat és szeretet. Ezek az ajándékok csak a Krisztusba vetett hit által biztosítottak számunkra. Istentől nem vásárolhatók meg ezek az ajándékok, mert megfizethetetlenek. Isten tulajdona vagyunk, mivel elménk, lelkünk és testünk meg lett váltva Fiának élete árán…

Jézus levetette királyi koronáját, lemondott parancsnoki pozíciójáról, és istenségére öltötte az emberi természetet, hogy felemelhesse az emberi nemzetséget. Olyannyira fontosnak tartotta az emberiség rendelkezésére álló lehetőségeket, hogy az ember helyettesévé lépett elő. Érdemeit hozta fel mellettünk, hogy felemelhessen azon erkölcsi magasságokba, amelyeket Ő is értékel…

Isten kegyelme által megerősödhetünk és fejlődhetünk, hogy a hiányosságaink ellenére is tökéletessé válhassunk Őbenne. Életünket Sátánnak adtuk, de Krisztus eljött, hogy kiragadjon a kísértő kezéből, és megváltson bennünket. Istennek semmit sem fizethetünk vissza. Csak kegyelemből nyerünk üdvösséget, és ez a kegyelem Isten ingyen ajándéka Jézus Krisztus által. – That I May Know Him, 83. o.

Levonja-e népünk a tanulságot a múltból a jelenre és a jövőre, ahogyan az most világunk elé tárul? Figyelembe veszik-e a nekik adott figyelmeztető üzeneteket? A legnagyobb törekvésünk tárgya az legyen, hogy életünk finomodjon, tisztuljon, és visszatükrözzük az isteni képmást. Ennek mindazok tapasztalatává kell válnia, akik ahhoz a néphez csatlakoznak, melynek tagjai megtisztíttatnak és megfehéríttetnek a Bárány vérében. Fel kell öltözniük Krisztus igazságát, a nevét pedig a homlokukon viselni. Örvendezniük kell Isten dicsőségének reményében. Krisztus tenyerébe metszette a népéhez tartozók nevét. Egyetlen ráhagyatkozó lelket sem téveszt szem elől. – Szemelvények Ellen G. White írásaiból, 1. köt., 56. o.