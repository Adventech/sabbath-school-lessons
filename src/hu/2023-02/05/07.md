---
title:  További Tanulmányozásra
date:  28/04/2023
---

Figyeljük meg, mit ír Ellen G. White Isten népének állapotáról az utolsó napokban, az ítélet és a világ végének idejében:

„Egyedüli reménységük Isten kegyelmében van, egyedüli védelmük az ima. Amint Jósua könyörgött az Angyalnak, úgy fog a maradék egyház is töredelmes szívvel és buzgó hittel bűnbocsánatért, szabadulásért esedezni Szószólójuk, Jézus által. Teljes mértékben tisztában vannak életük bűnösségével, látják gyengeségeiket és méltatlanságukat, önmagukra nézve már-már kétségbe esnek. A kísértő ott áll, hogy vádolja őket, ahogy Jósua mellett is állt ellenségesen. Rámutat szennyes ruháikra, jellemhibáikra. Hangoztatja gyengeségeiket, ostobaságukat, hálátlanságuk bűneit, hogy mennyire mások, mint Krisztus, mindazt, amivel szégyent hoztak Megváltójukra… Isten népe sok tekintetben nagyon is hibás, Sátán pontosan ismeri bűneiket, amelyek elkövetésére éppen ő kísértette őket, majd pedig a legnagyobb túlzással jelenti ki: »Vajon Isten száműz a színe elől engem és angyalaimat, miközben megjutalmazza azokat, akik ugyanolyan bűnök elkövetésében vétkesek? Ezt igazságosan nem teheted meg, ó Uram! A trónod nem marad meg az igazságban és ítéletben. Az igazság megköveteli, hogy ítéletet mondjanak rájuk!« Krisztus követői ugyan követtek el bűnöket, de nem adták át magukat a gonosz uralmának. Félretették bűneiket, alázattal, töredelmesen keresték az Urat, az isteni Szószóló pedig könyörög értük. Akit a legjobban megbántottak hálátlanságukkal, aki ismeri bűneiket, de bűnbánatukat is, ekkor kijelenti: »Az Úr dorgáljon meg téged, Sátán! Az életemet adtam értük, a markaimba metszettem őket«” (Ellen G. White: Testimonies for the Church. 5. köt. 473-474. o.).

**Beszélgessünk róla!**

`1) Hogyan hat a mindennapjainkra az, hogy tudjuk: „eljött az ő ítéletének órája”? A legtöbben őszintén megvallhatnánk, hogy nem igazán. Hogyan változhatunk meg?`

`2) Miért nem rossz hír az ítélet, hanem jó? A csoportban beszélgessünk arról, hogy milyen szerepet vállal Jézus az ítéletben értünk! Miként motiválhat ez bennünket arra, hogy hűségesek legyünk hozzá? Hiszen csakis amiatt lehet reményünk az üdvösségre, amit Krisztus értünk tett.`

`3) Gondolkozzunk még az ítéletről, ami bemutatja a világegyetem előtt Isten jellemét! Hogyan illik bele ez a gondolat a nagy küzdelem egészébe?`

---

#### Ellen G. White idézetek

A Te Igéd igazság, 4. köt., 1174. o; Isten csodálatos kegyelme, „A bűn zsoldja és Isten ajándéka” című fejezet.