---
title:  Bepillanthatunk A Mennybe
date:  26/04/2023
---

Jelenések 4. fejezetében János egy nyitott ajtót lát a mennyben, majd szólítja egy hang: „Jöjj fel ide, és megmutatom neked, amiknek meg kell történniük” (Jel 4:1, ÚRK). Jézus hívta az apostolt, hogy a mennyei szentély nyitott ajtaján át bepillantva tekintse át a jó és a gonosz közötti nagy küzdelem örök jeleneteit. Jánossal együtt mi is benézhetünk a nyitott ajtón, hogy felvillanjon előttünk a megváltás örökkévaló terve. Mi vagyunk a tanúk azokban az ügyekben, amelyekről ítéletet hoznak a mennyei törvényszéken. A szemünk előtt bontakoznak ki a jó és a gonosz közötti nagy küzdelem alapvető kérdései.

`Milyen hasonlóságokat látunk Jel 4:2-4 és Dániel 7. fejezetének ítéleti jelenetei között?`

Itt a trónterem látszik. Az Atya Isten ül a trónuson, körülötte mennyei lények. Isten ítéletét mennydörgés és villámlás szimbolizálja. Jel 4:4 versében arról is értesülünk, hogy huszonnégy vén helyezkedik el Isten trónja körül.

Ki ez a huszonnégy vén? Az ókori Izraelben a lévita papságnak huszonnégy rendje volt. A papok képviselték a népet Isten előtt. 1Pt 2:9 versében pedig az apostol úgy mutatja be az újszövetségi hívőket, hogy „választott nemzetség, királyi papság”. Talán a huszonnégy vén jelképez minden megváltottat, akik egy nap örömmel állják majd körül Isten trónusát, vagy esetleg azokat szimbolizálja, akik feltámadtak Krisztus halálakor és vele emelkedtek fel a mennybe (Mt 27:52; Ef 4:7-8).

Ez mindenképpen jó hír. Isten trónja körül ott vannak néhányan a földről megváltottak közül is. Hozzánk hasonlóan szembesültek kísértésekkel, de Krisztus kegyelme és a Szentlélek ereje által győztek. „Fehér ruhában” vannak – ez Krisztus megszentelő igazságát jelenti, ami befedezi bűneiket és megtisztítja őket. Fejükön arany korona, ez jelzi, hogy a gonosszal vívott küzdelemben győztek és ők is részei a mennyben a hívők királyi családjának.

Látjuk, amint felállítják a királyi széket, amelyen Isten foglal helyet. A trón körül mennyei lények vannak, és hamarosan az egész menny énekelni kezd, a dicséret crescendója egyre erősebb és erősebb: „Méltó vagy Uram, hogy végy dicsőséget és tisztességet és erőt; mert te teremtettél mindent, és a te akaratodért vannak és teremttettek” (Jel 4:11).

---

#### Ellen G. White idézetek

A megváltás az igazság és a kegyelem összefonódása által válik teljessé. E kettőnek a kapcsolódása mondatja velünk, amikor a világ Megváltójára és Jahve törvényére tekintünk: a te „kegyelmed naggyá tett engem” (2Sám 22:36). Tudjuk, hogy az evangélium tökéletes és teljes rendszer, amely bemutatja Isten törvényének változhatatlanságát… A kegyelem hívogat bennünket az Isten országának kapuin való bemenetelre, az igazság pedig meghozza áldozatát, hogy minden engedelmes ember teljes értékű kiváltságosaként lehessen a mennyei király gyermeke és a királyi család tagja.

Hittel tekintsünk fel a trónt övező szivárványra, amely mögött bevallott bűntetteink felhője lebeg. Az ígéret szivárványa biztosíték minden alázatos, töredelmes, hívő lélek számára, hogy élete Krisztuséval egy, és Krisztus egy az Atyával. Isten haragja egyetlen lélekre sem zúdul, aki benne keres menedéket. Az Úr kijelentette: „Meglátom a vért, és elmegyek mellettetek.” „Azért legyen tehát az ív a felhőben, hogy lássam azt, és megemlékezzem az örökkévaló szövetségről.” (2Móz 12:13; 1Móz 9:16) – Isten csodálatos kegyelme, 70. o.

Ebben az életben tüzes próbákon kell átmennünk, súlyos áldozatokat kell hoznunk, ám Krisztus békéje a jutalmunk. Olyan kevés lemondást vállalunk, olyan keveset szenvedünk Jézusért, hogy már csaknem teljesen elfeledtük a keresztet. Ki kell vennünk részünket szenvedéseiből, ha majd trónjára szeretnénk ülni vele. Míg önmagunk kényeztetésének könnyű ösvényét tapossuk, és visszariadunk az áldozattól, addig hitünk nem szilárdul meg, és nem ismerhetjük meg sem Jézus békéjét, sem azt az örömet, ami a győzelem tudatának gyümölcse. Akik a megváltottak seregéből a legnagyobb dicsőségben részesülnek, akik Isten és a Bárány trónja előtt fehérbe öltözötten állnak, jól ismerik, mit jelent a küzdelemben felülkerekedni, mert a nagy nyomorúságból jöttek. Akik a küzdelem helyett behódoltak a körülményeknek, nem tudják majd, hogyan álljanak helyt azon a napon, amikor mindenkinek a saját igazságosságával kell megmentenie önmagát. – Bizonyságtételek a gyülekezeteknek, 5. köt., 215. o.

Hallgassátok az üdvözültek hozsánnázó énekét! Kezükben a győzelem pálmaágait lengetik. Csodálatos zene tölti be a mennyet, amikor felcsendül énekük: „Méltó a megöletett Bárány, aki feltámadt örökre! Az üdvösség a mi Istenünké és a királyiszéken ülő Bárányé!” A megszámlálhatatlan mennyei angyalsereg, a dicsőséges szeráfok és az oltalmazó kerubok pedig örömteljes, győzedelmes hangon visszhangozzák: „Ámen: áldás és dicsőség és bölcsesség és hálaadás és tisztesség és hatalom és erő a mi Istenünknek mind örökkön örökké.” (Jel 7:12)

Ó, azon a napon majd beigazolódik, hogy az igazak valóban bölcsen jártak el, és az engedetlen gonoszok balgának bizonyultak. – In Heavenly Places, 371. o.