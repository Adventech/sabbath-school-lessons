---
title:  Evangélium, Ítélet, Teremtés
date:  10/05/2023
---

Figyeljük meg az első angyal üzenetét! Örökkévaló evangélium. Az ítélet órája. Imádjátok a Teremtőt! Gondoljuk meg, hogy milyen szoros a kapcsolat ezek között! Amikor az ítéletben megállunk a Teremtőnk előtt, egyedül az evangélium ad reményt. „Nincsen azért immár semmi kárhoztatásuk azoknak, akik Krisztus Jézusban vannak, kik nem test szerint járnak, hanem Lélek szerint” (Róm 8:1). Nem esnek kárhoztatás alá sem most, sem az ítélet idején!

A Teremtő Isten üzenetének központi szerepe van a jelenvaló igazságban, különösen akkor, amikor az evolúció (még ha „keresztény” köntösben jelenik is meg) a keresztény hit alapját fenyegeti elpusztítással.

Az evolúciós gondolkodás támadása idején Isten azonban elindított egy egyházat, egy népet, amelynek már a neve is bizonyság az evolúció ellen. Ennek a népnek kell hirdetnie azt az alapvető igazságot, hogy Isten a Teremtő és a Megváltó.

`Olvassuk el Róm 5:17-19, Ef 3:9, Kol 1:13-17 és Jel 4:11 verseit! Mit tanítanak ezek a szakaszok Jézusról, Teremtőnkről és Megváltónkról?`

Figyeljük meg, milyen szorosan kapcsolódik Jézus teremtői volta ahhoz, hogy Ő a Megváltó! Teremtő voltának elhomályosodásával – és az evolúció tana elkerülhetetlenül erre vezet – megváltói szerepét is megkérdőjelezik. Jézus azért jön, hogy megszabadítson bennünket a bűntől, a haláltól, a szenvedéstől és az erőszaktól, miközben az evolúció tanítása szerint a bűn, a halál, a szenvedés és az erőszak éppenséggel a teremtés eszköze volt? Isten éppen attól a folyamattól ment meg bennünket, amit eredetileg Ő maga alkalmazott? Veszélyes hazugság ez!

Ami pedig még rosszabb, hogy az evolúció gúny tárgyává teszi Jézus kereszthalálát. Miért? Pál elválaszthatatlan kapcsolatot lát a bűn Ádám általi betörése és Jézus halála között (lásd Róm 5:17-19). Tehát közvetlen a kapcsolat Ádám és Jézus között. Az evolúciós elképzelés szerint azonban nem vezethette be a halált a bűntelen Ádám, hiszen éppen a halál – az évmilliókon át pusztító halál – volt állítólag a szükséges erő, ami Ádám megteremtéséhez kellett.

Tehát az evolúció elmélete az alapjától kezdve rombolja a kereszt bibliai alapját. A hetednapi adventisták viszont élő bizonyságként szólítják a világot a Teremtő imádatára e tévtanítással szemben.

---

#### Ellen G. White idézetek

Miközben Isten szava beszél Krisztusról, aki emberi testben e Földön élt, határozottan szól a földi születése előtti létéről is. Az Ige isteni személyként létezett az Atya mellett. Az örökkévalóságtól kezdve Ő volt a szövetség közbenjárója, akiben a Föld minden nemzetei – zsidók és pogányok egyaránt – megáldatnak, amennyiben elfogadják Őt…

A világ általa lett, „és nála nélkül semmi sem lett, ami lett” (Jn 1:3). Ha Krisztus teremtett mindent, akkor léteznie kellett a teremtett dolgok megléte előtt. Az erre vonatkozó szavak oly határozottak, hogy senkinek sem kell kétségben maradnia felőlük. Krisztus lényegében és a szó legmagasabb értelmében Isten volt. Az örökkévalóság óta Istennel volt, mindenek fölötti, örökké áldott Isten.

Az Úr Jézus Krisztus, Isten szent Fia, öröktől fogva különálló személyként létezett, mégis egy volt az Atyával. Ő volt a menny túláradó dicsősége, a mennyei lények parancsnoka, és az angyalok imádó hódolata joggal illette meg. – Szemelvények Ellen G. White írásaiból, 1. köt., 247. o.

A világ Megváltója átment ugyanazon a próbán, amelyben Ádám elbukott, amikor áthágta Isten kijelentett törvényét. Egyszülött Fia emberként jött Földünkre, hogy megmutassa a világnak, hogy az ember képes Isten törvényének megtartására…

Isten Fia a bűnös helyére lépett, és átment azon a próbán, melyben Ádám elbukott. Krisztus kiállta a pusztai megkísértést, mely százszorta olyan erőteljes volt, mint ami az emberi fajt valaha is érhette és érheti. Jézus ugyanúgy utasította vissza Sátán kísértéseit, mint ahogyan minden egyes megkísértett lélek is teheti: az ihletett Igét idézte neki, és így szólt: „Meg van írva…”

Krisztus emberként győzedelmeskedett Sátán kísértései felett. Jézushoz hasonlóan minden ember legyőzheti a kísértéseket. Krisztus érettünk alázta meg magát. Hozzánk hasonlóan mindenben megkísértetett. Jóvátette Ádám szégyenletes bukását, és győzelmével bizonyságot tett az el nem bukott világok és a bukott emberiség előtt, hogy a mennyből nyert isteni erő segítségével az ember képes megőrizni Isten parancsolatait. – Szemelvények Ellen G. White írásaiból, 3. köt., 136. o.

A kereszt az a hely, ahol a könyörület és az igazság összetalálkozott, s az igazságosság és békecsókot váltottak. [Lásd Zsolt 85:11 versét: „Irgalmasság és hűség összetalálkoznak, igazság és békesség csókolgatják egymást” (a ford. megjegyzése).] Minden kutató és munkás vegye újra meg újra fontolóra, hogy megfeszített Urunk hirdetésével ezt tegyék friss érdeklődéssé az emberek előtt. Mutassatok rá, hogy Krisztus élete tökéletes jellemet tár elénk. Tanítsátok, hogy „valakik befogadták őt, hatalmat adott azoknak, hogy Isten fiaivá legyenek, azoknak, akik az ő nevében hisznek” (Jn 1:12). Ezt hirdessétek újra meg újra. Isten fiaivá, a királyi család tagjaivá, a mennyei király gyerme­keivé válhatunk. Hirdessük, hogy ha valaki elfogadja Krisztust, s a kezdettől táplált szilárd bizalmában mindvégig állhatatosan kitart, akkor Isten örököse, Krisztus örököstársa lesz. – Bizonyságtételek a gyüle­kezeteknek, 6. köt., 59. o.