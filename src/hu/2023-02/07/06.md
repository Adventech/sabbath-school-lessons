---
title:  A Teremtő A Kereszten
date:  11/05/2023
---

Csodálhatjuk és imádhatjuk az Urat, a Teremtőt, de ennél még tovább megyünk. Az előzőekben megállapítottuk, viszont érdemes újból megfigyelni, hogy a Teremtőnk egyben a Megváltónk is. Isten, aki megteremtett bennünket ugyanaz, mint aki megváltott. Azt mondta: „Teremtsünk embert a mi képünkre és hasonlatosságunkra” (1Móz 1:26), és Ő nem más, mint aki a kereszten felkiáltott: „ELI, ELI! LAMA SABAKTÁNI? azaz: Én Istenem, én Istenem! miért hagyál el engemet” (Mt 27:46). Kell ennél több indok arra, hogy féljük Istent és dicsőséget adjunk neki, imádjuk Őt?

Bűnbe süllyedt emberként hogyan adhatunk megfelelő választ erre a lenyűgöző igazságra? Hogyan felelhetünk erre? Az első angyal üzenete így hangzik: „Féljétek az Istent, és néki adjatok dicsőséget: mert eljött az ő ítéletének órája; és imádjátok azt, aki teremtette a mennyet és a földet, és a tengert és a vizek forrásait” (Jel 14:7).

`Olvassuk el Jn 19:16-30 szakaszának beszámolóját Jézus kereszthaláláról, és közben gondoljunk az eddig megvizsgált bibliaszövegekre azzal kapcsolatban, hogy Jézus a Teremtő! „Mert benne teremtetett minden a mennyen és a földön, a láthatók és a láthatatlanok, akár trónok, akár uralmak, akár fejedelemségek, akár hatalmasságok, minden általa és őrá nézve teremtetett” (Kol 1:16, ÚRK). Hogyan reagáljunk Isten szeretetének csodálatos kifejezésére?`

A kereszt után érkezett az első angyal üzenete, ami a Teremtő imádatára szólít, miután az egész világmindenség és Krisztus követői előtt is nyilvánvalóvá vált, hogy „aki teremtette a mennyet és a földet, és a tengert és a vizek forrásait” az nem más, mint aki noha Isten volt, „szolgai formát vett fel, és hasonló lett az emberekhez. És amikor emberi formában volt, megalázta magát, engedelmes volt halálig, mégpedig a kereszthalálig” (Fil 2:7-8, ÚRK).

Micsoda látvány lehetett ez azok számára, akik ismerték Jézust, mielőtt emberként a földre jött! Nem meglepő, hogy a mennyei lények is imádják Őt. Mi pedig, akiket a vérén váltott meg, vajon mi mást tehetnénk, mint hogy imádjuk Teremtőnkként és Megváltónkként?

A kereszt fényében miért bizonyul szörnyű tévtanításnak az az elképzelés, miszerint bűnös emberként bármint is hozzátehetnénk ahhoz, amit Krisztus a kereszten elvégzett? Vajon mi volna az, ami még hozzáadhatna ahhoz, amit a Teremtő már megtett értünk?

---

#### Ellen G. White idézetek

Krisztus a következő üzenetet bízta rám: „Újjá kell születnetek, különben nem léphettek be a mennyek országába!” Következésképpen mindazok, akik helyesen értették meg ezt az üzenetet, lemondanak zavartkeltő lelkületükről, és teljes szívvel keresik az Urat. Ha így tesznek, akkor megtalálják Krisztust, és lelki életük elkülönül a világétól. Minden prédikációjuk szüntelenül és határozottan az igazi kegyesség egyszerűségét hirdeti, ami majd helyet talál minden éhező és szomjazó lélekben, aki keresi a reménység és a hit biztonságát, s a teljes bizonyosságot Istenben a mi Urunk, Jézus Krisztus által.

Különösen ezt a határozott igazságot kell hirdetnünk, mely szerint a teremtett lény érdemei semmit sem változtathatnak Isten előtti állapotunkon, sem azon az ajándékon, amit Isten ad nekünk. Ha a cselekedetek és a hit által szerezhetné meg bárki is az üdvösséget, akkor a Teremtő mintegy adósa lenne a teremtett lénynek. Fennáll a veszélye, hogy ezt a hamis tanítást egyesek igazságként fogadják el… Ha az ember a jó cselekedeteivel nem érdemli meg az üdvösséget, akkor az csak kizárólag kegyelemből nyerhető el, ha elfogadja Jézust és hisz benne. Az üdvösség tehát teljes mértékben ajándék. – Faith and Works, 19–20. o.

Jézus, az Atya dicsőségének tündöklése, Istenhez való hasonlóságát nem tekintette olyan dolognak, amihez feltétlenül ragaszkodjon, „hanem önmagát megüresíté, szolgai formát vévén fel, emberekhez hasonlóvá lévén” (Fil 2:7). Nem hódolatot követelő uralkodóként járt az emberek között, hanem kész volt átélni, megtapasztalni az élet minden nehézségét, mint akinek mások szolgálata a küldetése. Jézus modorában nyoma sem volt a szenteskedésnek, sem a hideg, szigorú, zord, barátságtalan keménységnek…

Jézus megüresítette magát, s bármit cselekedett is, az énje sohasem ütközött ki. Ellenkezőleg. Mindenben az Atya akaratának vetette alá magát. Amikor földi küldetése már-már lezárult, nyugodtan elmondhatta: „Én dicsőítettelek téged e Földön: elvégeztem a munkát, amelyet reám bíztál, hogy végezzem azt.” (Jn 17:4) Nekünk is megparancsolja, hogy „tanuljátok meg tőlem, hogy én szelíd és alázatos szívű vagyok” (Mt 11:29). – Gondolatok a hegyibeszédről, 14. o.

Jézus mondotta: „Ha felemeltetem e Földről, mindeneket magamhoz vonszok.” (Jn 12:32) A bűnösnek Krisztust, mint Megváltót kell megismernie, aki a világ bűneiért életét áldozta fel. Ha Isten Bárányát a Golgota keresztjén szemléljük, kibontakozik előttünk a megváltás titka, és Isten szeretete bűnbánatra vezet bennünket. Krisztus a szenvedése és halála által hozzánk, bűnösökhöz való felfoghatatlan szeretetéről tett bizonyságot; s miközben a bűnös szemléli ezt a szeretetet, a szíve meglágyul, az elméje fogékonnyá lesz, s a lelkét töredelemre készteti…

A bűnös ellenállhat ennek a szeretetnek, vonakodhat Krisztushoz közelebb jutni, de ha nem ellenkezik, Jézus végül magához vonja. Ha a bűnös megismeri Isten üdvtervét, akkor a kereszt tövéhez borul, és komolyan megbánja bűneit, melyek Isten hűséges Fiának szenvedéseit okozták. – Jézushoz vezető út, 26–27. o.