---
title:  Tanítói melléklet
date: 12/05/2023
---

#### Áttekintés

Isten hét valóságos nap alatt teremtette meg a világot – ez a Szentírás egyik alapvető igazsága. A Biblia e szavakkal kezdődik: „Kezdetben teremtette Isten az eget és a földet” (1Móz 1:1). Utolsó könyve, a Jelenések pedig hív: „...imádjátok azt, aki teremtette a mennyet, a földet, a tengert és a vizek forrásait” (Jel 14:7). Isten méltó az imádatunkra, mert Ő teremtett bennünket, nem csak úgy kialakultunk. Nem csupán genetikai baleset eredménye és nem is az állatfajok fejlettebb tagjai vagyunk. Hihetetlen értéket ad nekünk az, hogy Isten alkotott minket. Mindnyájan egyediek vagyunk a szemében.

Az e heti tanulmány a teremtés jelentőségét taglalja. Végtére is, ugyan mi másnak volna értelme, jelentősége keresztény hitünkből, ha nem Isten teremtett volna bennünket? Figyeljük meg a Biblia kezdő sorait a nyitó fejezetben, 1Mózes 1. fejezetében! Nem szól a hit általi megigazulásról, igaz? Nem mond semmit Jézus életéről, haláláról, feltámadásáról és főpapi szolgálatáról sem. Egyetlen szót sem ejt a második adventről. Teljes a hallgatás a Tízparancsolattal és Isten törvényének örökérvényű voltával kapcsolatban is. Semmi nem hangzik el a holtak állapotáról.

Miért? A válasz valójában egyszerű. Ezek a tantételek, ha mégoly fontosak is, értelmetlen ostobaságok volnának, ha nem lenne ott a kezdő sor: „Kezdetben teremtette Isten az eget és a földet.”

#### Kommentár

Charles Colson 1998 novemberében írt egy cikket „Asztronauták, akik megtalálták Istent: az űr spirituális szemlélete” címmel. Apró részlet a cikkből: „John Glenn űrhajós visszatérése a világűrbe 36 évvel azután, hogy csodálatos módon pályára állt a Föld körül, emlékeztet arra a fajta hősiességre, amely lehetővé teszi az űrkutatást…. [Glenn a következőt mondta a riportereknek 1998-ban, közvetlenül azután, hogy 77 évesen visszatért utolsó űrutazásáról] »… szemlélni a hatalmas teremtettséget és nem hinni Istenben, nos, az számomra lehetetlen. Inkább erősíti a hitemet«” (Charles Colson: Breakpoint Commentary. 1998. november 5.)!

Általában nem tudják, hogy az első űrhajósok közül sokan mélyen vallásosak voltak, és a hitük csak erősödött látva a végtelen űrt. „Neil Armstrongot és Buzz Aldrint többnyire úgy ismerjük, mint az első űrhajósokat, akik a Holdra szálltak és megtették azt »az óriási lépést az emberiségnek«. Azt azonban valószínűleg nem tudtuk, hogy mielőtt kiléptek volna az űrhajóból, Aldrin magához vett egy Bibliát, egy ezüstkelyhet, megszentelt kenyeret és bort. Majd a Holdra kilépve első cselekedete az volt, hogy úrvacsorát tartott.

Frank Borman volt az első olyan űrhajó legénységének a kapitánya, amely a Föld körüli pályán túlra utazott. A Földre 250 000 mérföldről lenézve Borman rádión üzenetet küldött, melyben 1Mózes 1. fejezetét idézte: »Kezdetben teremtette Isten az eget és a földet«. Ahogy később magyarázta: »Erős érzés kerített a hatalmába, hogy kell lennie egy erőnek, amely nagyobb mindannyiunknál – hogy van Isten és valóban volt kezdet«” (uo.). Mindegyik itt említett űrhajós beszámolt arról, hogy érezte: a világ nem szerencsés véletlenek eredménye. Maga az élet sem kozmikus baleset. Elismerték 1Móz 1:1 igazát: a világot a mindentudó, mindenható Isten teremtette.

A Jelenések 14-ben található hármas angyali üzenet hangos szóval hirdeti a teremtést és a mindentudó Isten létét, akit semmi nem ér váratlanul. Látja az események kibontakozását már azok bekövetkezte előtt. Az Úr a hármas angyali üzenetet kifejezetten arra a célra tervezte, hogy választ adjon generációnk humanista és posztmodern kihívásaira. Nem véletlen, hogy éppen az evolúciós elmélet kigondolásával és terjedésével egy időben küldte a világnak a Teremtő imádatával kapcsolatos üzenetet.

A 19. században három fő filozófiai/politikai erő emelkedett fel, az egész világra hatva. Az evolúció a tudományos közösséget befolyásolta, milliókra hatott. A kommunizmus és a marxizmus az emberi élet értékét csökkentő befolyása még több millió ember életére hatott politikailag és társadalmilag. Sigmund Freud szintén milliók gondolkozását változtatta meg a pszichológia terén.

Gondoljunk bele egy pillanatra: ha az evolúció igaz lenne, hány hazugságot állítana a Biblia! 1Móz 2:1-2 szakaszában három is volna. „Így készült el az ég és a föld és minden seregük. Mikor pedig a hetedik napra befejezte Isten a munkáját, amelyet alkotott, megnyugodott a hetedik napon minden munkája után.” Hazugság lenne, hogy elkészült a világ, mert a tudomány állítása szerint még most is alakul. (Írjuk be a Google-ba, hogy Most is tart-e az evolúció? – vagy valami ilyesmit!) Amennyiben így lenne, a teremtés munkája nem ért volna véget, pedig 1Móz 2:2-ben az áll, hogy „befejezte Isten a munkáját.” Továbbá azt is állítja, hogy Isten minden munkájától megpihent a hetedik napon. Minek a hetedik napján? A tudomány képviselői a teremtés évmilliárdjairól beszélnek, tehát újabb hazugság lenne az, hogy „a hetedik napra befejezte Isten a munkáját.”

Ez csak a kezdete lenne a hazugságok sorozatának, ha az evolúció elmélete igaz volna.

Terv minden életre

Amikor Bruce Olson 19 éves volt, a Kolumbia és Venezuela határán lévő dzsungelbe költözött, hogy elvigye az evangéliumot a barí törzsnek. A barí Dél-Amerika őserdeiben elszigetelten élő őslakos nép.

Hírhedt volt harciasságuk és erőszakos, barbár hadviselésük. Bruce-t nem ijesztette el félelmetes hírük, és hajlandó volt még az életét is áldozni azért, hogy elvigye nekik az evangéliumot. Hetekig próbálta elnyerni a bizalmukat. Korábban még egyetlen nyugati sem lépett be a területükre. Idővel a törzs tagjai megtanulták szeretni a szelíd, gondoskodó idegent. Miközben Bruce az evangéliumról beszélt nekik, megismerték, hogy milyen az új élet Krisztusban.

A mindenható Isten megváltoztatta az életüket. Az egykor harcos, erőszakos törzs igazi békeerő lett a térségben.

Bruce komoly haladást ért el az evangélium hirdetésében, de váratlan dolog történt. Kolumbiai gerillák elrabolták és fogva tartották a dzsungel mélyén. A hadsereg igyekezett harcosokat toborozni a barí törzsből, hogy felvegyék a harcot a gerillákkal.

Ők azonban ellenálltak, mondván, hogy az erőszak erőszakot szül.

Bruce hónapokig volt fogságban embertelen körülmények között, mégis felül tudott emelkedni a szörnyűségeken. Megnyerte fogvatartói bizalmát. Végül adtak neki egy Bibliát. Nap mint nap olvasott nekik Isten Igéjéből. A lázadó harcosok közül több mint százan elfogadták Krisztust, kiléptek a gerillacsoportból, letették fegyverüket és újra beilleszkedtek a társadalomba, mint hasznos kolumbiai állampolgárok.

Bruce Olson ellen gonosz erők támadtak, de a mindenható Istennek terve volt szolgájával, amit a pokol erői sem tudtak meghiúsítani. Teremtőnknek pedig nemcsak Bruce Olson életével volt terve, hanem a miénkkel is, és Szentlelke által meg is valósítja azt. Ha megértjük, milyen jelentőséggel bír a szombat, alaposabban meglátjuk Istennek az életünkre vonatkozó tervét és velünk kapcsolatos, mélyebb céljait.

Ahogy az e heti leckénk rámutat, a barà héber szó olyasmit jelent, amire csak Isten képes. Az ember csak létező anyagokból hozhat létre valamit, Isten azonban a semmiből teremt. Amikor szól, megfogható anyag jelenik meg (Zsolt 33:5, 9; Zsid 1:1-2). Amit kimond, az létrejön, még ha soha nem is volt azelőtt, mert szavában teremtő erő van. Amikor a menny és a föld Teremtőjét imádjuk szombaton, elismerjük, hogy Ő mindenható.

Ha elég hatalmas ahhoz, hogy megteremtse a világot és mindent, ami abban van, akkor egyértelműen hatalmas ahhoz is, hogy megváltoztassa az életünket. A szombat a jelképe a megigazulásnak (nyugalmunk egyedül Krisztusban van) és a megszentelődésnek (erőnk egyedül Krisztusban van) is. Ezékiel próféta világosan mondja: „Nekik adtam szombatjaimat is, hogy legyenek jelül köztem és közöttük, hogy megtudják, hogy én vagyok az ÚR, az ő megszentelőjük” (Ez 20:12). Ha minden szombaton Istent imádjuk, Alkotónk újjáteremt bennünket. Aki alkotott, újjá tesz. Aki megformált, átformál.

Pontosan azért alakul ki a végső konfliktus az imádat körül, amint A jelenések könyve írja, mert Krisztus teremtett, megváltott, átalakított bennünket és újra eljön értünk. Sátán gyűlöli a szombatot, mert gyűlöl mindent, amit az jelképez. A szombat Krisztus tekintélyének, uralmának, kegyelmének és hatalmának szimbóluma. Ha Sátán rá tudja venni az embereket, hogy elhiggyék: a szombatnak nincs semmi jelentősége, akkor alá tudja ásni a Teremtő tekintélyét és képes emberek millióit maga felé fordítani. Isten azért küldte Jelenések 14 végidei üzenetét, hogy felkészítse a világot Teremtőnk és Megváltónk visszajövetelére, aki édeni dicsőségében teremti újjá ezt a bolygót.

#### Gyakorlati alkalmazás

Személyes elmélkedésre: A teremtő Isten hozta létre a napot, a holdat és a csillagokat. Lenyűgöző hatalmával alkotta meg ezt a bolygót, benépesítve élőlényekkel. Szintén Ő hozta ki népét az egyiptomi fogságból, vezette pusztai vándorlásuk folyamán, küldött nekik mannát az égből, Ő rombolta le Jerikó falait és győzte le Izrael ellenségeit. Törődik veled és velem is. Értünk szabadítja fel teremtő hatalmát, hogy legyőzze a lelkünkért küzdő ellenséget. Végül az a döntő, hogy megértjük és elfogadjuk-e ezt a bibliai igazságot.

Mindnyájan szembekerülünk kísértésekkel, viszont különösen jó hír, hogy Isten, aki hatalmának kiárasztásával megalkotta a világot, ugyanezt a hatalmat mozgósítja annak érdekében, hogy legyőzze a lelkünkért küzdő pokolbeli hatalmakat. Sokkal jobbat ajánl fel nekünk az ismétlődő kudarcoknál, annál, hogy újra meg újra elbukjunk ugyanazoknál az akadályoknál. Kit is szolgálunk? A mindenható Istent, akinek korlátlan, végtelen a hatalma. Ez a hatalom pedig a segítségünkre van, ha hittel megragadjuk. Teremtő hatalma által alakulunk át, változunk és újulunk meg.

Beszéljük meg és imádkozzunk: Kérjünk meg egy önként vállalkozót, hogy olvassa fel 2Kor 5:17 versét: „Azért ha valaki Krisztusban van, új teremtés az, a régiek elmúltak, íme, újjá lett minden.”

Beszéljük meg az osztályban, mit jelent új teremtéssé lenni!

Zárásként imádkozzunk az osztály tagjaiért! Kérjük Istent, hogy segítsen mélyebben, teljesen megérteni, hogyan tudja teremtő hatalmával átalakítani az életünket!

`Jegyzetek`