---
title:  Isten Közelsége
date:  09/05/2023
---

A Teremtő Isten, aki létrehozta a napot, a holdat és a csillagokat, aki döbbenetes erejével megteremtette ezt a bolygót és betöltötte élőlényekkel, érdeklődéssel fordul mindannyiunk felé. Ő az Isten, aki kiszabadította népét az egyiptomi szolgaságból, vezette őket pusztai vándorlásuk során, mannát hullatott nekik az égből, ledöntötte Jerikó falait és legyőzte Izrael ellenségeit. Isten, aki végtelen erejével megteremtette az univerzumot, felmérhetetlen hatalmával vereséget mér a gonoszság erőire is, amelyek minden lélekért harcolnak.

`Zsolt 139:15-18, ApCsel 17:27, 2Kor 5:17 és Kol 1:17 versei szerint mennyire van közel hozzánk Isten?`

A teológusok beszélnek Isten transzcendentális voltáról, ami azt jelenti, hogy Ő felette áll mindennek, az egész teremtett világnak. Ugyanakkor beszélnek immanenciájáról is, arról, hogy valamiképpen jelen van a mi világunkban, és amint a bibliai történelem tanúsítja, mélységesen bekapcsolódik a történésekbe. Az Úr „Magasságban és szentségben” lakozik, ugyanakkor „a megtörttel és alázatos szívűvel is” (Ézs 57:15, ÚRK). Jézus ezt mondta hűséges követőiről: „Én őbennük, és te énbennem, hogy tökéletesen eggyé legyenek, és hogy megismerje a világ, hogy te küldtél engem, és úgy szeretted őket, amint engem szerettél” (Jn 17:23, ÚRK). Meghittebb, szorosabb már nem is lehetne ez a kapcsolat!

Istenünk nagysága és hatalma olyan mérhetetlenül óriási, hogy átfogja a kozmoszt, ugyanakkor mindannyiunk életét is. Megígéri, hogy újjáteremt, átformál, a saját hasonlatosságára alakít át. Gondoljunk csak bele, hogy ez mit jelent! A világot megteremtő és a galaxisok milliárdjait fenntartó Isten, akiben „élünk, mozgunk és vagyunk” (ApCsel 17:28) a mi szívünkben is munkálkodik, új szívet ad, megtisztít a bűntől és új teremtéssé tesz bennünket Krisztusban. Megerősítő, vigasztaló a tudat, hogy Istenünk, ez az elképesztő hatalmú Úr szeret bennünket, gondoskodik rólunk!

Hogyan tanulhatsz meg reményt és vigasztalást találni abban, hogy Isten ilyen közel jön hozzánk? Vagy talán inkább megrémít, mivel ismeri a legsötétebb titkaidat is? Hogyan találhat az ember békességet ebben a tekintetben?

---

#### Ellen G. White idézetek

Gyalázattal illetjük Istent, ha azt gondoljuk, hogy Ő egy kegyetlen bíró, aki alig várja, hogy ítélkezhessen fölöttünk. Elfelejtjük, hogy Ő a mi szerető Atyánk. A teljes lelki életünket az Istenről alkotott felfogásunk alakítja, és ha helytelen meglátásokat táplálunk jellemére vonatkozóan, akkor a lelkünk kárt szenved. Olyannak kellene látnunk Istent, aki epekedve vágyódik az ember után, és szeretne jót tenni vele. A teljes Szentírás úgy mutatja be Őt, mint aki gyöngéd szeretetével hívja és kérleli tévelygő gyermekeit. Egyetlen földi szülő sem tud annyira türelmes lenni gyermekei hibái láttán, mint amit tanúsít Isten azok iránt, akiket megmenteni vágyik. Senki sem tud olyan szeretetteljesen kiállni a bűnös mellett, mint Ő. Egyetlen ember ajkát sem hagyták el kitartóbb és gyöngédebb kérlelések a tévelygők felé. Ó, hogyan is szerethetnénk még jobban Istent, hogyan fejezhetnénk ki még alázatosabb engedelmességgel a szeretetünket iránta? Őrködjünk a gondolataink, a tapasztalataink és a magatartásunk fölött, mert Isten összes ígérete a kimondhatatlan szeretet hangjával szól hozzánk. – That I May Know Him, 263. o.

Krisztus eljött, hogy megtanítsa az embereket arra, amit Isten a tudtukra kívánt adni. Odafenn az égen, idelenn a Földön s a tengerek széles vizein Isten keze művét látjuk. Minden teremtett dolog Krisztus hatalmáról, bölcsességéről és szeretetéről tanúskodik. De sem a csillagokból, sem a tengerekből vagy vízesésekből soha meg nem ismerhetjük annyira Isten személyiségét, ahogyan Krisztusban kijelentette magát.

Isten látta, hogy a természetnél világosabb kijelentésre van szükség, hogy feltárja személyiségét és jellemét. Elküldte hát Fiát a világra, hogy kijelentse a láthatatlan Isten természetét és tulajdonságait – már amennyit emberi szem elviselhet belőle. – Bizonyságtételek a gyülekezeteknek, 8. köt., 265. o.

„Azért, ha valaki Krisztusban van, új teremtés az; a régiek elmúltak, ímé újjá lett minden.” (2Kor 5:17)

Előfordulhat, hogy az ember nem emlékszik pontosan megtérésének helyére és idejére és a vele összefüggésben lévő körülményekre, de ez a tény még nem igazolja, hogy az illető megtéretlen. Krisztus így szólt Nikodémushoz: „A szél fú, ahová akar, és annak zúgását hallod, de nem tudod, honnan jő és hová megy: így van mindenki, aki Lélektől született.” (Jn 3:8) Bár a szél láthatatlan, hatása mégis látható és érezhető; ilyen a Szentléleknek az emberi szívre gyakorolt hatása is. Noha az emberi szem nem láthatja ezt az újjáteremtő erőt, mégis új lénnyé teremt bennünket: Istennek képmására. A Szentlélek munkája csendes és észrevétlen, de eredményei mégis nyilvánvalóak. Ha szívünk Isten Lelke által megújult, az életünk bizonyságot tesz erről a tényről. Bár önmagunk nem változtathatjuk meg a szívünket, nem állíthatjuk vissza az Istennel való összhangot, s bár jó cselekedeteinkre nem építhetünk, és bennük nem bízhatunk, az életünk mégis kinyilvánítja, hogy Isten kegyelme bennünk lakozik. Változás áll be életünkben és szokásainkban. Tisztán, határozottan látható a különbség a között, amik voltunk, és amik újjászületésünk óta vagyunk. A jellem nem az alkalomadtán való jó vagy rossz cselekedetekben nyilvánul meg, hanem a mindennapi megszokott szavakban és cselekedetekben. – Jézushoz vezető út, 57. o.