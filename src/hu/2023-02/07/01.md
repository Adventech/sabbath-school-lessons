---
title:  A Teremtő Imádása
date:  06/05/2023
---

### E heti tanulmányunk
Ézsaiás 40:26; János 19:16-30; 2Korinthus 5:17; Kolossé 1:17; Jelenések 1:9; 4:11

> <p></p>
> „Méltó vagy Uram, hogy végy dicsőséget és tisztességet és erőt; mert te teremtettél mindent, és a te akaratodért vannak és teremtettek” (Jel 4:11).

Könnyű adottnak venni dolgokat, különösen olyasmit, amit mindig is ismertünk, tapasztaltunk. A kisgyerekek is természetesnek veszik, hogy ott vannak a szüleik, akiket egész kis életükben ismertek. Mi is természetesnek vesszük a napot, az égboltot, a levegőt és a lábunk alatt a talajt.

Vajon elgondolkoztunk már azon, hogy az életünkben mennyi mindent gondolunk biztosnak? Milyen gyakran fordul elő, hogy megállunk és feltesszük magunkban a híres filozófiai kérdést: Miért létezik valami, ahelyett, hogy semmi nem létezne?

Először is, miért létezik az univerzum és benne megannyi fenséges, pompázatos és elképesztő dolog? Milyen nagy logikai ellentmondás merülne fel, ha a világegyetem nem volna itt – és benne mi sem? A legújabb tudományos teória szerint (ezek ugyanis általában változnak) egykor az univerzum nem létezett. Más szóval: a létezésünk esetleges, és csoda, hogy egyáltalán itt vagyunk. Ellentétben a világmindenség eredetével kapcsolatos különféle mítoszokkal, hogy a semmiből vagy valamilyen matematikai egyenletből keletkezett, a világ csakis azért létezik, mert Isten, a Teremtő megalkotta mindennel együtt, ami benne van.

---

#### Ellen G. White idézetek

Azért kell Istent imádnunk, mert Ő a Teremtő, és minden lény neki köszönheti létét. Ahol a Biblia arról beszél, hogy Isten a pogányok isteneinél nagyobb tiszteletet és mélységesebb imádatot igényel, ott mindenütt hivatkozik Isten teremtői hatalmának bizonyítékára is. „A nemzeteknek minden istene bálvány, az Úr pedig egeket alkotott.” (Zsolt 96:5) „Kihez hasonlíttok hát engem, hogy hasonló volnék? – szól a Szent. Emeljétek föl a magasba szemeiteket, és lássátok meg, ki teremté azokat?” „Így szól az Úr, aki az egeket teremt és Ő az Isten, aki alkotá a Földet és teremté azt… Én vagyok az Úr és több nincsen!” (Ésa 40:25–26; 45:18) A zsoltáríró így nyilatkozik: „Tudjátok meg, hogy az Úr az Isten; Ő alkotott minket és nem magunk.” „Jöjjetek, hajoljunk meg, boruljunk le; essünk térdre az Úr előtt, a mi alkotónk előtt!” (Zsolt 100:3; 95:6) – A nagy küzdelem, 436. o.

Isten… amikor eljött az időnek teljessége, elküldte Fiát. Az, akit a mennyei tanács kinevezett, tanítóként jött a Földre. Nem kisebb lény volt Ő, mint a világ Teremtője, a végtelen Isten Fia. Isten csodálatos jóindulata adta Őt világunknak, és azért, hogy az emberi nem szükségleteit betöltse, magára vette emberi természetünket. Az örök Ige a mennyei sereg megdöbbenésére jött el a Földre, járt itt köztünk. A királyi udvart teljesen felkészülten hagyta el, és egy bűntől lepusztult, megfertőzött világba szállt alá. Rejtélyes módon eggyé lett az emberi természettel. „..az Ige testté lett és lakozott miközöttünk.” (Jn 1:14) Isten túláradó jósága, nagylelkűsége és szeretete, amit a világ iránt kegyelmében tanúsított, meglepetésként hatott. Felfoghatjuk, de elmondani nem lehet. – A keresztény nevelés alapjai, 399. o.

Minden teremtett lény Isten akarata és hatalma által él. Mindenki az Isten Fiában való életből részesül. Bármennyire tehetséges és sokra is képes valaki, életét a minden élet Forrásától nyeri. Ő a forrás, az élet kútfeje… Emberi természetben letett életét újra felvette és az emberiségnek ajándékozta. „Én azért jöttem – mondja –, hogy életük legyen és bővölködjenek.” (Jn 10:10) Krisztus eggyé vált az emberiséggel, hogy az emberiség is eggyé váljon vele lélekben és életben. Ennek a kapcsolatnak az ereje révén, az Isten Igéjének való engedelmességben az emberek élete azonosul Krisztus életével. Jézus így szól a bűnbánóhoz: „Én vagyok a feltámadás és az élet.” (Jn 11:25) – Isten fiai és leányai, 237. o.