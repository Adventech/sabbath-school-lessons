---
title:  Tanítói melléklet
date: 09/06/2023
---

#### Áttekintés

A Jelenések az ellentétek könyve. E heti leckénk Isten pecsétjét és a fenevad bélyegét tárgyalja. A szombat az évszázadok során az Isten iránti hűség különleges jele volt. Megmutatta, hogy a világegyetem Teremtőjeként Isten méltó az imádatra. A fenevad bélyege is az imádattal kapcsolatos. Hatalmának jelképeként Sátán hamisított szombatot vezetett be, a hét első napját. A Krisztus és Sátán közötti végső konfliktus középpontjában az áll, hogy ki méltó a világegyetem uralmára. Mivel Jézus az élet adományozója, méltó arra, hogy imádjuk. Ezért támadja Sátán a szombatot, Isten teremtő hatalmának jelképét.

A szombat központi kérdés a végső konfliktusban, ezért Isten törvényének kiemelkedő szerepe van és lesz. E heti leckénkben az utolsó földi háború kérdéseit vizsgáljuk meg. „Itt van helye a szentek hosszútűrésének, akik megtartják Isten parancsolatait és Jézus hitét” (Jel 14:13)! Krisztus végidei maradéka elnyeri ajándékát, a hit általi megigazulást, amely képessé teszi őket Isten parancsolatainak megtartására.

E heti tanulmányunk abban is segít, hogy be tudjuk azonosítani a tengerből feljövő fenevadat (Jelenések 13). Meglátjuk, hogy az Isten tekintélyét bitorló hatalom a sárkánytól, vagyis Sátántól kapja erejét. A Római Birodalom romjaiból emelkedik fel és magának tulajdonítja Isten előjogait.

#### Kommentár

Aki hallgat a hármas angyali üzenetre, elfordul Babilontól és annak hamis tanításaitól. Az Ige két dolog miatt szól elismerően az ilyenekről: engedelmességük miatt és mert megvan bennük Jézus hite (Jel 14:12). Türelmesen várják Krisztus eljövetelét, ami bizonyítja kitartásukat és megingathatatlanságukat, Istenbe vetett bizalmukat és törvénye iránti engedelmességüket. Szilárdan állnak. „Itt vannak azok, akik megtartják Isten parancsolatait, nem pedig az emberek találmányait és az Antikrisztus hagyományait, hanem az evangélium parancsait, ahogyan azok eredetileg átadásra kerültek, minden hamisítás és romlás nélkül; és akik megtartották azokat, mert Isten parancsolta, az iránta való szeretet elvéből és az Ő dicsőségére való tekintettel: ők különböznek a fenevad imádóitól, akik megmaradtak a hitehagyás alatt. Ezek a tanúk… az asszony magvának maradékai, akik ellen a sárkány háborút folytat a fenevad által” (Kommentárok Jel 14:12-hez, [biblestudytools.com/commentaries/gills-exposition-of-the-bible/revelation-14-12.html]).

A kegyelem által megmentett maradékot Jézus iránti szeretetük és parancsolatainak való engedelmességük különbözteti meg a tengerből feljövő fenevad imádóitól. Megvan bennük Jézus hite – a Jézusba vetett, valamint a Jézustól származó hit. Ez teszi őket képessé arra, hogy győztesekké váljanak. Hitük engedelmességet eredményez, így meg tudnak állni, amikor a legtöbb ember meghajol a tengerből feljövő fenevad hatalma előtt. Jézus hite azt jelenti, hogy Jézus élete van bennünk, az Ő életét éli bennünk. Jézus a kereszten bízott Atyja szeretetében akkor is, amikor a világ bűneinek hordozójaként nem tapasztalta az Atya gondoskodását, hiszen a bűnök viselőjeként szenvedett. A szívünkben élő Jézus hite teszi lehetővé, hogy az élet bármilyen tapasztalata közepette benne bízzunk.

A tengerből feljövő fenevad azonosítása

Jelenések 13. fejezetében rendkívül pontosak a tengerből feljövő fenevad azonosítására szolgáló kulcsok. Leckénkben három ilyen azonosító jelet fogunk megbeszélni. Az első hatalmának eredetére vonatkozik. „A sárkány átadta neki az erejét, trónját és nagy hatalmát” (Jel 13:2, 11). Ki ez a sárkány, aki A jelenések könyvében a tengerből jövő fenevadnak erőt, trónt és tekintélyt ad?

Erről Jelenések 12. fejezetében olvashatunk. Jel 12:3-5 szerint ez a „sárkány” – az ördög – megkísérelte elpusztítani a „fiúgyermeket”, amint megszületett. Ez félreérthetetlen utalás Krisztusra, aki később „elragadtatott Istenhez és az ő trónjához”. A sárkányt egyértelműen azonosítják ezek a versek. Isten Igéje világos kifejezésekkel mondja el, hogy a sárkány az ördög vagy Sátán (Jel 12:8-9). Nem más, mint Isten és az ember ősellensége áll a tengerből feljövő fenevad-hatalom mögött, de emberi eszközök révén működik. Ahogyan Isten az egyházán keresztül cselekszik, úgy az ördög a bukott vallási intézményen keresztül, amely elutasította Isten igazságát és hátat fordított Isten törvényének. A sárkány elsősorban Sátánt jelképezi, de olyan szorosan kapcsolódott a pogány Rómához, hogy másodlagos értelemben a pogány Római Birodalom szimbóluma is (vö. Dán 7:7). Sátán a pogány Rómát használta fel, amikor megpróbálta elpusztítani Jézust születése után nem sokkal (Mt 1:1-20). Később pedig a pogány Rómával feszíttette keresztre:

RÓMAI helytartó, Pilátus ítélte Krisztust halálra: Mt 27:2, 17-26

RÓMAI hóhér szögezte Őt a durva keresztfára: Mt 27:27, 35

RÓMAI katona szúrta át dárdával az oldalát: Jn 19:34

RÓMAI pecséttel zárták le a sírját: Mt 27:66

RÓMAI katonacsapat őrizte: Mt 27:62-65

Később a sárkány a pogány Rómán keresztül a tengerből feljövő fenevadnak adta a székhelyét vagy trónját. Ez az adományozás akkor történt, amikor Konstantin római császár úgy döntött, hogy a fővárost Rómából a mai Törökország területére, Konstantinápolyba helyezi át, ami miatt hatalmi vákuum maradt a császárok székhelyén, Róma császárvárosában.

„Azzal, hogy keletre vonult vissza [Konstantin], szabad utat hagyott a római püspököknek.” „A pápaság nem más, mint a letűnt Római Birodalom »szelleme«, amely a »sírján« ül megkoronázva” (Arthur P. Stanley: Lectures on the History of the Eastern Church. New York, 1862, Charles Scribner’s Sons, 305. o.). Jelenések 13-ban a tengerből kiemelkedő fenevad hatalma tehát a pápaság vallási rendszere. Itt nem szabad elfelejtenünk, hogy egy rendszerről beszélünk, nem pedig a rendszer egyes tagjairól. A tengerből feljövő fenevad-hatalom nem egy személy, hanem hamis vallási szervezet.

A második kulcs, amelyet A jelenések könyve a tengerből jövő fenevad kilétével kapcsolatban a kezünkbe ad szorosan párhuzamba állítható az elsővel. A Rómából felemelkedő hatalom imádatot követel, vallási hatalom. „…az egész világ csodálván követte a fenevadat… Így... imádták a fenevadat” (Jel 13:3-4). Az itt leírt szervezet szintén vallási hatalom, amely egyetemes istentiszteleti rendszerré növi ki magát.

Ez a megfigyelés elvezet a harmadik kulcshoz, amelyet Jelenések 5. fejezete ad a tengerből feljövő fenevad azonosításához. Ez a káromlás (Jel 13:5-6). Mi a káromlás a Biblia szerint? Az Úr Jézust két alkalommal is igaztalanul vádolták istenkáromlással, így a Bibliából két példát kapunk arra, mit értettek káromláson: 1) ha valaki Istennek adja ki magát, azt állítja magáról, hogy Isten, igényt tart isteni kiváltságokra és előjogokra; 2) ha valaki a bűnök megbocsátásának hatalmát követeli magának. Jézus esetében a vádak igaztalanok voltak, mert Ő valóban Isten, Isten minden hatalmának és előjogának birtokosa, beleértve bűneink megbocsátásának jogát is (lásd Jn 10:33; Lk 5:21).

A római egyháznak két olyan megkülönböztető tanítása van, amelyet a Biblia istenkáromlásnak nevez. Az egyik, hogy állítja: van hatalma megbocsátani a bűnöket. A másik, hogy a pápára ruházza Isten földi hivatalát.

Jézus az igazi Pap, csak Ő bocsáthatja meg bűneinket. Mivel nem vagyunk igazak, hogy Isten előtt megjelenjünk, közvetítőre van szükségünk. Nagyszerű hír, hogy van közvetítőnk: Jézus Krisztus! A Szentírás azt tanítja, hogy csak „egy a közbenjáró… Isten és emberek között” (1Tim 2:5).

Az istenkáromlás második bibliai meghatározását illetően nézzük meg egy tekintélyes katolikus forrás egyértelmű kijelentését a pápa státuszáról: „A pápa olyan nagy méltósággal bír és olyan magasztos, hogy nem egyszerű ember, hanem mintha Isten volna, Isten helytartója… Ezért a pápát hármas koronával koronázzák, mint az ég, a föld és az alsóbb régiók királyát… A pápa mintegy Isten a földön... a királyok legfőbb királya... akire a mindenható Isten utasításokat bízott… a mennyei királyságról” (Lucius Ferraris: „Pápa” szócikk, Prompta Bibliotheca. Olaszország, Velence, 1772, Gaspar Storti, 6. köt. 26-29. o. Újranyomtatva: Róma, 1899, Propaganda Press).

A jelenések könyve felmagasztalja Jézust, azonosítja Isten végidei népét és bemutatja a fenevad jellemzőit, hogy felkészülhessünk az eljövendő küzdelemre.

#### Gyakorlati alkalmazás

Elmélkedjünk: Egyesek keménynek és igazságtalannak tartják Isten ítéletét egy olyan szervezet ellen, amely iskoláival, kórházaival és humanitárius szolgálatával sok jót tett a világban. A legfőbb kérdés nem az, hogy egy vallási szervezet tett-e valami jót, hanem hogy hűséges-e Jézushoz és a Szentírás tanításaihoz? Mi áll a világméretű befolyása mögött, vajon az egyház és az állam egyesülése felé vezeti a világot, amit a prófécia megjövendöl? A jelenések könyve feltárja, hogy Róma égisze alatt korlátozni fogják vallási szabadságjogainkat, gazdasági bojkottot vezetnek be, ami miatt Isten népére elnyomás, bebörtönzés és halál vár.

Kérjük meg az osztály tagjait, hogy olvassák fel és beszéljék meg e heti tanulmányunk alábbi három lényeges pontját:

1.  Figyeljétek éberen, mi történik a világunkban! A jelenések könyvének próféciái megjövendölik, hogy létrejön egy vallási-politikai unió. Jézus közvetlenül a keresztre feszítése előtt utasította tanítványait, hogy „Vigyázzatok azért, mert nem tudjátok, melyik órában jön el a ti Uratok” (Mt 24:42). Mit ért Jézus azon, hogy „vigyázzunk”? Hogyan tesszük ezt a gyakorlatban?

2.  Legyetek felkészültek! Most van itt az ideje, hogy felkészüljünk a föld végső válságára. A válság általában nem fejleszti, hanem felfedi a jellemet. Most van itt az ideje, hogy „erősek legyetek az Úrban és az ő erejében” (Ef 6:10). Gondoljunk egy olyan válságra, amin nemrég mentünk keresztül. Mit fedett fel ez számunkra önmagunkról? Milyen területeket kell megerősítenünk az Istennel való járásunkban? Hogyan készüljünk fel Krisztus eljövetelére?

3.  Legyetek aktívak! Jézus azt mondta: „Ti lesztek az én tanúim” (ApCsel 1:8). Ha valaha ideje volt, hogy tevékenyen hirdessük Isten szeretetét, Igéjét és végidőkre szóló üzenetét a körülöttünk élőknek, akkor az ma van! Hogyan tudjuk megtenni a következő héten?

`Jegyzetek`