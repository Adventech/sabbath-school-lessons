---
title: Történet
date: 09/06/2023
---

#### „NEM TUDOM MEGTENNI”

_Andrew McChesney_

A buli tökéletesnek ígérkezett. A zimbabwei Harare egyik klubjában foglaltak asztalt. Az alkoholt megvették, a meghívókat kiküldték. Elder mégsem ment el. „Mi történt?” – kérdezte Hubert, amikor később találkozott a barátjával. „Nem tudom megtenni – válaszolta Elder. – Én presbiter vagyok.” Hubert már korábban is hallotta a magyarázatot. Ő és Elder akkor barátkoztak össze, amikor egy hararei középiskolában tanítottak. A 19 éves Hubert egy évet vett ki, hogy tanítson, mielőtt jelentkezett az egyetemre. A 25 éves Elder egy hetednapi adventista gyülekezet elöljárója volt. Hubert bulizott, de Elder nem akart vele tartani. Mindig így magyarázta: „Nem tehetem. Presbiter vagyok.” Hubert még soha nem találkozott adventistával, és azt gondolta: „Ez a fickó hűséges az egyházához.” Vissza is utasította Elder meghívásait a gyülekezetbe. A következő évben Hubert beiratkozott a gwerui Midlands Állami Egyetemre. Folyton eszébe jutott Elder, és életében először elment egy adventista gyülekezetbe. Az emberek kedvesek, barátságosak voltak, a prédikáció megérintette a szívét. A félévi szünetben egy másik adventista gyülekezetbe is elment, amikor meglátogatta egy nagynénjét. Idővel amikor csak meglátott egy gyülekezetet, mindig be akart menni.

Második évében Hubert ösztöndíjat kapott, hogy Oroszországban tanulhasson. Kíváncsi volt, hogy ott is talál-e adventista gyülekezetet. Egy szombaton részeg volt, amikor Mildred megérkezett egy közös barátjuk szülinapi bulijára. „Miért jöttél ilyen későn?” – kérdezte.

„Templomban voltam” – felelte Mildred.

„De hát szombat van – mondta Hubert –, a templomban pedig vasárnap tartanak istentiszteletet!”

„Én hetednapi adventista vagyok” – válaszolta a lány.

Hubert nem hitt a fülének. Mildred az érdeklődését látva meghívta a következő szombatra a gyülekezetbe. Egy évvel később Hubert megkeresztelkedett, Jézusnak adta a szívét. Felvette a kapcsolatot Elderrel, hogy megköszönje neki a hűségét. Elder nagyon boldog volt. Ma Hubert Nyabadza aktív gyülekezeti tag. „Hálás vagyok Istennek, hogy elvezetett a Hetednapi Adventista Egyházba” – vallja.