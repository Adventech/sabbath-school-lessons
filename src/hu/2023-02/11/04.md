---
title:  Azt Aratjuk, Amit Vetettünk
date:  06/06/2023
---

A fenevad bélyegét illető prófécia vallási türelmetlenséget, gazdasági bojkottot, üldözést és végül halálos rendeletet említ. Meglepő azonban, hogy bátorító üzenet is van benne. Isten még a legnehezebb időben is megtartja népét, „akik megtartják az Isten parancsolatait és a Jézus hitét” (Jel 14:12)! A parancsolatok közé tartozik természetesen a negyedik, a szombat parancsolata.

Jelenések 13. fejezetében a fenevad bélyegéről szóló prófécia beszámol Sátán legnagyobb dobásáról az Isten elleni háborúban. Az első stratégiája a megtévesztés. Ez a fejezet közli, hogy a jövőben az ördög majd egy földi, vallási-politikai hatalom által fog cselekedni, erőszakot alkalmazva, és ezt a hatalmat nevezi fenevadnak. Természetesen nem újkeletű dolog a vallási üldözés, attól kezdve történik, hogy Kain megölte Ábelt, amiért, ahogy Isten kijelentette, tisztelte az Urat (lásd 1Móz 4:1-8). Jézus beszélt arról, hogy a hívőket üldözni fogják az 1. századtól kezdve a korszakokon át: „eljön az óra, amikor mindaz, aki megöl titeket, úgy véli, hogy Istennek tesz szolgálatot” (Jn 16:2, ÚRK; lásd még Mt 10:22; 1Pt 4:12) – figyelmeztetett.

A fenevad bélyegéről szóló prófécia ennek a gonosz láncolatnak az utolsó láncszeme. A múltbeli üldözésekhez hasonlóan szintén azért tervelik ki, hogy mindenkire rákényszerítsenek egy bizonyos hitrendszert, valamint az istentisztelet általuk jóváhagyott formáját. 

`Olvassuk el Jel 13:15-17 szakaszát! Mivel áll szemben Isten népe a végső válság idején?`

A prófécia szerint az üldözés gazdasági szankciókkal fog kezdődni: „senki ne vehessen, se el ne adhasson semmit”, ha nincs rajta „a fenevad bélyege”. Amikor ez megtörténik, az emberek túlnyomó többsége megadja majd magát. Aki pedig szembeszegül, az végül halálos ítélet alá esik.

Az ördög a megalkuvásokra késztetéssel készíti fel a magukat kereszténynek vallókat arra, hogy felvegyék a fenevad bélyegét, amikor a jövőben majd beköszönt a végső megpróbáltatás. Isten szeretete az, ami megerősít bennünket és megtart az előttünk álló zavaros időkben.

Olvassuk el Gal 6:7-9 verseit! Pál ugyan nem a végidei eseményekkel kapcsolatban írta ezt, miért alkalmazható mégis a fenevad bélyege és a hűséges kitartás összefüggésében is?

---

#### Ellen G. White idézetek

Jézus figyelmeztette tanítványait, mi vár rájuk, mint az evangélium üzenetének hirdetőire. Tudta, milyen szenvedések állnak előttük, milyen megpróbáltatásokat és nehézségeket kell elviselniük. Nem titkolta el, mivel kell szembeszállniuk, nehogy a váratlan nehézségek megingassák a hitüket: „Előre megmondom, mielőtt megtörténik – mondta –, hogy amikor megtörténik, higgyetek.” A bajok beköszöntével hitüknek erősödni és nem gyöngülni kellett. Így szóltak egymáshoz: Megmondta előre, hogy ez lesz, s azt is, hogy mit tegyünk a bajok leküzdésére.

Krisztus mondta: „Ímé, én elbocsátlak titeket, mint juhokat a farkasok közé; legyetek azért okosak, mint a kígyók, és szelídek, mint a galambok.” „Gyűlöletesek lesztek, mindenki előtt az én nevemért; de aki mindvégig állhatatos marad, az megtartatik.” (Mt 10:16, 22) Bár ok nélkül, de gyűlölték Krisztust. Nem csoda hát, ha azokat is gyűlölik, akik Krisztus jelét viselik, az Ő szolgálatát végzik. – Bizonyságtételek a gyülekezeteknek, 9. köt., 235. o.

Isten imádóinak különös ismertetőjele a negyedik parancsolathoz való ragaszkodásuk lesz, mert ez teremtői hatalmának jele, valamint az emberek részéről kifejezhető tisztelet és hódolat eszköze. A gonoszok megkülönböztető jele az a törekvésük lesz, hogy lerombolják a teremtés emlékünnepét, és felmagasztalják Róma intézményét. A harc két táborra osztja a kereszténységet. Az egyikbe azok tartoznak, akik megtartják Isten parancsolatait és a Jézus hitét, a másikba pedig azok, akik imádják a fenevadat vagy annak képét, és felveszik annak bélyegét. Noha az állam és az egyház összefog, hogy kicsinyeket és nagyokat, gazdagokat és szegényeket arra kényszerítsenek, hogy vegyék magukra a fenevad bélyegét, ezt Isten népe nem fogja megtenni…

Félelmetes próbák és nehézségek várnak Isten népére. Háborús lelkület forrong a nemzetekben a Föld egyik szélétől a másikig. De a ránk váró nyomorúság idején – amilyen nem volt attól a naptól fogva, hogy nép kezdett lenni a Földön – Isten választott népe biztosan fog állni a hitben. Sátán és angyalai nem semmisíthetik meg őket, mert hatalmas erejű angyalok védelmében lesznek. – Szemelvények Ellen G. White írásaiból, 2. köt., 55. o.

Életünknek minden egyes pillanata valóságos. Az élet nem játék, hanem félelmetes jelentőséggel bír, mivel örök következményekkel járó felelősségek hárulnak ránk. Ha ilyen szemszögből tekintünk az életre, akkor felismerjük, milyen nagy szükségünk van Isten segítségére. Meggyőződünk, hogy a Krisztus nélküli élet teljes kudarchoz vezet, de ha Jézus bennünk lakozik, akkor életünk célt és értelmet nyer. Akkor értjük meg igazán, hogy Isten kegyelme és a Szentlélek ereje nélkül nem érhetjük el az elénk állított magas mércét. – That I May Know Him, 85. o.