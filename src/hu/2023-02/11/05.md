---
title:  Akik Követik A Bárányt
date:  07/06/2023
---

`Jel 13:1-2 szerint honnan jön a fenevad? Kitől nyeri a hatalmát?`

Jelenések 13. fejezetében az első fenevad a sárkánytól kapja erejét, királyi székét és hatalmát. Jel 12:9 és 20:2 versei megnevezik, hogy Sátán a sárkány. Ravasz ellenfél, földi erők által fejti ki a tevékenységét. Jel 12:3-5 versei szerint megpróbálta megölni az asszony „fiát” a születésekor. A fiúgyermek később „elragadtatott Istenhez és az ő trónjához” (Jel 12:5, ÚRK). Ez természetesen Krisztusra utal. Amikor Sátán el akarta pusztítani Krisztust, Heródes és a Római Birodalom által cselekedett. Később Pilátus, római kormányzó ítélte halálra, római hóhérok szögezték keresztre, római katona döfte belé a dárdát és a sírját is római katonák őrizték. Jel 13:2 szerint a pogány Római Birodalom által munkálkodó sárkány, azaz Sátán adja majd a királyi széket a felemelkedő fenevad hatalmának.

„A sárkány elsődleges értelemben Sátánt jelképezi, másodlagos értelemben azonban a Római Birodalmat… A Római Birodalmat követő hatalom, amely a sárkánytól kapta »az erejét, trónját és nagy hatalmát« (Jel 13:2, ÚRK) nyilván Róma pápai korszaka” (The SDA Bible Commentary. 7. köt. 817. o.). A. C. Flick történész úgy magyarázza, hogy „Róma politikai romjai közül emelkedett fel a nagy erkölcsi birodalom a római egyház »óriási formájában«” (A. C. Flick: The Rise of the Medieval Church. 1900, 150. o.; idézi The SDA Bible Commentary. 7. köt. 817. o.).

`Milyen ellentétet látunk Jel 13:3 és 14:4 versei között?`

Az „egész föld” követi a fenevadat, Istennek azonban lesz egy népe, akik „követik a Bárányt”. Vagy az egyik oldalt, vagy a másikat kell választani, vagy Jézus mellett, vagy ellene. Nem lesz köztes, semleges terület, mint ahogy most sincs. Ha valaki nem kötelezi el magát szilárdan Jézus mellett, akár tudatosan, akár nem, az a másik oldalhoz húz.

„És mindenki gyűlöl majd titeket az én nevemért, de aki mindvégig helytáll, az megtartatik” (Mt 10:22, ÚRK). Mennyire állsz készen mindvégig kitartani?

---

#### Ellen G. White idézetek

A [Jelenések könyve] 13. fejezetben (1–10. v.) egy másik fenevadról esik szó. Ez a fenevad a „párduchoz” hasonló, és a sárkány neki „adá az ő erejét… és az ő királyi székét és nagy hatalmát”. Ez a szimbólum, ahogy azt a legtöbb protestáns is hiszi, a pápaságot jelképezi, amely az ősi Római Birodalom egykori erejét, helyét és tekintélyét örökölte. János a leopárdszerű fenevadról ezt mondja: „Adaték néki nagy dolgoknak és káromlásoknak szóló szája… Megnyitá azért az ő száját Isten ellen való káromlásra, hogy szidalmazza az Ő nevét és az Ő sátorát, és azokat, akik a mennyben laknak. Az is adaték néki, hogy a szentek ellen hadakozzék, és őket legyőzze; és adaték néki hatalom minden nemzetségen, nyelven és népen.” Ez a prófécia, amely majdnem azonos a Dániel könyve 7. fejezetében foglalt kis szarv jellemzésével, tagadhatatlanul a pápaságra mutat. – A nagy küzdelem, 439. o.

Istennek ezen a Földön van egy népe, amely követi a Bárányt bárhová megy. Sok ezer hűséges gyermeke van, akik nem hajtottak térdet Baál előtt. Ők fognak majd megállni a Sionon. Addig azonban ezen a Földön kell megállniuk, felölteniük a teljes fegyverzetet, és vállalniuk kell a veszendő lelkek érdekében végzett munkát.

Nem várhatunk arra, hogy elragadtassunk a mennybe, és majd ott kövessük Krisztust. A mennyei udvarokban akkor követjük Isten Bárányát, ha már itt is követjük Őt… Nem a szeszélyeinktől vezérelve kell Krisztus nyomában járnunk, és nem csak akkor, amikor jónak látjuk, vagy ha földi előnyeink származnak belőle. Választanunk kell az Ő követését. A mindennapi életben kövessük az Ő példáját, ahogy a nyáj követi pásztorát. Kövessük Őt szenvedve az Ő nevéért, és mondjuk szüntelen: „Ha meg is öl engem, én akkor is bízom benne!” – In heavenly Places, 298. o.

A világban sokan szemtanúi ez életért folyó versenynek – a keresztény hadviselésnek. S ez még nem minden. A mindenség Uralkodója és a mennyei angyalok milliárdjai a nézői e versenyfutásnak; aggódva, szorongva figyelik, ki lesz a győztes, ki nyeri el a dicsőség hervadhatatlan koronáját. Isten és a mennyei angyalok leírhatatlan érdeklődéssel figyelik a lemondást, önfeláldozást és azok gyötrelmes erőfeszítéseit, akik a keresztény versenyt futják. Minden ember aszerint a szívós erőfeszítés és állhatatos buzgalom szerint nyer jutalmat, mellyel kiveszi részét a fárasztó futásból.

Az előbb említett versenyekben csak egyetlen versenyző lehetett biztos a díjban. A keresztény futásban – írja az apostol – én is futok, de nem céltalanul! Nem szabad megcsalatkoznunk a versenyfutás végén. Mindazok számára, akik eleget tesznek Isten szava feltételeinek… nem bizonytalan a verseny. Valamennyien elnyerhetik a díjat; kivívhatják azt, majd viselhetik a dicsőség hervadhatatlan koronáját. – Bizonyságtételek a gyülekezeteknek, 4. köt., 34–35. o.