---
title:  További Tanulmányozásra
date:  09/06/2023
---

„A mennyben elkezdődött nagy küzdelemnek már egészen az elején az volt Sátán célja, hogy Isten törvényét megdöntse, ezért lázadt fel a Teremtő ellen. A mennyet ugyan el kellett hagynia, de a harcot folytatta a földön. Szívósan igyekszik az embert elámítani, hogy rá tudja venni Isten törvényének áthágására. Az, hogy ez Isten egész törvényének félredobásával történik vagy csak egyetlen szabály elvetésével – az eredmény végtére is ugyanaz…

Sátán, hogy a menny törvényét lejárassa, kiforgatta a Biblia tanításait. Így tévedések kerültek sok ezer ember vallásába, akik azt vallják, hogy hisznek a Szentírásban. Az igazság és a tévelygés közötti utolsó nagy összecsapás csupán az Isten törvénye miatti hosszú küzdelem végső csatája. Mi most kapcsolódunk be ebbe a harcba, az emberi törvények és Jahve rendelkezései, a Biblia vallása és a mesék és hagyományok vallása közötti küzdelembe” (Ellen G. White: A nagy küzdelem. Budapest, 2013, Advent Kiadó, 240. o.).

A jelenések könyvében az imádat és a teremtés elválaszthatatlanul összekapcsolódik. A jó és a gonosz közötti küzdelem lényege, valamint a fenevad bélyegét körülvevő kérdések azzal kapcsolatosak, hogy méltó-e Isten az imádatra.

Amint láttuk, a szombatünneplésnek az adja a lényegét, hogy Krisztus a Teremtő. Jézus következetesen kiemelte annak a jelentőségét, hogy „Az embernek Fia ura a szombatnak” (Lk 6:5; lásd még Mt 12:8; Mk 2:28). A szombat örök emlékeztető az identitásunkra, arra, hogy emberként kik vagyunk. Minden embernek értéket tulajdonít. Folyamatosan megerősíti azt, hogy teremtmények vagyunk, a Teremtőnk pedig méltó a szövetségi hűségünkre és imádatunkra. Ezért gyűlöli annyira az ördög a szombatot, az arany kapcsot, ami összeköt bennünket a Teremtővel, ezért is lesz ennek a napnak döntő szerepe a végső válságban.

**Beszélgessünk róla!**

`1) Lényegében milyen alapelvek húzódnak meg a tengerből feljövő fenevad hatalmi törekvése mögött? Hogyan gyökerezhetnek meg ezek a mi szívünkben is, ráadásul anélkül, hogy a tudatában lennénk?`

`2) Mit válaszolnánk annak, aki szerint Sátán csupán primitív babonaság, nem vehetik komolyan tanult, intelligens emberek? Milyen érvet hozhatnánk fel ezzel szemben?`