---
title:  Kozmikus Küzdelem
date:  05/06/2023
---

`Olvassuk el Mt 27:45-50 szakaszát! Mit tudhatunk meg ebből a részből Krisztus szenvedéséről a kereszten? Miért kérdezte az Atyától, hogy „miért hagytál el engemet” (Mt 27:46, ÚRK)? Mit jelent „Jézus hite”? Hogyan világít rá erre ez a jelenet?`

A kereszten függve, amikor sötétség borult rá, a világ bűneinek, vétkeinek kárhoztatása alatt roskadozva, az Atya szeretetének érzésétől elvágva Jézus az Atyával való kapcsolatára hagyatkozott, amit egész életében ápolt. Vagyis már a kellemes időkben maradéktalanul az Atyára bízta az életét, amivel a legrosszabb időre, a keresztre készült fel. A Megváltó bízott, még akkor is, amikor a körülmények kételkedésre késztették volna. Akkor sem adta fel, amikor úgy tűnt, mintha az Atya elhagyta volna.

„A félelmetes sötétségben, amikor látszólag elhagyta Isten, Krisztus az utolsó cseppig kiitta az emberi szenvedés poharát. Azokban a szörnyű órákban az Atya elfogadásának bizonyítékára bízta magát, amit korábban kapott tőle… Krisztus hit által győzött” (Ellen G. White: Christ Triumphant. 277. o.). 

Jézus hite olyan mély, bizalommal teljes, elkötelezett, hogy nem ingathatja meg a világ összes démona, sem a földi megpróbáltatások teljes köre. Akkor is bízik, ha nem látja, nem érti a dolgokat, kitart, amikor alig van min kitartani. „Jézus hite” ajándék, amit hit által kapunk és ami átsegít az előttünk álló krízisen. Akkor tudjuk Krisztust valóban imádni, ha a szívünkben él, csak így tudunk hűségesen kitartani, amikor ránk akarják kényszeríteni a fenevad bélyegét. 

Viszont ez nem jelenik meg csak úgy, hirtelen. Isten népének most kell napról napra megtanulnia hitből élni, nem számít, hogy könnyű vagy nehéz időkben, amikor Isten közelinek tűnik vagy éppen távolinak. „…az igaz ember hitből él” (Gal 3:11; lásd még Hab 2:4). Most van a felkészülés ideje. Minden mostani megpróbáltatás, amit hittel állunk ki, drága gyümölcsöt teremhet az életünkben.

Gondoljunk az életünknek egy olyan időszakára, amikor minden összedőlni látszott, mintha csak a hit maradt volna. Hogyan vészeltük át? Milyen tanulságokat szűrtünk le az esetből? A tapasztalatunkból mi segíthet másoknak is, akik talán hasonló nehézségeket élnek át?

---

#### Ellen G. White idézetek

Úgy tűnik, nagyon sok ember nem tudja, mit is jelent a hit. Panaszkodnak, hogy sötétségben vannak, és elveszítették a bátorságukat. Megkérdeztem tőlük: Jézusra szegeződik a tekintetetek? Őt, a fedhetetlenség Napját szemlélitek? Határozottabban kell a gyülekezetek elé tárnotok a hit és a Krisztus fedhetetlenségére hagyatkozás kérdéskörét. Keveset beszélnek Jézus Krisztusról, az Ő semmihez sem fogható szeretetéről, az értünk hozott nagy áldozatáról, mivel Sátán már-már teljesen elhomályosította a Jézusról alkotott felfogásunkat. Kevésbé kellene az emberekben bíznunk, amikor lelki segítségre van szükségünk, és sokkal közelebb húzódnunk Jézus Krisztushoz, a mi Megváltónkhoz.

Elménk időzzön Jézus Krisztus isteni tulajdonságain, beszéljünk szeretetéről, beszéljünk és énekeljünk irgalmáról, és fogadjuk el Őt személyes Megváltónknak. Így eggyé válunk Krisztussal. Azt fogjuk szeretni, amit Ő szeret, és gyűlölni fogjuk a bűnt, amit Ő is gyűlöl. Ezekről kellene beszélnünk és elmélkednünk. – Reflecting Christ, 82. o.

A harmadik angyal üzenete Isten parancsolatainak és Jézus Krisztus hitének a hirdetése. Isten parancsolatait hirdették is az adventisták, de Jézus Krisztus hitének nem tulajdonítottak hasonló jelentőséget, s így nem adtak lehetőséget arra, hogy a törvény és az evangélium kéz a kézben járjon. Nem találok szavakat ennek a témának a kimerítő kifejezésére.

Jézus hitéről sokat beszélnek, de nem értik annak mibenlétét. Mit jelent Jézus hite a harmadik angyal üzenetének fényében? Jézus Krisztus a bűneink hordozójává vált, hogy bűnbocsátó Megváltónk lehessen. Úgy bántak vele, ahogyan mi érdemeltük volna. Eljött világunkba, és magára vette bűneinket, hogy magunkra vehessük igazságosságát. A Krisztus képességében való hit a teljes, a mindenre kiterjedő a megmentésünkre – ez jelenti a Jézus hitét. – Szemelvények Ellen G. White ­írásaiból, 3. köt., 172. o.

Mire ez a nyomorúságos idő eljön, addigra mindenki felől döntöttek már, véget ért a próbaidő, véget ért a megátalkodottak iránti kegyelem. Az élő Isten pecsétje ott lesz már népén. Ez a kis maradék nem tudja megvédeni magát a világ hatalmasai ellen vívott halálos küzdelemben, Sátán seregei ellen, ezért Istent választják védelmüknek. A Föld legtekintélyesebb hatóságai törvényt hoznak: üldözés és halálbüntetés terhe mellett a fenevadat kell imádni és pecsétjét felvenni. Most segítse meg Isten az Ő népét, mert mit is tehetnének ilyen félelmetes össze­csapásban a segítsége nélkül?

A bátorság, a lelkierő, a hit és az Isten megmentő hatalmába vetett feltétlen bizalom nem egy pillanat műve. E mennyei eredetű tulajdonságok megszerzéséhez évek tapasztalata szükséges. Isten gyermekei már előzőleg a szent életre törekvéssel és az igazsághoz való elszánt ragaszkodással pecsételték meg sorsukat. Számtalan kísértés közepette tudták, hogy szilárdan ellen kell állniuk, máskülönben elbuknak. Érezték, hogy súlyos kötelesség vár rájuk. Azt is tudták, bármelyik órában felszólítást kaphatnak, hogy tegyék le fegyverzetüket. S ha életük anélkül zárulna le, hogy feladatukat nem végezték el, az örök veszteségük lenne. Buzgón elfogadták a menny világosságát, akár az első tanítványok Jézustól. – Bizonyságtételek a gyülekezeteknek, 5. köt., 212–213. o.