---
title:  Egyetlen Közbenjárónk Jézus
date:  08/06/2023
---

`A fenevad hatalmának mely azonosító jeleit fedezzük fel Jel 13:4-5 verseiben?`

A fenevad A jelenések könyvében egy hitehagyóvá lett vallási erő szimbóluma, ami a pogány Rómából emelkedik fel és világszéles rendszerré növekszik. Jel 13:5 szerint káromló hatalom. Az Újszövetségben az minősül káromlásnak, ha valaki Isten előjogait tulajdonítja önmagának.

`Olvassuk el Lk 5:18-26 és Jn 10:33 verseit! A káromlás melyik két elemét azonosítják ezek a részek?`

A vezetők istenkáromlással vádolták Jézust, az Ő esetében igazságtalanul, mert Isten minden előjogával és hatalmával rendelkezik, beleértve azt is, hogy megbocsáthatja a bűneinket, hiszen Ő Isten. Ezért is mondta olyan határozottan: „Annyi idő óta veletek vagyok, és mégsem ismertél meg engem, Filep? aki engem látott, látta az Atyát; mimódon mondod azért te: Mutasd meg nékünk az Atyát” (Jn 14:9)?

1Tim 2:5 versében az áll, hogy csak egy közbenjáró van Isten és ember között, az ember Krisztus Jézus. Ezzel szemben a római egyház azt tanítja, hogy a pap a közbenjáró Isten és a bűnös emberiség között. Csakhogy mivel a pap is bűnös ember, nem lehet a közbenjárónk, hiszen neki is szüksége van közbenjáróra. Istenkáromlást jelent még az is, ha valaki Istennek mondja magát vagy Isten helyére áll. Nézzünk meg csak két kijelentést a római egyház mérvadó forrásaiból!

„A pápa méltósága oly nagy és magasztos, hogy már nem csupán ember… olyan, mintha Isten lenne a földön” (Lucius Ferraris: Prompta Bibliotheca. 2. cikk: „Papa”, 1763, 6. köt. 25-29. o.).

XIII. Leo pápa így dicsekedett: „Mi [a pápa] töltjük be a földön a Mindenható Isten helyét” (The Great Ecnyclical Letters of Pope Leo XIII. New York, 1903, Benzinger, 193. o.).

Ezek az állítások még fontosabbnak tűnnek annak fényében, hogy az „anti-” előtag nem mindig azt jelenti, hogy „ellen”, hanem azt is, hogy „helyett”, „helyében”. Ebből következően az „Antikrisztus” azt jelenti, hogy „Krisztus helyett”.

---

#### Ellen G. White idézetek

A menny Ura megengedi a világ lakóinak, hogy saját belátásuk szerint válasszanak vezetőt maguknak. Olvassa el mindenki alaposan a Jelenések könyve 13. fejezetét, mert az minden élő emberre, nagyra és kicsire egyaránt vonatkozik! Minden embernek állást kell foglalnia valamelyik oldalon. Vagy az igaz és élő Isten mellett, aki a hetednapi szombattal a teremtés emlékünnepét adta a világnak, vagy a hamis szombat mellett, melyet olyan emberek vezettek be, akik Sátán jellemvonásait magukra öltve Isten fölé emelik magukat, és elnyomják az Úr hűséges és igaz, parancsolattartó gyermekeit. Ez az üldöző hatalom az általa bevezetett szombat megtartásának előírásával a fenevad imádására fogja kényszeríteni az embereket. „Maga ül be, mint Isten az Isten templomába, Isten gyanánt mutogatván magát.” (2Thessz 2:4), s így káromolja Istent. – Szemelvények Ellen G. White írásaiból, 3. köt., 424. o.

Veszélyes helyzetben van az, akit már többször megszólított az Üdvözítő, mégis semmibe veszi a kapott figyelmeztetéseket, nem alázza meg magát, s nem fogadja meg a megbocsátás és kegyelem keresésére felszólító tanácsokat. Jézus magához vonzza őt, a Szentlélek pedig buzdítja, hogy Isten akaratát helyezze saját akarata fölé, de ha nem hallgat a hívásra, akkor a Szentlélek megszomorodik és távozik. Ha a bűnös úgy dönt, hogy a bűnben és a megtéretlenségben marad, noha számos bizonyíték áll a rendelkezésére, amelyek bátoríthatnák a hitét, akkor még újabb bizonyítékok sem segíthetnek rajta.

Az ilyen ember már csak Sátán hívására válaszol. A sötétség hatalmának engedelmeskedik. Ez az út a halálra visz, mert a lélek megmarad a hitetlenségében és megátalkodottságában. Ez a legelterjedtebb emberi bűn, mely alattomosan dolgozik, mígnem a bűnös már nem érez lelkiismeret-furdalást, nem bánja bűnét, következésképpen számára már nincs bűnbocsánat. – That I May Know Him, 244. o.

A római egyház hatalomra jutása jelezte a sötétség korszakának kezdetét. Amint hatalma növekedett, a sötétség fokozódott. A Krisztusba vetett hitet igazi alapjáról, Krisztusról áthelyezték a római pápára. Ahelyett, hogy Isten fiára bízták volna bűneik megbocsátását és örök üdvösségüket, az emberek a pápára, prelátusokra és papokra néztek, s tekintéllyel ruházták fel őket. Arra tanították őket, hogy közbenjárójuk a pápa, és az emberek csak általa közeledhetnek Istenhez, és mivel Isten helyét tölti be értük, azért feltétlenül engedelmeskedniük kell neki. E követelménytől való elhajlás elegendő okot szolgáltatott arra, hogy a legszigorúbb testi és lelki büntetést szabják ki a vétkezőkre.

Így az emberek gondolatait elterelték Istentől az esendő, tévedő, kegyetlen emberekre, sőt mi több, magára a sötétség fejedelmére, aki hatalmát általuk gyakorolta. A bűn a szentség álruháiba öltözött. Ha a Szentírást háttérbe szorítják, és az ember a legfelsőbbnek tekinti magát, akkor csak csalást, rászedést és aljas bűnöket fogunk látni. Az emberi törvények és hagyományok felemelésével megszilárdult a romlottság, amely Isten törvénye félretevésének mindenkori következ­ménye. – A megváltás története, 331–332. o.