---
title:  Felhívás Hűségre
date:  31/05/2023
---

A második angyal üzenete így hangzik: „Leomlott, leomlott Babilon” (Jel 14:8). Jelenések 17. fejezetében a lelki Babilonként azonosított, bíborba és skarlátba öltözött asszony egy vörös fenevadon ül és körbeadja borospoharát, az egész világot megrészegíti a tévedéssel. Az egyház és az állam összefog, elterjed a hamisság. Ördögi lelkek megtévesztő csodákat tesznek. A világ beleveti magát a végső küzdelembe. Mindeközben Isten népét befeketítik, gúnyolják, elnyomják és üldözik, de Krisztusban maradva, a Szentlélek ereje által szilárdan kitartanak elköteleződésükben. Krisztus iránti hűségüket nem törhetik meg a pokol erői és a gonoszság hatalmai, biztonságban vannak az Úrban. „Isten a mi oltalmunk és erősségünk! Igen bizonyos segítség a nyomorúságban” (Zsolt 46:2) – elmondhatják ők is.

Isten az Igéhez való hűségre hívja a végidőben élő népet. „Szenteld meg őket a te igazságoddal: a te igéd igazság” (Jn 17:17) – imádkozta Jézus. Isten Igéjének igazsága, nem pedig az emberi vélemény vagy tradíció a sarkcsillag, ami a föld történelmének ebben a kritikus órájában vezet bennünket.

Dr. Edward T. Hiscox: Standard Manual for Baptist Churches című beszédében figyelemreméltó kijelentést tett. 1893-ban több száz baptista lelkészhez szólva elmagyarázta, hogyan fogadta el a kereszténység a vasárnapot.

„Milyen kár, hogy [a vasárnap] a pogányság bélyegével érkezik, a napisten nevére keresztelve, a pápai hitehagyás által elfogadottan és megszentelve, és ezt örökölte szent hagyatékként a protestantizmus” (Edward Hiscox beszéde a New York-i lelkészkonferencián, 1983. nov. 13.)!

`Mi a lényege a próféta üzenetének Ez 20:1-20 verseiben? Mennyiben vonatkozik a szombatra is a hűségre szólító felhívás?`

Ezékiel 20. fejezete nyomatékosan kéri Izrael népét, hogy hagyjanak fel a pogány szokásokkal és a hamis istenek tiszteletével, abban az esetben „Egyiptom bálványai” helyett imádják a Teremtőt. A három angyal üzeneté­ben Isten hasonlóképpen arra hív, hogy „imádjátok a Teremtőt”, mert „leomlott Babilon”. Amint tudjuk, fontos szerepe lesz a végső eseményekben a szombatnak, a hűséges szombatünneplésnek.

Milyen tanulságokat szűrhetünk le magunknak Ez 20:1-20 szakaszából (lásd még 1Kor 10:11)?

---

#### Ellen G. White idézetek

Ünnepélyes kiváltság és szent bizalom idejében élünk. Ha Isten szolgái hűségesen megőrzik a rájuk bízottakat, nagy jutalmuk lesz, amikor a Mester így szól: „Adj számot sáfárságodról.” (Lk 16:2) A komoly erőfeszítések, az önzetlen munka, a türelmes, kitartó fáradozások gazdagon lesznek megjutalmazva. Jézus az ilyen szolgáknak mondja majd, hogy ezentúl nem szolgáinak, hanem barátainak nevezi őket (lásd Jn 15:15). Az Úr a munkát nem a nagysága szerint ítéli meg, hanem a hűség szerint, amellyel végezték. Nem az elért eredményeket mérlegeli, hanem az indítékokat, amelyek minket a munkára ösztönöztek. A jóságot és hűséget többre értékeli, mint bármi mást. – Az evangélium szolgái, 267. o.

Krisztus hű képviselőjének nem kell szégyellnie az igazság zászlaját. Ne szűnjön hirdetni az igazságot, bármilyen népszerűtlen legyen is az. Mindenhová vigye el az üdvösség jó hírét alkalmas vagy alkalmatlan időben is. Isten misszionáriusai arra hívattak, hogy szálljanak szembe a veszélyekkel, a nélkülözéssel, a gúnyolódással az igazságért, de épp a veszélyek, nehézségek és megvetés közepette kell magasba emelniük a zászlót.

A harmadik angyal nem suttogva vagy tétován hirdeti az üzenetet. Hangos szóval kiált, miközben gyorsan áthalad az égboltozaton. Mindez azt mutatja, hogy Isten szolgáinak komolysággal és gyorsan kell végezniük a munkát. Az igazság megfélemlíthetetlen tanúiként kell megállniuk. Elmennek a világba, hogy hirdessék az irgalom utolsó üzenetét, s teszik ezt szégyenkezés nélkül, felemelt fejjel hirdetve a feddhetet­lenség Napjának világosságát, hangot adva azon örömüknek, hogy közeleg az üdvösségük. – Reflecting Christ, 347. o.

Isten világában minden ember az Úr kormányzatának törvényei alatt áll. A szombatot Isten a Tízparancsolat közepébe helyezte, és az engedelmesség ismérvévé tette. Általa fogalmat alkothatunk hatalmáról, amint műveiben és szavában megnyilatkozott…

Sokan állítják azt, hogy megszentelődtek, miközben figyelmen kívül hagyják Isten szent nyugalomnapját egy hamis ünnepnap kedvéért. De Isten kijelenti, hogy azokat szenteli meg, akik parancsai iránti engedelmességgel tisztelik Őt. Nem valódi megszentelődés az, amit azok igényelnek maguknak, akik állandó törvényszegésben élnek. A vallásos világot Sátán csalja meg, aki ellensége Istennek és embernek.

Az emberek sokféle dolgot találtak ki. Vettek egy közönséges napot, melyet Isten egyáltalán nem szentelt meg, és szent előjogokkal ruházták fel. Szent napnak jelentették ki, de ez nem ad neki valódi szentséget. Nem becsülik és nem tisztelik Istent, mert emberi intézményeket fogadtak el, és keresztény nyugalomnapként mutattak be a világnak egy olyan napot, amelynek megünneplése nem az „így szól az Úr” tekintélyén alapszik. – Maranatha, 238. o.