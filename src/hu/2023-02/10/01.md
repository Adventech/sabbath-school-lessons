---
title:  Sátán Végső Megtévesztései
date:  27/05/2023
---

### E heti tanulmányunk
Ezékiel 8:16; 20:1-20; 1Thesszalonika 4:16-17; Jelenések 12:9; 16:13-14; 18:4-5

> <p></p>
> „Szenteld meg őket a te igazságoddal: A te igéd igazság” (Jn 17:17).

Ragyogó szeptemberi reggel volt Chicagóban. Mikor a nap felkelt a Michigan-tó felett és az emberek a közlekedési dugókban araszoltak a Kennedy és az Eisenhower gyorsforgalmi utakon, a gyerekek pedig iskolába mentek, egy dermesztő történet kezdett kibontakozni, ami rémületet keltett a chicagóiak szívében. Sokan végzetesen megbetegedtek, voltak, akik meg is haltak néhány órával azután, hogy Tylenol kapszulát vettek be. A vizsgálat során kiderült, hogy mindegyik kapszulát kálium-cianiddal (ciánkálival), halálos méreggel vonták be. Valaki megmérgezte a gyógyszereket, de a mai napig nem tudni, ki volt az.

A jelenések könyve pedig arra figyelmeztet, hogy „a föld lakosai” halálos mérget fognak inni, „Babilon borát”. Vannak olyan hamis tanok és tanítások, amelyek végül csak halálhoz vezetnek. A világ azonban nem maradt ellenszer, e lelki méreggel szembeni védelem nélkül, ami a hármas angyali üzenet.

Az e heti tanulmányban nemcsak Babilon csalásait fogjuk tovább vizsgálni, hanem Jézus tervét is, amivel meg akar menteni bennünket azoktól és a haláltól, ami máskülönben elérne.

---

#### Ellen G. White idézetek

Közvetlen előttünk állnak a sorsdöntő küzdelem záró tusái, amikor az ellenfél mindenféle feltűnő tett, szemfényvesztő jel, hamis csoda és mindenféle gonosz csábítás segítségével igyekszik majd félremagyarázni Isten jellemét, hogy ha tudja, „tévedésbe ejtse még a választottakat is” (Mt 24:24). Ha volt valaha nép, melynek szüksége volt az égi világosság szüntelen növelésére, akkor ez az a nép, amelyet ebben a veszélyes időben hívott el Isten, hogy őrködjön szent törvénye felett, s tisztázza jellemét a világ előtt. Akikre ilyen szent megbízatás hárult, azoknak lelkieknek, emelkedetteknek, életrevalóknak kell lenniük az által az igazság által, melyről vallják, hogy hiszik. – Bizonyságtételek a gyülekezeteknek, 5. köt., 746. o.

Jézus mondotta: „A te Igéd igazság!” Ezért tehát meg kell ismernünk Isten Igéjét, tanulmányoznunk és alkalmaznunk kell azt az életünkben. A világ bűneit magára vevő Jézust tagadjuk meg, ha az igazság elfogadása után nem mutatjuk be a világnak azokat a megszentelő hatásokat, amelyeket az igazság gyakorol a jellemünkre. Ha nem leszünk jobb emberek, jobb szívűek, irgalmasabbak, jó magaviseletűek, kedvesebbek és szeretetteljesebbek, és ha nem tanúsítunk mások iránt olyan szeretetet, amely késztette Jézust is, hogy eljöjjön erre a világra kegyelemmel teljes küldetését teljesíteni, akkor nem vagyunk Jézus Krisztus tanúi az emberek előtt…

Krisztus a mi példaképünk, de ha nem Őrá tekintünk, ha nem csodáljuk jellemét, a gyakorlati életünk nem fogja jellemét tükrözni. Istennek nem tetszik, ha érzéketlenül, durván és meg nem értően bánunk embertársainkkal. Az önzésnek eme cselekedeteit el kell távolítanunk a jellemünkből, és magunkra kell vennünk Krisztus igáját. Csak így állhatunk meg együtt a mennyei angyalokkal… Úgy kell elmennünk a világba Jézust képviselni, ahogyan eljött az élet és dicsőség Fejedelme is képviselni az Atyát ezen a Földön. – That I May Know Him, 306. o.

Türelemmel fusd végig a kereszténység pályáját, emelkedj felül minden téged érő kísértésen, bármilyen erős is legyen. Állj ellent az ördögnek, és elfut tőled. Húzódj közel Istenhez, és ha igazán vágyakozol megtenni az első lépést, Ő kinyújtja kezét, hogy segítsen rajtad. Egyénileg rajtad múlik, hogy az igazság Napjának fényében vagy a tévelygés sötétségében jársz-e. Isten igazsága áldásul lesz számodra, ha engeded, hogy befolyása megtisztítsa és meglágyítsa lelkedet. – Isten fiai és leányai, 79. o.