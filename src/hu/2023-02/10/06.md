---
title:  Kegyelem Az Engedelmességhez
date:  01/06/2023
---

A vörös fenevadon ülő, bíborba és skarlátba öltözött asszony körbeadta borospoharát, és a világ megrészegedett Babilon hamis tanításaitól. Ellen G. White „Babilon boráról” szólva a következő, egyértelmű megállapítást tette: „Mi ez a bor? Babilon hamis tanításai. Hamis szombatot adott a világnak a negyedik parancsolat szombatja helyett, valamint megismételte azt a hazugságot, amit először Sátán mondott Évának az Édenben – a lélek természetes halhatatlanságát” (Ellen G. White cikke, Review and Herald. 1892. dec. 6.). Ezek a tévtanítások milliókat vezettek félre. Ezért küldi Isten a még mindig a tévedésben ragadt népének az utolsó, végidei felszólítást.

`Olvassuk el Jel 18:4-5 verseit! Hogy szól Isten felhívása a még mindig az elbukott vallási szervezetekben lévő tömegeknek?`

Amint már láttuk (de érdemes megismételni), Isten népe közül sokan olyan vallási szervezetekben vannak, amelyek engedményeket tettek a bibliai tanítások tekintetében. Nem értik a Szentírás minden igazságát. Isten szeretetből fakadó felhívása nem köntörfalaz: „Fussatok ki belőle én népem, hogy ne legyetek részesek az ő bűneiben, és ne kapjatok az ő csapásaiból” (Jel 18:4).

`Hasonlítsuk össze Róm 14:23 és 1Jn 3:4 verseit! Milyen meghatározást ad a Biblia a bűnre? Hogyan hozhatjuk összhangba ezeket a bibliai szakaszokat?`

A bűn Isten törvényének áthágása. A törvény betartásának egyetlen módja az élő Krisztus hatalmában való hit által lehetséges. Gyenge, gyarló, hibázó emberek vagyunk. Amikor hittel elfogadjuk Krisztust, kegyelme engesztelést szerez a múltunkra és erőt ad a jelenre. „Általa kegyelmet és apostolságot kaptunk… engedelmességre” (Róm 1:5, ÚRK). Úgy szól a mennyei felhívás Isten népének azokban az egyházakban, amelyek nem tisztelik Isten törvényeit, nem engedelmeskednek azoknak, hogy hit által lépjenek ki. A szombatünneplő gyülekezetekbe tartozó adventistákat pedig Isten arra szólítja, hogy forduljanak el minden énközpontú, emberi próbálkozásától, ne úgy törekedjenek az engedelmességre, hanem hit által éljenek istenfélő életet Krisztus kegyelméből, ami megszabadít bennünket a bűntől, a bűn kárhoztatásától és uralmától. Amint Izraelnek Isten törvénye iránti hűsége (5Móz 4:6) erős bizonyság lett volna a világ előtt, a mi hűségünk tanúsága is erős lehet, kivezethet embereket Babilonból.

---

#### Ellen G. White idézetek

Amikor Jézus megkezdte nyilvános szolgálatát, megtisztította a templomot világi romlottságaitól. Szolgálatának utolsó tettei között még egyszer megtisztította a templomot. Ennek megfelelően a világ figyelmeztetésének végső munkájában szintén két nevezetes felhívás történik az egyházakhoz. A második angyal üzenete és az égben hallható hang: „Fussatok ki belőle én népem…, mert az ő bűnei az égig hatottak, és megemlékezett az Isten az ő gonoszságairól.” (Jel 18:4–5)

Ahogy Isten kihívta Izraelt Egyiptomból, hogy megtarthassák a szombatot, úgy hívja ki népét most is Babilonból, hogy ne a fenevadat és annak képét imádják. A bűn embere, aki meg akarta változtatni az időket és a törvényt, Isten fölé magasztalta magát a hamis szombat világunkba való bevezetésével. A keresztény világ befogadta a pápaságnak eme szülöttét. Bölcsőben ringatta és táplálgatta azt, s az emlékünnep elvételével és a hamis szombat felállításával szembeszegült Istennel. – Szemelvények Ellen G. White írásaiból, 3. köt., 405–406. o.

Akik elnyerték Krisztust, azoknak meg kell mutatniuk otthon, milyen kegyelmes volt hozzájuk. „Valakik pedig befogadák őt, hatalmat ada azoknak, hogy Isten fiaivá legyenek, azoknak, akik az ő nevében hisznek.” (Jn 1:12) Krisztusban tudatos hatalom hatja át az igaz hívőt, és ez láthatóvá teszi befolyását egész otthonában. Ez kedvezően hat az otthonban mindannyiuk jellemének tökéletesedésére.

A rendezett keresztény otthon hatalmas érv a keresztény vallás valósága mellett – olyan érv, amelyet a hitetlen nem tud megcáfolni. Mindenki láthatja, hogy a családban jó légkör munkálkodik – mely befolyásolja a gyermekeket –, és hogy Ábrahám Istene velük van. Ha a hitvalló keresztények otthona helyes vallásos példát mutat, akkor hatalmas befolyást áraszt a jóra. Ők valóban a „világ világossága” lennének. – Boldog otthon, 36. o.

Az isteni természet részesei összhangban élnek az igazság normájával, Isten nagy mércéjével: a szent törvénnyel. Ez az a norma, amellyel Isten az emberek cselekedeteit megméri, és jellemüket az ítéletben fémjelzi…

Sátán azt állította, hogy az ember képtelen engedelmeskedni Isten parancsolatainak. Az igaz, hogy saját erőnkből nem tudunk engedelmeskedni. Krisztus azonban eljött emberi alakban, és tökéletes engedelmességével bebizonyította, hogy az emberi az istenivel egyesülve a törvény minden egyes előírásának engedelmeskedni tud.

„Valakik pedig befogadák Őt, hatalmat ada azoknak, hogy Isten fiai­vá legyenek, azoknak, akik az Ő nevében hisznek.” (Jn 1:12) Ez a hatalom nem az emberé. Ez Isten hatalma. Amikor valaki befogadja Krisztust, erőt kap ahhoz, hogy Krisztus életét élje. – Krisztus példázatai, 314. o.