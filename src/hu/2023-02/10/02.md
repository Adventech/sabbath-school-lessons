---
title:  Ami Helyesnek Tűnik Az Ember Szeme Előtt
date:  28/05/2023
---

Jézus komolyan figyelmeztetett az utolsó napokkal kapcsolatban: „Mert hamis Krisztusok és hamis próféták támadnak, és jeleket és csodákat tesznek, hogy elhitessék, ha lehet, még a választottakat is” (Mk 13:22). Kik a „választottak”? Másutt pedig ezt mondta: „És elküldi az ő angyalait nagy trombitaszóval, és egybegyűjtik az ő választottait a négy szelek felől, az ég egyik végétől a másik végéig” (Mt 24:31). Eléggé félelmetes, hogy olyan nagy lesz a megtévesztés az utolsó napokban, ami még a választottakat is becsapással fenyegeti.

`Olvassuk el Jel 12:9 versét! Kit sikerül Sátánnak megtévesztenie? Hogyan értsük ezt?`

Istennek nyilván az utolsó napokban is lesznek hűségesei, mint ahogy voltak minden korszakban. Ez a megfogalmazás viszont mutatja, hogy milyen széles körű lesz Sátán csalása.

`Erős figyelmeztetést találunk Péld 14:12 versében. Mit olvasunk?`

Gyakran mondják, hogy az emberek kövessék a saját lelkiismeretüket, döntsék el maguk, mi a helyes vagy helytelen, jó vagy rossz, majd pedig éljenek a döntésük értelmében. A Szentírás azonban figyelmeztet, hogy mindannyian bűnösök vagyunk (Jer 17:9; Róm 3:9-18), és ha csupán a saját érzéseinkre hagyatkozunk, előbb-utóbb garantáltan hibázunk, sőt rosszat is teszünk. Az idők során rengeteg gonoszságot követtek el olyan emberek, akik teljes egészében meg voltak győződve a saját ügyük helyességéről. Vagyis azt az utat járták, ami a szemükben helyesnek tűnt.

Tehát bele kell merülnünk Isten Igéjébe, és miközben elfogadjuk a Szentlélek vezetését, a Szentírásból megtanuljuk megkülönböztetni az igazságot a tévedéstől, a helyeset a helytelentől, a jót a rossztól. A saját elgondolásainkra vagy érzéseinkre hagyatkozva könnyű prédáivá válhatunk Sátán csalásainak.

Gondolatban idézzük fel olyan emberek eseteit, akik aszerint jártak el, amit helyesnek gondoltak, vagy amit Isten akaratának hittek, mégis gonosz dolgokat tettek! Mit tanulhatunk az ilyen tragikus esetekből?

---

#### Ellen G. White idézetek

Csak egyszer kerekedjen az ösztön és az érzelem a higgadt ítélőképesség fölé, a sebesség annyira felfokozódhat, hogy az még a legmegfelelőbb úton is átlépi a határt. Aki túl gyorsan közlekedik, kárát fogja látni. Talán nem sok idő kell ahhoz, hogy letérjen a helyes útról.

Egyszer sem szabad megtörténni, hogy az érzés az értelem fölé kerekedjen. Veszélyes túlzásba vinni azt, ami egyébként törvényszerű; ami pedig a törvény ellen való – minden bizonnyal hamis ösvényekre vezet. Lelkek romlását fogja okozni, ha nem munkálkodunk körültekintően, odaadóan és értelmesen, sziklaszilárdan állva minden elgondolás, alapelv és üzenet megvizsgálását illetően…

Sokan úgy gondolják, hogy egy érzelmi villanás vagy elragadottság a Szentlélek jelenlétének bizonyítéka. Az a veszély fenyegeti őket, hogy nem fogják megérteni az igaz kijelentéseket, és Krisztus következő szavai elvesztik számukra jelentőségüket: „Tanítván őket, hogy megtartsák mindazt, amit én parancsoltam nektek.” (Mt 28:20) Veszélyes felcserélni a Szentírást eredetiségre törekvő koholmányokkal és babonás képzelődésekkel. Mondjátok meg Isten népének, hogy járjanak szorosan Krisztussal, és ne akarjanak mindenáron valami olyat sorainkba hozni, amelyről az Ige nem beszél. – Szemelvények Ellen G. White írásaiból, 2. köt., 17–18. o.

Jézus felemelte figyelmeztető hangját: „Őrizkedjetek pedig a hamis prófétáktól, akik juhoknak ruhájában jőnek hozzátok, de belől ragadozó farkasok. Gyümölcseikről ismeritek meg őket. Vajon a tövisről szednek-é szőlőt, vagy a bojtorjánról fügét?” (Mt 7:15–16) „Ezt mondja a Seregek Ura: Ne hallgassátok azoknak a prófétáknak szavait, akik néktek prófétálnak, elbolondítanak titeket: az ő szívüknek látását szólják, nem az Úr szájából valót.” (Jer 23:16) „Ha pedig akkor ezt mondja néktek valaki: Ímé itt a Krisztus, vagy: Ímé amott, ne higyjétek. Mert hamis Krisztusok és hamis próféták támadnak, és jeleket és csodákat tesznek, hogy elhitessék, ha lehet, még a választottakat is. Ti pedig vigyázzatok; ímé előre megmondottam néktek mindent.” (Mk 13:21–23) – Szemel­vények Ellen G. White írásaiból, 3. köt., 341. o.

Isten nem engedi meg, hogy valaki önhatalmúlag megmásítsa rendelkezéseit. Izraelnek már Mózes által megparancsolta: „Ne cselekedjetek ott… mindenik azt, ami jónak látszik néki”, hanem „vigyázz és hallgasd meg mindezeket az igéket, amelyeket én parancsolok néked” (5Móz 12:8, 28). Ha az ember valamire elhatározza magát, nem azt kell néznie, hogy kellemes-e az rá nézve, hanem hogy az megfelel-e Isten akaratának. Mert „van olyan út, mely helyesnek látszik az ember előtt, és vége a halálra menő út”. (Péld 14:12)…

Sátán megtévesztő hatalmának legfényesebb bizonyítéka, ha pártfogoltjai közül sokan azzal áltatják magukat, hogy Isten szolgálatában állnak. Amikor Kóré, Dáthán és Abirám fellázadtak Mózes ellen, először azt hitték, hogy csak az emberi vezetővel ellenkeznek – olyan emberrel, mint ők maguk. Később már egyenesen isteni szolgálatot véltek gyakorolni… És ezt teszik mindazok, akik dacolva Isten akaratával, saját útjai­kon járnak. – Pátriárkák és próféták, 634–635. o.