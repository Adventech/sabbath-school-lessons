---
title:  Tanítói melléklet
date: 02/06/2023
---

#### Áttekintés

Jel 14:8 bejelenti a lelki Babilon bukását. Ahogy múlt heti tanulmányunkban láttuk, az Ószövetségben Babilon volt Isten népének elnyomója. Ezért alkalmas jelképe a tévedés fellegvárának, a hitehagyás központjának és az igazság ősellenségének. Az elmúlt héten a fehérbe öltözött asszony, Krisztus igaz egyháza, valamint a parázna Babilon közti ellentéteket is tanulmányoztuk. Megjegyeztük, hogy a hamis vallási rendszer emberi vezetőket tisztel tekintélyként, nem pedig Isten Igéjét. Az államtól kapja hatalmát, nem Krisztustól. Sok hamis vallásban megszokott a bálványok használata az istenség ábrázolására.

Ezen a héten Babilon két fő tévtanítását fogjuk szemügyre venni: a halhatatlan lélek és a napimádat tanát. A pogány vallások évszázadokon keresztül vallották, hogy a lélek halhatatlan. Ez a hiedelem elterjedt Egyiptomban, Asszíriában, Babilonban, a Méd-Perzsa Birodalomban, Görögországban és Rómában. A kereszténységbe a korai évszázadokban szivárgott be a pogány bálványok imádatával együtt, amiket keresztény köntösbe csomagoltak és szentként imádtak. A második tévedés, a vasárnap imádata szintén viszonylag korán bekerült a keresztény egyházba, amikor a vezetők próbálták megbékíteni a pogányokat, így téve elfogadhatóbbá számukra a kereszténységet. A vasárnap állítólagos szentsége és a lélek halhatatlansága Sátán két legnagyobb csalása az utolsó napokban. A héten ezeket fogjuk tanulmányozni Isten Igéjének fényében.

#### Kommentár

Amikor János apostol az 1. század vége felé megírta A jelenések könyvét, Babilon ősi városa már régen elpusztult. A médek és perzsák Kr. e. 539-ben, azaz több mint 600 évvel korábban rombolták le. Ézsaiás próféta megjövendölte a sorsát: „Nem telepednek le ott soha többé, és nemzedékről nemzedékre lakatlan marad. Nem von sátrat ott az arábiai, és pásztorok sem tanyáznak ott” (Ézs 13:20). Bebizonyosodott a prófécia igazsága.

A görög Nagy Sándor 10 000 embert vitt Babilonba, hogy eltakarítsák a romokat és újjáépítsék a várost, de meghalt, mielőtt tervét bevégezhette volna. Halála után a küldetést félbehagyták. A város több mint 2 500 éve romokban hever.

A Jelenések rejtélyes Babilonja tehát biztosan nem az ősi Babilon városa. „Már régen Isten igazsága és népe ellenségeként azonosítják mind a valóságos, mind a misztikus Babilont. A jelenések könyvében használt elnevezés az ókortól az idők végezetéig jelképez minden hitehagyó vallási szervezetet és azok vezetőségét… A Babilon bukásáról szóló prófécia az utolsó napokban teljesedik be, amikor a protestantizmus eltávolodik az evangélium tisztaságától és egyszerűségétől” (The SDA Bible Commentary. 7. köt. 830. o.).

Ez az állítás néhány jelentős kérdést vet fel. Melyek voltak az ószövetségi Babilon fő jellemzői? Átvette-e néhány gyakorlatát a Katolikus Egyház a Krisztus mennybemenetele utáni első évszázadokban? A múlt heti leckében már megjegyeztük, hogy bálványokat hoztak az egyházba és beépítették azokat a keresztény istentiszteletbe. Ezen a héten két másik tévedésre fogunk összpontosítani: a lélek halhatatlanságára és a vasárnap szentségére. „E két nagy tévedéssel – a lélek halhatatlanságával és a vasárnap szentségével – fogja Sátán az embereket csalásainak foglyává tenni. Míg az előbbi a spiritizmus alapját rakja le, az utóbbi Rómával hozza közös nevezőre őket. Az Egyesült Államok protestánsai elsőként fognak a szakadékon át kezet nyújtani a spiritizmusnak; és átnyúlnak a mélység felett is, hogy a római hatalommal kezet fogjanak. E hármas szövetség hatására ez az ország követni fogja Rómát a lelkiismeret jogainak sárba tiprásában” (Ellen G. White: A nagy küzdelem. Budapest, 1985, H. N. Adventista Egyház, 523. o.).

A spiritizmus

A spiritizmus Sátán egyik utolsó csalása, hogy egyesítse a világot. Ez vezet el a végső konfliktushoz, amely Isten népe és a gonosz erői között zajlik. „Mert ördögi lelkek azok, akik jeleket tesznek, és elmennek az egész földkerekség királyaihoz, hogy összegyűjtsék őket a mindenható Isten nagy napjának harcára” (Jel 16:14). Jel 19:20 hozzáfűzi, hogy akik felvették a fenevad bélyegét, azokat megtéveszti a sok csoda és jel. Jelenések 13 pedig megerősíti, hogy Sátán „megtéveszti a föld lakosait azokkal a jelekkel, amelyeket a fenevad előtt képes megtenni” (Jel 13:14). Jel 18:2 szerint Babilon „ördögök lakhelyévé lett, minden tisztátalan lélek börtönévé”. A spiritizmus köntösé­ben Sátán „a hazugság minden erejével” és „a hamisság minden csalásával” fog munkálkodni (2Thessz 2:9-10). Az utolsó csalásainak egyike az lesz, hogy gonosz angyalai által megszemélyesíti a halottakat, valamint elferdíti a bibliai igazságot, beleértve a szombatot is.

Ez következik azokra, akik elfogadják a lélek halhatatlanságának tévtanítását: „Az a dogma, hogy az ember a halálban is megőrzi öntudatát, különösen pedig az a hiedelem, hogy a halott lelke visszatér szolgálni az élőknek, készítette el a modern spiritizmus útját. Ha a halottak Isten és a szent angyalok társaságába kerülnek, és sokkal többet tudnak, mint korábban, miért ne térnének vissza a földre, hogy eligazítsák és oktassák az élőket? Sátán az emberek elé tudja idézni meghalt barátaik hasonmását. Bámulatos pontossággal utánozza az ismerős tekintetet, a jól ismert szavakat, a hanghordozást. A hamisítvány tökéletes. Sok ember, akit megvigasztal az a tudat, hogy szeretteik a menny boldogságát élvezik, a veszély gyanúja nélkül »hitető lelkekre és gonosz lelkek tanításaira« hallgat” (Ellen G. White: A nagy küzdelem. 551-552. o.).

Mielőtt elbíznánk magunkat, hogy mi alaposan ismerjük a bibliai igaz­ságokat, bennünket nem fenyegetnek közvetlenül az ilyen nyilvánvaló csalások, gondoljuk át újra! A modern spiritizmus messze túlmutat azon, hogy gonosz angyalok megszemélyesítik szeretteinket. (A Bibliában hívő adventistákat többnyire nem lehet azzal becsapni, hogy Belzebub megjelenik éjjel az ágyuk végénél „Lajos bácsi” képében, aki egyenesen a sírból jött vissza, hogy „új világosságot” közöljön a szombattal kapcsolatban.) A modernkori spiritizmus sokkal alattomosabb, ugyanakkor pusztító formában támadja a Biblia igazságát.

Ennek egyik alaptétele, amely egészen az Édenkertig nyúlik vissza, hogy az ember olyan lesz Isten törvényének áthágásával, mint Isten. Ezt a veszélyes gondolatot a posztmodernizmus által újracsomagolva és csábító vonzerővel forgalmazva látjuk a „Tégy, amit akarsz” tanításban, ami lényegében Isten törvényét tagadja és támadja, annak változatlan és abszolút szuverenitását az emberi tekintély és kultúra szeszélyeinek rendeli alá. Így próbálja érvénytelenné tenni, mintha az emberiség számára már nem lenne kötelező. Ennek elkeserítő következménye, hogy modern kultúránkban nagyrészt aláássák, figyelmen kívül hagyják Isten és az Ige tekintélyét.

A lényeg? Sátánt nem igazán érdekli, hogyan csap be minket a spiritualizmus hazug csodáival. Akár a „halott” rokonoktól származó „új világosság” által, akár Isten Igéjének ihletettségét és tekintélyét érintő finomabb támadással, számára mindegy. Fel kell tehát öltöznünk Isten teljes fegyverzetét (Ef 6:10-18)! Imádkozzunk, hogy fel tudjuk ismerni sosem alvó ellenségünk legalattomosabb csalásait!

Támadás a szombat igazsága ellen

Ez a pont elvezet a második nagy tévedéshez, amelyet Sátán Isten népé­nek megtévesztésére használ az utolsó napokban. E szerint a szombat érvénytelen, Isten törvénye már nem kötelező. Ez utóbbi tévedés az ókorból ered. A napimádat az ősi kultúrák része volt. A babilóniaiak fő istenét, Bel-Mardukot úgy ábrázolták, mint aki arany templomban, arany trónon ül egy aranyasztal előtt. Őt tartották az igazságosság, a fény, az igazság és a királyi hatalom napistenének. Az Encyclopedia Britannica alapos írást közöl arról, mit okozott a napimádat a letűnt civilizációkban. A szerkesztők szerint a régiek hitték, hogy „a Nap a fény és az élet adományozója a kozmosz egésze számára; pislogás nélküli, mindent látó szemével az igazságosság szigorú letéteményese; a fénynek a megvilágosodással való szinte egyetemes összekapcsolásával a Nap a bölcsesség forrása... Ezek a tulajdonságok – a szuverenitás, a jótékony hatalom, az igazságosság és a bölcsesség – minden elit vallási csoportban központi szerepet játszanak, és ezekben az összefüggésekben egy magasan fejlett ideológia található. A királyok a Nap erejével uralkodtak, a Naptól való származásra hivatkoztak. A napistenségek, a Napot megszemélyesítő istenek szuverének és mindent látóak” („Napimádat: Vallás” szócikk, Encyclopedia Britannica.).

A babilóniaiak nagy tisztelettel adóztak a napisten, Bel-Marduk előtt. A végidő Babilonjának hamis vallási rendszere figyelmen kívül hagyja Isten törvényét, akárcsak ókori megfelelője. A korai évszázadokban a római egyházban kompromisszum született a környező pogány kultúrához való alkalmazkodás érdekében. Az egyházi és állami vezetők szövetkeztek a zsidóktól való elhatárolódás és a pogányok evangelizálása céljából, hogy először polgári pihenőnapként, majd hivatalos istentiszteleti napként tartsák meg a vasárnapot.

A középkor évszázadaiban Babilon égisze alatt emberi hagyományokkal helyettesítették Isten Igéjét. A bálványimádás felváltotta Jézus közvetlen imádatát. A halottak állapotáról szóló bibliai igazságot a lélek halhatatlanságának tévtanítása cserélte fel. A nyugalomnapot a hetedik napról, szombatról az első napra, vasárnapra tették át. Úgy tűnt, hogy a tévedés és a hamisság győzedelmeskedik. A Biblia utolsó könyve, A jelenések könyve azonban megjövendöli, hogy Isten támaszt egy maradékot az utolsó időkben, akik Isten kegyelméből és az élő Krisztus ereje által megváltva istenfélő engedelmességben élnek és hirdetik üzenetét a világnak.

#### Gyakorlati alkalmazás

E heti leckénknek arra kell késztetnie bennünket, hogy komolyan elgondolkodjunk saját lelki tapasztalatainkon. Az ördög a spiritizmust arra használja, hogy milliókat csapjon be, akik jobban vágynak jelekre és csodákra, mint Isten Igéjének igazságára. Vajon lehetséges, hogy mi is megtéveszthetők vagyunk, ha lelki tapasztalatunk alapja az érzés és az érzelem? Vajon jobban vágyunk jelekre és csodákra, mint Isten Igéjének igazságára? Íme néhány kérdés csoportunk tagjai számára:

1.  Mi az érzelmek szerepe a vallási tapasztalatainkban? Mi a helyzet olyankor, amikor az érzéseink mutatnak egy irányt, Isten Igéje viszont egy másikat? Mit teszünk akkor? Az érzéseink vajon biztos útmutatók? Indokoljuk válaszunkat! Mit tennénk, ha megjelenne előttünk a szeretteink közül valaki, aki már meghalt? Mi az egyetlen védelmünk a spiritizmus csalásaival szemben az Isten Igéjének tekintélyét aláásó kultúránkban?

2.  Beszéljük meg az alábbi kijelentést: „Sátán csodákat fog tenni, hogy megtévesszen; a hatalmát úgy akarja beállítani, mint legfelsőbb hatalmat. Az egyház látszólag az elbukás határához ér, de nem bukik el. Megmarad, miközben a bűnösök kirostáltatnak Sionból – a konkoly elkülönül az értékes búzától. Ez szörnyű esemény lesz, de be kell következnie. Egyedül azok maradnak a hűségesek és igazak között, akik győznek a Bárány vére és bizonyságtételük szava által” (Ellen G. White megjegyzése, The SDA Bible Commentary. 7. köt. 911. o.). Milyen elem vagy elemek tűnnek fel számunkra ebben a kijelentésben? Miért?

`Jegyzetek`

---

#### Ellen G. White idézetek

Bizonyságtételek lelkészeknek, „A küzdelem, a harc fokozódik” című alfejezet; Szemelvények Ellen G. White írásaiból, 2. köt., „A dicsőséges feltámadás reggele” című alfejezet.