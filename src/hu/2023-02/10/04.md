---
title:  Babilon A Napimádat Központja
date:  30/05/2023
---

A napimádat uralkodó volt Egyiptomban, Asszíriában, Perzsiában és Babilonban is. James G. Frazer: The Worship of Nature című könyvében a következő megfigyelést teszi: „Az ókori Babilonban emberemlékezet óta a napot imádták” (1. köt. 529. o.). Meglepőnek tűnhet, de a babiloni napimádat időnként hatással volt még Isten ószövetségi népének az istentiszteletére is.

`Olvassuk el 2Kir 23:5, 11 és Ez 8:16 verseit! Milyen hatást gyakorolt a napimádat Izrael és Júda istentiszteletére? Mit írtak erről a próféták? (Lásd még Róm 1:25!)`

Ezékiel próféta Dániel kortársa volt. A leírása szerint Isten népe közül némelyek Isten templomának hátat fordítva leborultak kelet felé, úgy imádták a napot. A nap Teremtője helyett a napot imádták.

Jelenések 17. fejezetében János olyan időkről ír, amikor Babilon elvei, köztük a napimádat is bekerül a keresztény egyházba a megalkuvás korában. Konstantin felszínes megtérése a 4. század elején nagy örömet váltott ki a Római Birodalomban. A császár erősen kötődött a napimádathoz. A neves történész, Edward Gibbon leírta: „A Napot birodalomszerte legyőzhetetlen vezetőként és Konstantin védelmezőjeként tisztelték” (The History of the Decline and Fall of the Roman Empire. 20. fej.). Kr. u. 321-ben adta ki Nagy Konstantin az első „vasárnap törvényt”, amelyben ez állt: „A Nap tiszteletre méltó napján az elöljárók és a városok lakói pihenjenek meg, minden műhelyt zárjanak be.” Ez a törvény nem tette kötelezővé a vasárnapünneplést minden alattvaló számára, de a Római Birodalom lakosságának gondolataiban valóban azt erősítette.

A következő évtizedekben császárok és pápák állami rendeletekkel és egyházi zsinatokon lépésről lépésre tették a vasárnapot egyetlen istentiszteleti nappá, a keresztények többsége ma is ezt fogadja el. Nyilvánvaló példa ez arra, hogy attól még nem lesz helyes valami, egy szokás, ha az emberek többsége elhiszi.

Figyeljük meg, mennyire eluralkodott a vasárnapünneplés a keresztény egyházakban! Ezek szerint mennyire terjednek Sátán csalásai? Mi az egyetlen védelmünk ebben a tekintetben is, mint a holtak állapotával kapcsolatban? 

---

#### Ellen G. White idézetek

Sedékiás uralkodásának hatodik évében az Úr megmutatott Ezékielnek látomásban néhányat azokból az utálatosságokból, amelyeket Jeruzsálemben, az Úr házának kapuin belül, sőt még a belső udvarban is cselekedtek…

Látta, hogy azok, akiknek lelki vezetőknek kellett volna lenniük a nép között, „Izráel háza vénei”, szám szerint hetvenen, tömjéneznek a bálványistenek előtt, amelyeket bevittek a templom udvarának szent területén levő rejtett csarnokokba…

„Más nagy utálatosságokat” is kellett látnia a prófétának. A külső udvarból a belsőbe nyíló ajtónál „Tammúzt” sirató asszonyokat látott. „Az Úr háza belső udvará”-ban pedig „az Úr temploma bejáratánál, a csarnok és az oltár között mintegy huszonöt férfi volt, háttal az Úr temploma felé, arccal kelet felé fordulva, és kelet felé leborulva imádták a napot.” (Ez 8:13–16) – Próféták és királyok, 448. o.

Konstantin császár még pogány korában kibocsátott egy rendeletet, amelyben megparancsolta a vasárnap általános megtartását az egész Római Birodalomban. Áttérése után is a vasárnap makacs védője maradt, és pogány rendeletét ekkor az új hit érdekében megerősítette. E nap iránt tanúsított tisztelete azonban még nem volt elég ahhoz, hogy megakadályozza a keresztényeket, hogy a valódi szombatot tekintsék az Úr napjának, azért újabb lépéseket kellett tenniük. A hamis szombatot egyenlő fokra kellett emelni az igazival. Néhány évvel Konstantin rendeletének kiadása után Róma püspöke a vasárnapot az „Úrnak napja” elnevezéssel ruházta fel. Így fokozatosan arra vezette az embereket, hogy bizonyos mértékben szentnek tekintsék. Az eredeti szombatot azonban még mindig megtartották. – A megváltás története, 329. o.

Az őscsaló… elhatározta, hogy zászlaja alá gyűjti a keresztény világot, és helyettese, a büszke főpap által gyakorolja hatalmát, aki Krisztus képviselőjének vallotta magát. Félig megtért pogányok, becsvágyó prelátusok és világszerető egyháztagok által hajtotta végre célját. Időnként nagy zsinatokat tartottak, amelyeken összegyűltek az egyházi méltóságok az egész világból. Az Isten által rendelt szombatot majdnem minden zsinaton egy kicsit lejjebb nyomták, míg a vasárnapot ennek megfelelően feljebb emelték. Végül e pogány ünnepet úgy tisztelték, mint isteni intézményt; a bibliai szombatot pedig zsidó maradványnak nyilvánították, és megtartóit átkozottaknak bélyegezték meg…

A protestánsok most azt hangoztatják, hogy Krisztusnak vasárnap történt feltámadása keresztény szombattá tette a vasárnapot. De bizonyítékuk nincs a Szentírásból. Krisztus és az apostolok nem részesítették ilyen tiszteletben a vasárnapot. A vasárnap megünneplése, mint keresztény intézmény „a gonoszság titkában” találja eredetét, amely már Pál apostol idejében megkezdte munkáját. – A megváltás története, 329–330. o.