---
title:  A Halhatatlanság Ősrégi Hazugsága
date:  29/05/2023
---

`Olvassuk el Jel 16:13-14 és 18:2, 23 verseit! Milyen utalásokat találunk itt a spiritizmusra?`

Az „ördögöknek lakhelye”, „ördögi lelkek” (Jel 16:14) vagy „varázslásod” (Jel 18:23, ÚRK) kifejezések mind démoni tevékenységet jelölnek. Nem csoda hát, hogy a figyelmeztetés szerint az utolsó napok két nagy csalása közül az egyik „a lélek halhatatlansága” lesz (lásd Ellen G. White: A nagy küzdelem. Budapest, 2013, Advent Kiadó, 503. o.).

Ez ma valóban szembetűnő. A lélek halhatatlanságát még a keresztény világban is fontos keresztény tanításnak tekintik. Sokan azt hiszik, hogy a megváltottak halálukkor a mennybe szállnak, akik pedig elvesznek, a pokolba kerülnek. Billy Graham, a híres evangelizátor halála után például hányszor hallottunk olyasmit, hogy „Billy Graham már biztonságban van a mennyben, Jézus szerető karjában.” Ezt hirdetik szószékekről, iskolákban és főként temetéseken.

`Olvassuk el Jób 19:25-27, Préd 9:7, 1Thessz 4:16-17 és Jel 14:13 verseit! Milyen világos tanítást adott népének Isten a halál utáni állapotról? Miben lehet a reménységünk?`

A babiloni megtévesztés egyik oszlopa a halál téves értelmezése, aminek a középpontjában a lélek halhatatlanságának gondolata áll, és ez készíti elő a spiritizmus csaló befolyásának útját. Ha elhisszük, hogy a halottak valamilyen formában tovább élnek, sőt még kommunikálni is tudnak velünk, akkor vajon mi védhet meg bennünket Sátán számtalan csalásától? Ha hirtelen megjelenne előttünk valaki, akit meghalt anyánknak, gyermekünknek vagy szeretteink egyikének gondolnánk és beszélne hozzánk, mennyire könnyen rászedhetnének az érzéseink? Ez megtörtént a múltban, történik most is és az utolsó napok közeledtével bizonyosan megtörténik még. Egyetlen védelmünk az, hogy szilárdan állunk a Biblia tanításában, ragaszkodunk a halálra vonatkozó bibliai tanításhoz, miszerint az nem más, mint alvás Jézus második adventjéig.

A modernkori spiritizmus mely formái nyilvánulnak meg a kultúránkban ma? Miért az jelenti az egyedüli védelmet számunkra, ha szilárdan kitartunk Isten Igéjének tanítása mellett?

---

#### Ellen G. White idézetek

Sátán megparancsolta angyalainak, hogy különös gonddal és buzgalommal terjesszék azt a hazugságot, amellyel Évát a paradicsomban félrevezette: „Bizony, nem haltok meg.” Amikor az emberek ezt a csalást elfogadták, és már mindnyájan elhitték, hogy halhatatlanok, Sátán azt is elhiteti velük, hogy a bűnös örök gyötrelemben él tovább. Ez a hiedelem kellő módon előkészítette Sátán számára az utat, és lehetővé tette, hogy helyettesei dolgozhassanak, és a nép előtt úgy tüntessék fel Istent, mint bosszúvágyó zsarnokot, mivel a pokolba taszítja azokat, akik nem élnek tetszésére, és ott örök gyötrelmek által érezteti haragját; és mialatt kimondhatatlan kínokat szenvednek és gyötrődnek az örök tűzben, az Atya kielégülve tekint le rájuk. Sátán jól tudta, hogyha ezt a csalást elhiszik, igen sokan fogják gyűlölni Istent, ahelyett, hogy szeretnék és imádnák; és arra a meggyőződésre jutnak, miszerint az Isten Igéjében foglalt fenyegetések nem fognak szó szerint beteljesedni, mert hiszen ellentmondana Isten jóságának és szeretetteljes jellemének, hogy az általa teremtett lényeket örökkévaló, sohasem végződő gyötrelembe taszítsa. – Tapasztalatok és látomások, 218. o.

A spiritizmus szomorú következményei jórészének felelőssége korunk lelkészein nyugszik, mert lábbal tapossák az igazságot, és jobban kedvelik a kitalálásokat. A beszédet, melyet Sátán Évának mondott a lélek halhatatlanságáról – nem haltok meg – a szószékről ismétlik el, és az emberek tiszta bibliai igazságként fogadják. Ez a spiritizmus alapja. Isten Igéje sehol sem tanítja, hogy az ember lelke halhatatlan. Csakis Isten halhatatlan. „Aki egyedül halhatatlan, s megközelíthetetlen világosságban lakik, akit senki nem látott és nem is láthat, tisztelet neki, és örök hatalom! Ámen.” (1Tim 6:16)

Isten helyesen megértett és alkalmazott szava az egyetlen védőfal a spiritizmus ellen… Ez az elterjedt tanítás ezreket tett az egyetemes üdvözülés, hitetlenség és az istentagadás híveivé. Isten szava világos. Az igazság egyenes láncolata horgonynak bizonyul azoknak, akik készek befogadni, még ha fel is kell áldozniuk kedvenc meséiket. Ezekben a veszedelmes időkben megóvja őket e rémséges csalódástól. – Bizonyságtételek a gyülekezeteknek, 1. köt., 344. o.

A természetes halhatatlanság tana előkészítette a legújabbkori spiritizmus útját… Itt van egy mód, amely által Sátán munkálkodik, hogy keresztülvigye céljait. A bukott angyalok, akik az ő parancsát cselekszik, megjelennek a szellemi világ követeiként. Miközben azt állítják, hogy az élőket kapcsolatba hozzák a halottakkal, Sátán gyakorolja megrontó hatalmát a lelkükön…

Sokan úgy igyekeznek megmagyarázni a szellemi megnyilvánulásokat, hogy teljesen a médiumok szemfényvesztésének tulajdonítják. Miközben igaz az, hogy a cselfogások és csalások eredményeit is gyakran valódi megnyilatkozásoknak állították be, a természetfeletti erő kifejezett megnyilatkozásai is megtörténhetnek. A titokzatos kopogtatások, amelyekkel a legújabbkori spiritizmus megkezdődött, nem emberi csalás vagy ravaszság következménye volt, hanem a gonosz angyalok közvetlen munkálkodása, akik így vezették be egyik legeredményesebb lélekromboló csalásukat. Sokan tőrbe esnek, mivel azt hiszik, hogy a spiritizmus csupán emberi ámítás. Amikor azonban szembe kerülnek azokkal a megnyilatkozásokkal, amelyeket csak természetfelettieknek tekinthetnek, akkor ezek a jelenségek megcsalják és arra bírják őket, hogy úgy vegyék, mint „Istennek nagy erejét”. – A megváltás története, 393–394. o.