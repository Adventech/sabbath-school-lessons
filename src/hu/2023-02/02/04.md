---
title:  Ítélet A Mennyben
date:  04/04/2023
---

`Milyen hasonlóságokat fedezünk fel Jel 14:14 és ApCsel 1:9-11 versei között?`

János kijelenti: „És láttam, íme, egy fehér felhő, és a felhőn ült valaki, az Emberfiához hasonló” (Jel 14:14, ÚRK). Lukács feljegyzi Jézus mennybemeneteléről, hogy a tanítványok az égre nézve álltak, amikor „szemük láttára felemeltetett, és felhő takarta el őt szemük elől” (ApCsel 1:9, ÚRK). Jézus az angyalok felhőjében emelkedett a mennybe és szintén angyalok felhőjében tér majd vissza. Az angyalok így szóltak a csodálkozó tanítványokhoz: „Ez a Jézus, aki felvitetett tőletek a mennybe, ugyanígy fog visszajönni, ahogyan felmenni láttátok őt a mennybe” (11. vers, ÚRK). Isteni igazság gyökerezik ebben a szakaszban, ami talán nem szembeötlő. „Ez a Jézus”, az „Emberfia”, aki Názáret poros utcáit rótta, szolgált a Jeruzsálem utcáin tolongó tömegnek, gyógyította a betegeket Izrael falvaiban és prédikált Galilea füves domboldalain – Ő jön vissza. Ez a rész a Dániel 7. fejezetében szereplő ítélet fényében említi az Emberfiát.

`Olvassuk el Dán 7:9-10, 13-14 verseit! Dániel vajon miért nevezi „Emberfiának” Jézust az ítélet komoly témájával kapcsolatban? Az eddig érintett gondolatok értelmében miért vigasztaló a tudat, hogy az „Emberfiának” központi szerepe van az ítéletben?`

Dán 7:9-10 verseiben a próféta figyeli a mennyei törvényszék elhelyezkedését, amint tízezerszer tízezer angyal gyűl a trónus köré. Kezdetét veszi az ítélkezés, és a világegyetem előtt feltárulnak a könyvek – az életünk mennyei feljegyzései. A 13-14. versekben az Emberfia lép az Öregkorú, az Atya elé, hogy átvegye örök országát. Az ítélet bemutatja az egész univerzum előtt, hogy az Atya, a Fiú és a Szentlélek minden lehetőt megtett az egész emberiség megmentése érdekében. Ez az ítélet nemcsak a szenteket igazolja, hanem Isten jellemét is Sátán hamis vádjaival szemben (lásd Jób 1-2. fejezet; Zsolt 51:3-6).

Gondolkodjunk el azon, hogy az egész életünket meg fogják vizsgálni Isten színe előtt! Mi tehát az egyetlen reményünk (lásd Róm 8:1)?

---

#### Ellen G. White idézetek

Miközben a tanítványok fölfelé tekintettek, hogy láthassák a menny felé szálló Urukat, ameddig csak lehet, angyalok ujjongó serege fogadta Jézus Krisztust. Ők kísérték fölfelé, és diadalmasan énekelték: „E Földnek országai mind énekeljetek Istenhez, zengjetek dicséretet az Úrnak! Aki kezdettől fogva az egek egein ül… Tegyetek tisztességet Istennek, akinek dicsősége az Izráelen és az ő hatalma a felhőkben van.” (Zsolt 68:33–36)

Mialatt a tanítványok még mindig a menny felé tekintettek, „ímé két férfiú állott meg mellettük fehér ruhában, kik szóltak is: Galileabeli férfiak, mit álltok nézve a mennybe? Ez a Jézus, aki felviteték tőletek a mennybe, akképpen jő el, amiképpen láttátok felmenni a mennybe” (Csel 1:10–11).

Jézus Krisztus visszajövetelének ígéretét a tanítványoknak mindenkor élénken emlékezetükben kellett tartani. Jézust látták felszállni a mennybe, és Ő ismét el fog jönni, hogy magához vegye mindazokat, akik itt a szolgálatára szentelték magukat. – Az apostolok története, 32–33. o.

Krisztus megalázta magát, hogy az emberiség élére álljon, szembe nézzen a kísértésekkel, és elviselje a megpróbáltatásokat, melyekkel az embereknek kell szembenézniük és elviselniük. Meg kellett tudja, mit kénytelen eltűrni az ember a bukott ellenségtől, hogy a kísértésbe esőknek támasza lehessen.

Krisztus a bíránk. Nem az Atya, nem az angyalok bírálnak el minket, hanem aki emberi testet öltött, s tökéletes életet élt a Földön. Csak Ő lehet a bíránk. Testvéreim, ezt ne felejtsétek el. Lelkészeink, ti se felejtsétek. Atyák és anyák, emlékezzetek erre. Krisztus ember lett, hogy bíránk lehessen. Senkit se bíztak meg, hogy mások bírája legyen. Csak annyit tehettek, hogy magatokat neveljétek, fegyelmezzétek, Krisztus nevében kérlek, fogadjátok meg utasításait. Sose üljetek a bírói székbe. Napról-napra ezt az üzenetet hangoztatták előttem: „Szálljatok le a bíró székéből. Szálljatok le alázatosan.” – Bizonyságtételek a gyülekezeteknek, 185. o.

És Isten „hatalmat ada néki az ítélet-tételre is, mivelhogy embernek fia” (Jn 5:27). Mivel mindenestől megízlelte az emberi szenvedést és kísértéseket, megérti az emberi gyengeségeket és bűnöket, mert érdekünkben győzelmesen ellenállt Sátán kísértéseinek, s igazságosan, szelíden bánik a lelkekkel, akiknek megmentéséért tulajdon vére folyt – emiatt az Emberfia hivatott az ítélet végrehajtására.

Azonban Krisztus küldetése nem az ítélet, hanem a megváltás volt. „Nem azért küldte az Isten az ő Fiát a világra, hogy kárhoztassa a világot, hanem hogy megtartassék a világ általa.” (Jn 3:17) A Magas Tanács előtt Jézus kijelentette: „Aki az én beszédemet hallja és hisz annak, aki engem elbocsátott, örök élete van, és nem megy a kárhozatra, hanem általment a halálból az életre.” (Jn 5:24) – Jézus élete, 210. o.