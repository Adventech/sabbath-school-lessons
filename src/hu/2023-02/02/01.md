---
title:  Végzetes Pillanat
date:  01/04/2023
---

### E heti tanulmányunk
Máté 16:27; 24:14; Márk 4:26-29; Apostolok cselekedetei 1:9-11; Jelenések 14:14-20; 16:1

> <p></p>
> „És láttam, íme, egy fehér felhő, és a felhőn ült valaki, az Emberfiához hasonló, a fején aranykorona és kezében éles sarló volt. Egy másik angyal jött ki a templomból, és hangosan kiáltott annak, aki a felhőn ült: Ereszd neki a sarlódat, és arass, eljött az aratás órája, mert megérett a föld aratnivalója” (Jel 14:14-15, ÚRK)!

Isten mindig is szólt a népéhez, közölte velük azt a fontos igazságot, amit éppen hallaniuk kellett. Az özönvízről szóló figyelmeztetéstől (1Móz 6:7) kezdve Jézus első adventjén (Dán 9:24-27), majd a vizsgálati ítéleten (Dán 7:9-10; 8:14) át a Krisztus visszatérését megelőző végső eseményekig (Jelenések 12-14. fejezet) – Isten mindezekről szólt. Az emberi történelem utolsó napjaira pedig külön üzenetet küldött a világnak és a népének, amit éppen a kor igényeinek megfelelően tervezett el. Felvázolja a képet, amint az ég közepén repülő három angyal viszi a sürgető, végidei üzenetet az egész világnak.

A három angyal üzenete Jézus végső kegyelmi felhívása, arra szólít bennünket, hogy ne a saját igazságunkban bízzunk, hanem Jézuséban, ami megigazít, megszentel, majd pedig az idők végén megdicsőít bennünket.

Mindig Krisztust kell választanunk, meghajolva akarata előtt, engedelmeskedve neki. A mostani választásaink valóban hatással lesznek az előttünk álló, végső krízisben meghozandó döntéseinkre, tehát itt a felkészülés ideje!

---

#### Ellen G. White idézetek

Isten minden korszakban adott isteni kinyilatkoztatásokat emberi lényeknek, hogy így betölthessék céljukat. Fokozatosan feltárja az elme előtt a kegyelem tanítását. Az igazságot azon a módon osztja meg velünk, hogy szavakkal szemlélteti: „Az Ő kijövetele bizonyos, mint a hajnal.” Az, aki oda helyezi magát, ahol Isten megvilágosíthatja őt, előre halad a hajnal részleges sötétségétől a déli nap teljes ragyogásáig. Ahogy a nap kijön a szeretet és irgalom megnyilatkozásaként, ahogy a nap arany sugarai elárasztják az égboltot és megszépíti az erdőket és hegyeket, és az éjszaka sötétségét eloszlatva felébreszti a világot, Krisztus követőinek is úgy kell kimutatniuk szeretetteljes küldetésüket. – Isten fiai és leányai, 335. o.

Az angyalok az ég közepén repülve mutatkoznak a Bibliában, figyelmeztető üzenetet hirdetnek a világnak, és közvetlen kihatásuk van a földi történelem végső napjaiban élő emberekre. Az angyalok szavát senki nem hallja, mert azok Istennek a mennyei világgal összhangban munkálkodó népét jelképezik. Isten Lelke által világosságot nyert és az igazság által megszentelt férfiak és nők hirdetik a három, egymást követő üzenetet. – Szemelvények Ellen G. White írásaiból, 2. köt., 387. o.

Napjainkban is elhívta Isten az egyházát, mint régen Izraelt, hogy világosságul szolgáljon. Az igazság hatalmas kardjával, az első, második és harmadik angyal üzenetével elválasztotta népét az egyházaktól és a világtól, hogy szent közelségbe vonja őket magához. Törvényének őrizőivé tette őket, és rájuk bízta a jelennek szóló próféciák nagy igazságait. Mint a régi Izraelre bízott törvények, ezek is szent megbízatást jelentenek, amelyeket közölnünk kell a világgal.

A Jelenések könyve 14. fejezetében szereplő angyal azokat jelképezi, akik elfogadják Isten üzenetének világosságát, s az Ő követeiként fújnak riadót az egész világon. Krisztus ezt mondta követőinek: „Ti a világ világossága vagytok.” (Mt 5:14) Mindenki számára, aki csak elfogadja Jézust, ez a Golgota keresztjének üzenete: „Íme az ember értéke. Menjetek el az egész világra, és hirdessétek az evangéliumot minden teremtménynek!” (Mk 16:15) Semmi ne hátráltassa ezt a munkát! Ez korunk legfontosabb feladata. Az emberek iránti szeretet, amelyet Jézus megváltásunkért hozott áldozata nyilvánított ki, ösztönözni fogja minden követőjét. – Bizonyságtételek a gyülekezeteknek, 5. köt., 455. o.