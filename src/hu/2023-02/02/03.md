---
title:  Az Emberfia Visszatér
date:  03/04/2023
---

Jelenések 14. fejezetében vannak a meghatározó versei az Úr végidei üzenetének, amit a népével és a világgal közöl. Központi helyet foglal el Jézus visszatérése, ígéretének teljesedése, miszerint „meglátjátok majd az Emberfiát a Hatalmas jobbján ülni, amikor eljön az ég felhőiben” (Mk 14:62, ÚRK).

`Olvassuk el Jel 14:14 versét! Milyen címmel utal ez a vers a földre visszatérő Jézusra? Vajon miért éppen ezt választotta János?`

Jézus az evangéliumokban nyolcvankét alkalommal utalt önmagára az Emberfia kifejezéssel, ez volt az egyik kedvelt meghatározása, bensőséges módon azonosítva magát velünk. Ő a Megváltó, aki megért bennünket, tapasztalta a kísértéseinket, hozzánk hasonlóan Ő is átment megpróbáltatásokon. Ő az „Emberfia”, aki majd visszatér, hogy hazavigyen bennünket. Az értünk visszatérő Jézus ugyanaz, mint aki közöttünk élt. Azért válthat meg bennünket, mert közülünk valóvá lett, és noha rá is záporoztak Sátán kísértései, Ő legyőzte azokat.

`Mit tudunk meg az alábbi bibliaversekből Jézusról, az Emberfiáról?`

Mt 16:27         

Mt 24:27, 30  

Mt 25:31-32  

Figyeljük meg az alábbiak néhány elemét!

1) Jézus, az Emberfia dicsőségben jön el az angyalaival. 2) Elválasztja a juhokat a kecskéktől (alapjában véve ez ítélet). 3) A nemzetek és az egész emberiség sorsa egyszer és mindenkorra eldől.

Gondolkodjunk el az „Emberfia” kifejezésen és azon, amit ez elárul Krisztus emberi természetéről! Isten volt, mégis egy lett közülünk, hasonlóvá vált hozzánk, de abban azonban különbözik, hogy Ő soha nem követett el bűnt. Minek a reményét kínálja ez nekünk azzal kapcsolatban, hogy 1) megismerhetjük Isten irántunk való szeretetét és 2) tudhatjuk, hogy érti a küzdelmeinket és győzelmet ad azokban?

---

#### Ellen G. White idézetek

Krisztus szeretete nem korlátozódik az emberek egy bizonyos osztályára, csoportjára. Jézus az emberi nemzetség minden egyes gyermekével azonosítja magát. Azért, hogy tagjaivá lehessünk a mennyei családnak, Krisztus tagjává lett a földi családnak. Krisztus az embernek Fia, és így testvére Ádám minden egyes fiának és leányának. Követői­nek nem szabad elkülönítettnek érezniük magukat a körülöttük lévő pusztuló világtól. Részei ők az emberiség nagy és népes családjának. A menny és a Föld Ura úgy tekint le rájuk, mint akik éppen úgy testvérei a bűnösöknek, mint a szenteknek. Krisztus szeretete egyaránt körül­öleli az elesetteket, az eltévedteket és bűnösöket. A kedvesség minden tettét, amellyel egy elesett lelket felemelünk, irgalmasságunk minden cselekedetét Krisztus úgy fogadja el, mintha azt érette hajtottuk volna végre. – Jézus élete, 638. o.

Jézus ismét eljön, de nem úgy, mint egykoron Betlehemben, sem úgy, miként Jeruzsálembe bevonult, midőn a tanítványok ujjongva kiáltottak „hozsanná”-t neki; hanem eljön az Atyának dicsőségében az összes szent angyalokkal egyetemben, akik elkísérik földi útjára. A menny teljesen üres marad, mert az angyalok Mesterüket kísérik el, és a Földön az élő és várakozó szentek a menny felé, Jézus felé tekintenek, amiképpen a galileai férfiak tették, amint az Úr az Olajfák hegyéről a mennybe szállt. Ama napon csak a szentek kiáltanak fel ujjongva, akik igazán alázatosan és szelíden követték Krisztus példáját: „Íme, a mi Urunk, akit vártunk, s aki megszabadít minket!” S a szentek „egyetlen szempillantás alatt” a végső harsonaszóra elváltoznak – ama harsonának a szavára, amely a porban nyugvó szenteket új életre szólítja. Az Úr felruházza dicső halhatatlansággal szentjeit úgy, hogy örömmel kiáltanak fel: „Győzelem, győzelem a sír és halál felett!” Az elváltozott szentek most a szent angyalokkal együtt az Úr elé ragadtatnak a levegőbe, hogy soha többé el ne váljanak szeretett Uruktól. – Tapasztalatok és látomások, 110. o.

Isten úgy döntött, hogy aki emberi testben a szenvedések Fejedelme is volt, Ő legyen a világ ítélőbírája is. Aki lejött a mennyei udvarokból megváltani az embert az örök haláltól, akit földi ítélőszék vádolt meg, és akinek el kellett szenvednie a megalázó kereszthalált, csak Ő hozhat jutalmat vagy büntetést jelentő ítéletet. Aki itt e Földön hordozta a szenvedés és megaláztatás keresztjét, teljes jogot és jutalmat kapott, felemeltetett a trónra, és Őt az egész világegyetem a szentek Fejedelmeként ismerte el. Felvállalta az üdvözítés munkáját, és megmutatta az el nem bukott világoknak, hogy képes befejezni az elkezdett munkát. A végső büntetés vagy jutalom ama napján majd mind a szentek, mind pedig a bűnösök elismerik, hogy Ő a keresztre szegezett Megváltó, minden lény Bírája is. – In Heavenly Places, 359. o.