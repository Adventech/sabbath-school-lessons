---
title:  Örökre Szóló Döntések
date:  02/04/2023
---

Jelenések 14. fejezete Jézus utolsó kegyelmi üzenete a bűnbe süllyedt, lázadó világnak, ami nagyjából hatezer évre belemerült a vétekbe és a gonoszságba. Eljön majd a nap, amikor a Föld bolygón minden ember meghozza végső, visszafordíthatatlan döntését – vagy Jézus mellett, vagy ellene. Újból és újból visszhangzik az egész világon A jelenések könyvének üzenete Krisztus igazságáról, ami megvált bennünket a bűn kárhoztatásától, valamint a bűn szorításától az életünkben.

`Vesd össze Mt 24:14 és Jel 14:6 verseit! Mit ígért Jézus a tanítványainak az evangélium terjedésével kapcsolatban?`

Mt 24:14 versében Jézus megígérte, hogy „az Isten országának ez az evangéliuma hirdettetik majd az egész világon”. Ennek igazi teljesedését Krisztus végidei üzenetében, Jel 14:6 versében látjuk: ezt az üzenetet hirdette „minden nemzetségnek, törzsnek, nyelvnek és népnek” (ÚRK).

Jelenések 22. fejezetében Jézus háromszor is kijelenti, hogy hamar eljön (Jel 22:7, 12, 20). Visszatérésével kapcsolatban még hozzáteszi: „Aki gonosz, legyen gonosz ezután is, és aki bűntől szennyes, legyen szennyes ezután is, de aki igaz, cselekedjék igazságot ezután is, és aki szent, legyen szent ezután is” (Jel 22:11, RÚF)! A jelenések könyve elvezet az események diadalmas csúcspontjáig, amikor minden egyes embernek döntenie kell Krisztus mellett, vagy ellen.

Természetesen mindennap, az úgynevezett „kis dolgokban” meghozott döntéseinkkel vagy Jézust választjuk, vagy ellene döntünk. Nem valószínű, hogy aki most folyamatosan rosszul dönt az életében, a végső, kritikus időben hirtelen majd Jézus oldalára áll, amikor az egész gonosz világ ereje ellene van. Ma és mindennap azt kell választanunk, hogy hűségesek leszünk Krisztushoz és a parancsolataihoz. „Mert az az Isten szeretete, hogy megtartjuk az ő parancsolatait” (1Jn 5:3). Amint Ellen G. White fogalmaz: „Jézus nem változtatja meg a jellemünket a visszajövetelekor. Az átformálódás munkáját most kell elvégezni. A mindennapjaink határozzák meg a sorsunkat” (Last Day Events. 295. o.).

Hogyan alakítja Isten a jellemünket? Milyen eszközöket használ annak érdekében, hogy növekedjünk a kegyelemben? Mit tehetünk, hogy a Szentlélek még jobban átformálhasson bennünket Jézus képére?

---

#### Ellen G. White idézetek

Két út áll előtted – az önzés széles útja és az önfeláldozás keskeny útja. A széles útra magaddal viheted az önzést, a büszkeséget és a világ szeretetét, viszont akik a keskeny úton járnak, azoknak el kell hagyniuk minden terhet és minden megkörnyékező bűnt. Melyiket választod – az örök halálra vagy a dicsőséges halhatatlanságra vezető utat?

Sosem volt a történelemben ünnepélyesebb idő, mint a mai. Örök érdekeink forognak kockán, ezért fel kellene ébrednünk, és meg kellene értenünk, mennyire fontos elhívatásunk van, és milyen fontos döntést kell meghoznunk. Ne merészkedjünk kockára tenni az örök érdekeket a mulandó lehetőségek miatt. Komoly hozzáállásra van szükség. Mindaz, akik vagyunk, amit teszünk, és amely úton járni fogunk, felbecsülhetetlen értékkel bír, ezért nem engedhetjük meg magunknak a közönyt és a hanyagságot. – Our High Calling, 8. o.

Amikor Sátán próbálja eltávolítani lelkünk elől a korlátokat, és bűnre csábít, szoros kapcsolatban kell maradnunk Istennel élő hit által. Bíznunk kell az Ő erejében, hogy képessé tehet legyőznünk bármilyen akadályt. Meneküljünk a gonosztól, és keressük a feddhetetlenséget, alázatot, szelídséget és szentséget.

Eljött az ideje, hogy minden ember eldöntse, kinek az oldalán áll. Sátán ügynökei fognak dolgozni mindazok elméjében, akik megengedik neki ezt. De a mennyben is vannak ügynökök, akik arra várnak, hogy elhozhassák Isten dicsőségének ragyogó sugarait mindazokhoz, akik készek befogadni Őt.

Mi döntjük el, hogy azok közé soroltatunk, akik Krisztust követik, vagy Sátán szolgái leszünk. Naponta el kell döntenünk, hogy kinek szolgálunk. – Our High Calling, 15. o.

A jellem ilyen átalakulása, miként János életéből kiviláglik, mindenkor a Krisztussal való kapcsolat eredménye. Bármilyen fogyatékosságai legyenek valakinek, ha őszinte tanítványa Jézusnak, jellemét az isteni kegyelem hatalma átalakítja és megszenteli. Mialatt mintegy tükörben szemléli az Úr dicsőségét, átalakul dicsőségről dicsőségre, amíg hasonlóvá válik hozzá, akit imád…

Istent hitvallói csak úgy tisztelhetik, ha igyekeznek képére hasonulni, ha engedelmeskednek vezetésének. Akkor hirdethetik, mint az Üdvözítő tanúbizonyságai, hogy mit művelt érettük az isteni kegyelem.

Életünk megszentelődését úgy érhetjük el, ha kiéljük a szeretet alapelvét. „Az Isten szeretet; és aki a szeretetben marad, az Istenben marad, és az Isten is ő benne.” (1Jn 4:16) Aki szívébe fogadta Krisztust, a vallását tetteivel bizonyítja. Jelleme megtisztul, finomodik, nemesebbé és tökéletesebbé válik. A hittételek tisztasága kapcsolódik szent, igaz életmóddal; az isteni szabályok szent cselekedetekkel. – Az apostolok története, 559–560. o.