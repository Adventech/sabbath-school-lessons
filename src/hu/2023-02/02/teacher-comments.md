---
title:  Tanítói melléklet
date: 07/04/2023
---

#### Áttekintés

A Jelenések az ellentétek könyve, az ellentétek pedig arra szólítanak, hogy örök vonatkozású döntéseket hozzunk. Vagy a sárkányt fogjuk imádni, vagy a Bárányt. Vagy a fenevad bélyegét vesszük fel magunkra, vagy Isten pecsétjét. Vagy engedünk a skarlátba öltözött asszony csábításainak, vagy a fehér ruhás asszonnyal tartunk – aki Isten igaz egyháza. Vagy elfogadjuk a lelki Babilon megtévesztő tanításait, vagy örülünk az igazságnak, amely az Új Jeruzsálemből árad.

Ezen a héten különös figyelmet fordítunk a Jel 14:14-20-ban található kétféle aratás tanulmányozására. Az egyikben az aranyló gabonát takarítják be Isten csűrébe, a szüret idején pedig Isten haragjának borsajtójában tapossák a szőlőt.

A Biblia sok helyen használja az aratás szimbólumát annak ábrázolására, miként végzi be Isten kegyelme a munkát az emberi szívben. Amikor ez már készen van és az evangéliumot hirdetik minden népnek, „akkor jön el a vég” (Mt 24:14). Márk evangéliuma így fogalmaz: „Mihelyt pedig a termés beérett, azonnal sarlót ereszt rá, mert az aratás elérkezett” (Mk 4:29). Jézus hozzáteszi: „az aratás a világvége” (Mt 13:39). Jézus eljövetele előtt minden embernek méltányos lehetősége lesz arra, hogy válaszoljon Isten szeretetére, elfogadja kegyelmét és az Ő igazságában járjon. Ezen a héten a föld végső aratásának témáját fogjuk tanulmányozni. Meglátjuk, hogyan lehetünk az aranyló gabonatábla, nem pedig a présbe kerülő szőlő között.

#### Kommentár

Jel 14:14-20 azt mutatja be, hogy mi lesz az eredménye a hármas angyali üzenetnek, amit a hűségesek nagy hangon hirdetnek „minden ágazatnak, nyelvnek és népnek” (6-12. v.). Krisztus második eljövetele csak ezek után történik meg, mert ez készíti fel a világot a második adventre. Az üzeneteknek tehát örök érvényű jelentősége van. Elfogadásuk örök életet jelent, elutasításuk pedig a második halált, a megsemmisülést, ami szintén visszafordíthatatlan és örök.

Jel 14:14-ben János kijelenti: „És láttam, íme, egy fehér felhő, és a felhőn ült valaki, az Emberfiához hasonló”. A felhő a Bibliában sok helyen Isten jelenlétét jelképezi. A kivonulásnál „az ÚR nappal felhőoszlopban ment előttük” (2Móz 13:21). A Sínai-hegynél, ahol Mózes megkapta a Tízparancsolatot, a feljegyzés szerint „felhő borította be a hegyet” (2Móz 24:16). A pusztában felállított szent sátort a Mindenhatónak szentelték, és akkor az Úr jelenléte felhőként nyugodott meg a bejárat felett. Amikor a főpap belépett a szentek szentjébe, Isten jelenléte szintén felhőként jelent meg a fedél fölött (3Móz 16:2).

A Dán 7:9-14 szakaszában ábrázolt monumentális jelenetben a próféta ezt írja: „Láttam az éjszakai látomásban, hogy íme, az ég felhőin jött valaki, olyan, mint egy emberfia” (Dán 7:13). Mennybemenetelekor Jézus szintén felhőben távozott (ApCsel 1:9). Amikor újra eljön dicsőségben, felhőkön fog leereszkedni (Jel 1:7).

Az „Emberfia” – ezt a kifejezést Jézus szívesen használta önmagára, amint az evangéliumok több mint 80 alkalommal említik. Lenyűgöző látni, hogy senki más, csak Jézus használja személyének meghatározására. Így tulajdonképpen teljesen azonosul embervoltunkkal. „Egy lesz” velünk. Olyan Megváltó Ő, aki hihetetlenül közel van. Érti gyengeségeinket, tapasztalta próbáinkat, megismerte fájdalmainkat. A zsidókhoz írt levél ékesszólóan fogalmaz: „Mivel a gyermekek test és vér részesei, ő is hozzájuk hasonlóan részese lett ezeknek, hogy a halál által megsemmisítse azt, akinek hatalma van a halálon, tudniillik az ördögöt” (Zsid 2:14).

Az Emberfia tér vissza a felhőkön dicsőségben, hogy hazavigyen bennünket. Jézus, aki Galilea poros útjain járt, aki megtisztította a leprásokat, megnyitotta a vakok szemét, a süketek fülét, aki megszabadította Sátán és gonosz angyalai fogságából a megszállottakat, megbocsátott a házasságtörőknek, tolvajoknak, önigazult farizeusoknak és ingatag tanítványoknak. Krisztus, aki egyszer eljött, másodszor is el fog jönni. Emberfia – János ezt az elnevezést használja, mindnyájunkat biztosítva arról, hogy akiket kereszthalála által megváltott, akik elfogadták kegyelmét és átalakultak hatalma által, örömmel nézhetnek fel azon a ragyogó napon. Tapasztalhatják majd Ézsaiás ígéretét: „Íme, a mi Istenünk, akiben reménykedtünk, hogy megtart minket. Ő az ÚR, akiben reménykedtünk, örüljünk és örvendezzünk szabadításának” (Ézs 25:9)!

Az aratás fogalma

Mit jelent az, hogy beérett az aratnivaló? Mire utal az angyal, amikor azt mondja az Emberfiának: „Ereszd neki a sarlódat, és arass, eljött az aratás órája, mert megérett a föld aratnivalója” (Jel 14:15)? A legtöbb gazda addig vár az aratással, amíg beérik a gabona. Jézus, az isteni Arató sem tér vissza, míg a gabona teljesen be nem érik. Jel 22:11-12 így ábrázolja ezt az aratást: „Aki igazságtalan, legyen igazságtalan ezután is, és aki mocskos, legyen mocskos ezután is, és aki igaz, igazságot cselekedjék ezután is, és aki szent, legyen szent ezután is. Íme, hamar eljövök, a jutalmam velem van, és megfizetek mindenkinek a cselekedete szerint.” Isten végidei üzenetének hirdetése arra készteti az embereket, hogy meghozzák örök sorsukra vonatkozó döntésüket. A Szentlélek meggyőződést hoz szívükbe. Döntésük, hogy elfogadják vagy elutasítják Jézus szeretetét, kegyelmét és igazságát, meghatározza örök sorsukat. Ez végleges és visszafordíthatatlan lesz.

Amikor ezek a feltételek teljesülnek, az aratnivaló beérik az aratásra. Abban az időben csak két csoport lesz a földön: akik teljesen, maradéktalanul odaszánták magukat Krisztusnak – őket semmi nem ingatja meg –, illetve akik hűtlenné váltak és kiszolgáltatták magukat Sátánnak. Ezen a ponton az egész világegyetem látni fogja Krisztus jellemét megnyilvánulni a megváltottakban, Sátán jellemét pedig az elveszettekben.

Az üzenet célja, hogy miközben tanulmányozzuk a negyedévi leckét, mi is „beérjünk lélekben” a dicsőséges aratásra, Isten országa számára. Az aratással (Márk 4) kapcsolatban Ellen G. White a következő megjegyzést írja: „»Mihelyt pedig a gabona arra való, azonnal sarlót ereszt reá, mert az aratás elérkezett.« Krisztus sóvárogva várja, hogy képmása megmutatkozzék egyházában. Akkor jön el népéért, ha majd az Ő jellemét tökéletesen tükrözni fogja. Nemcsak az a kiváltsága minden kereszténynek, hogy várja, hanem hogy siettesse is a mi Urunk Jézus Krisztus eljövetelét (lásd 2Pt 3:12: »akik várjátok és siettetitek az Isten napjának eljövetelét« RÚF). Ha mindazok, akik Krisztus nevét vallják, gyümölcsöt teremnének dicsőségére, gyorsan befejeződne az evangélium magvetése az egész világon; az utolsó termés is hamar beérne, és Krisztus eljönne, hogy begyűjtse a drága gabonát” (Krisztus példázatai. Budapest, 1999, Advent Kiadó, 40. o.).

Nagy örömhír, hogy Jézus elvégzi, amit elkezdett gyermekei életében. Ő a hitünk kezdője és bevégzője (Zsid 12:1-2). Pál apostol kijelenti a filippibeli gyülekezetnek: „Ezért meg vagyok győződve arról, hogy aki elkezdte bennetek a jó munkát, elvégezi a Krisztus Jézus napjáig” (Fil 1:6). A bűnnél nagyobb a kegyelem, mert „ahol megnövekedett a bűn, ott bővebben áradt a kegyelem” (Róm 5:20).

Nehéz lehet megérteni, hogyan munkálja Jézus a végső aratást bűnnel szennyezett életünkben, de minden kegyelemből, hit által fog végbemenni. Bár mindig és kizárólag Krisztus nekünk tulajdonított igazsága által, kegyelemből, hit által üdvözülünk, ugyanakkor naponta növekszünk megszentelő erejét az életünkbe fogadva – ővele együtt.

#### Gyakorlati alkalmazás

Egyéni elmélkedésre: E heti tanulmányunk világosan elmondja: Jézus befejezi a munkát, amit elkezdett. „És Isten országának ezt az evangéliumát hirdetik majd az egész világon, bizonyságul minden népnek, és majd akkor jön el a vég” (Mt 24:14, a kiemelés tőlünk származik). A tanú eskü alatt tesz vallomást a bíróságon. A bizonyíték igazolja állításai valódiságát. Tehát az evangélium végső hirdetése több lesz a jó hír szóbeli közlésénél: annak élő bizonyítéka, hogy Isten valóban átformálta követői életét a hirdetett igazság által – „minden nemzetségnek, törzsnek, nyelvnek és népnek” (Jel 14:6). Ez a „tanúságtétel” kétféle reakciót vált ki a földön élő emberekből: vagy elfogadják, vagy elutasítják Krisztus kérését. A válaszuk vezet majd el a végső aratáshoz.

A jó hír pedig, hogy a történelem nem az események végtelen körforgása. Nem is az időé, ami nem halad sehová. A történelem halad a tetőpont, a végső aratás és Urunk, Jézus Krisztus visszatérése felé. A föld utolsó óráiban nem lesz semleges állapot. Az emberek vagy elfogadják a kegyelem általi megváltást, átalakulnak, betöltekeznek Szentlélekkel és tanúskodnak az Úr nevének dicsőségéről, vagy saját, oda nem szánt életük önzésébe burkolózva átadják magukat a démonok hatalmának. Az idő komolysága és az örökre szóló döntések valóságos volta késztessen arra, hogy feltegyük magunknak az életet megváltoztató kérdéseket, amelyeket az alábbiakban találunk!

Tanácsok a tanítók számára: Olvassuk fel hangosan a kérdéseket! Kérjük meg a csoport tagjait, hogy fontolják meg azokat! Tartsunk pici szünetet, hogy legyen idő csendben megfogalmazni a válaszokat!

1.  Van valami az életünkben, ami akadályozza, hogy teljesen átadjuk magunkat Jézusnak a föld történelmének végén? Ha igen, mi az?

2.  Olvassuk el Zsid 12:15 versét! A gyökér kihajt és gyümölcsöt hoz – vagy jót, vagy rosszat. Vajon ott van a mi szívünkben a keserűség, az irigység, a harag, a neheztelés, a tisztátalan vágy vagy az önzés gyökere?

Záró ima: Az alkalom zárásaként kérjük meg a jelenlévőket, szánjanak egy percet arra, hogy átgondolják az életüket! Kérjék Istent, hogy kegyelme által adjon nekik győzelmet minden felett, ami akadályozná őket az eljövetelére való felkészülésben! Ima előtt valaki olvassa fel ezt a bátorító ígéretet: „Azért ha valaki Krisztusban van, új teremtés az, a régiek elmúltak, íme, újjá lett minden” (2Kor 5:17).

`Jegyzetek`

---

#### Ellen G. White idézetek

Szemelvények Ellen G. White írásaiból, 1. köt., „Együttműködésre váró angyalok” című alfejezet.