---
title:  Jézus Győz, Sátán Veszít
date:  25/03/2023
---

### E heti tanulmányunk
Ézsaiás 14:12-14; Dániel 7:25; Efezus 5:25-27, 32; Filippi 3:9; Jelenések 12; 13:14-17

> <p></p>
> „Megharagudott a sárkány az asszonyra, és elment, hogy hadakozzék a többi utódjával, akik megőrzik az Isten parancsolatait, és akiknél megvan Jézus bizonyságtétele” (Jel 12:17, ÚRK).

A Túlerőben: Hihetetlen történetek a történelem legmeglepőbb csatatér-zavarairól című könyvében Cormac O’Brien olyan hadseregek történeteiről számol be, amelyek győztek jelentős túlerővel szemben. Ír a karthágói Hannibál ötvenötezres seregéről, akik megverték a „legyőzhetetlen”, nyolcvanezer fős római hadat. Beszámol arról is, hogy Nagy Sándor görög serege vereséget mért a Perzsa Birodalomra.

Mi is élet-halál harcban állunk egy fortélyos ellenséggel. Szintén elképesztő túlerővel szembesülünk, hátrányos helyzetben küzdünk. A gonoszság erői legyőzhetetlennek tűnnek, látszólag biztos vereség előtt állunk, ami elkerülhetetlennek tűnik. Úgy néz ki, mintha elérhetetlen lenne a győzelem. Pusztán emberi szemszögből nézve az a látszat, hogy Sátán erői legyűrnek bennünket.

Azonban Istennek hála, még ha túlerővel állunk is szemben, noha az esélyek (emberileg szólva) nem nekünk kedveznek, ha Sátán támadásai mégoly gonoszok is, Jézus által végül győzni fogunk! A Biblia utolsó könyvének, A jelenések könyvének a témája, hogy Jézus győz, Sátán veszít. Ennek a küzdelemnek a lényegét Jelenések 12. fejezete vázolja fel, a héten ez a szakasz kerül vizsgálatunk fókuszába. Ez a tanulmány jól felkészít Jelenések 14. fejezetének és a hármas angyali üzenetnek a megértésére.

---

#### Ellen G. White idézetek

Az elbukott világ a legnagyobb csatamező, amelyet a mennyei világegyetem és a földi hatalmak valaha is megismertek. Az egész világ színpada a jó és gonosz, a Menny és pokol közötti nagy harc színtere. Minden egyes ember részt vesz ebben a küzdelemben. Senki nem állhat semleges oldalra. Az emberek vagy elfogadják vagy visszautasítják a világ Megváltóját. Mindenki tanúbizonyságot tesz Krisztus mellett vagy ellene. Jézus felszólítja a zászlaja alatt állókat, hogy hűséges katonáiként vegyenek részt mellette a harcban, hogy elnyerhessék az élet koronáját. Isten fiaivá és leányaivá fogadta őket. Krisztus nekik hagyta biztos ígéretét, hogy nagy lesz a jutalma a mennyek országában azoknak, akik megaláztatásának és szenvedéseinek részesei lesznek az igazságért…

Azok, akik Krisztus ereje által legyőzik Isten és ember nagy ellenségét, azokat Isten, a mennyei udvarokban, a soha el nem bukott angyalok fölé fogja helyezni. – Isten fiai és leányai, 242. o.

Életünk minden egyes lépése közelebb hozhat Jézushoz, mindinkább megtapasztaljuk szeretetét, és lépésről lépésre megközelíthetjük az örök béke dicső honát. Azért ne vessük el Istenbe vetett bizalmunkat, hanem legyen bizodalmunk erősebb, mint valaha! „Mindeddig megsegített minket az Úr” (1Sám 7:12), és megsegít bennünket ezután is mindvégig! Mint hatalmas emlékoszlopokra tekintsünk jótéteményeinek bizonyítékaira, melyeket az Úr velünk cselekedett, hogy megvigasztaljon és kimentsen a pusztító kezéből. Legyenek állandóan élénken emlékezetünkben a kegyelem megannyi tanújelei, melyekkel Isten bennünket elhalmozott; a könnyek, melyeket felszárított; a fájdalmak, miket lecsillapított; a veszedelmek, miket elhárított; a szükségletek, miket kielégített, és az áldások, melyeket reánk árasztott. Ezek erősítsenek zarándoklatunk hátralevő részén!

Az előttünk levő küzdelemben újabb, nem sejtett akadályokra számíthatunk; azonban akár a múltra, akár pedig az eljövendőre tekintünk, bátran mondhatjuk: „Mindeddig megsegített minket az Úr” (1Sám 7:12), „és életeden át tartson erőd!” (5Móz 33:25) A ránk várakozó megpróbáltatások nem fogják erőnket felülmúlni. Dolgozzunk ott, ahol alkalom kínálkozik abban a biztos tudatban, hogy a megpróbál­tatások arányában kapunk erőt. – Jézushoz vezető út, 125. o.

Megváltásunk vezére megedzi népét a rájuk váró küzdelemre. Hányszor történt, hogy Sátán minden erejét Krisztus követői ellen vetette be, s ők farkasszemet néztek a halállal. De hittel mondott őszinte imájuk Isten seregeinek vezérét hozta el a csatamezőre, megfordította az ütközet menetét, és megszabadította az elnyomottat.

Most kell szorosra fűznünk kapcsolatunkat Istennel, hogy elrejthessen, amikor kitölti haragja hevét az emberek fiaira. – Bizonyságtételek a gyülekezeteknek, 5. köt., 137. o.