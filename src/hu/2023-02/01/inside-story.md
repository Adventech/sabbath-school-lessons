---
title: Történet
date: 31/03/2023
---

#### FUSSUNK JÉZUSHOZ!

_Alicia Marie Harding_

Otthoni tanulás, gördülékeny napirend, tiszta ház, egészséges ételek. Ezek jó dolgok, és misszionáriusként lelkesen gondoskodom is minderről négy gyerekem számára Zambiában, ahol élünk. Mindez azonban csak eszköz, ami abban segít, hogy megbecsüljük Jézust. Ha az eszközök Jézus és közénk állnak, akkor hozzá kell futnunk.

Délelőtt 10 óra körül jártunk, épp az otthoni oktatás közepén voltunk, miközben próbáltam a mosásra és az ebédkészítésre is odafigyelni. Az egyik gyerekem rákiabált a másikra, folytak a könnyek, a másik nem tudta megoldani a matekfeladatát, végül összevesztek. Én is egyre idegesebb lettem. Tudtam, hogy két választásom van: engedhetek a testi természetemnek, és akkor határozott hangon mindenkit rendreutasítok. Vagy pedig az ösztöneim kényszerítése ellenére kedves, vidám hangon megkérhetem a gyerekeimet, hogy vigyük a helyzetet Jézushoz. Mi hasznunk lenne a munkában és a tanulásban, ha Jézus nem volna a szívünkben?

Mosolyogva hívtam a gyerekeket. Letérdeltünk egy árnyas fa alá, és elmondtunk Jézusnak mindent, aztán dicsőítő éneket énekeltünk. Megöleltük egymást, majd újra nekikezdtünk a feladatainknak. Ezt követően mindegyik gyerek figyelmesebben hallgatott rám. Hajlandóak voltak a nézeteltéréseket tisztelettel, egymásra figyelve rendezni.

_Ellen White írja: „Azoknak az anyáknak, akik misszióterület után sóhajtoznak, rögtön kéznél is van egy: az otthonuk. Vajon a saját gyermekeik lelke nem olyan értékes, mint a világon élő többi emberé? Milyen gonddal és gyengédséggel kellene figyelniük növekvő értelmüket és Isten felé terelni gondolataikat! Ki tudná ezt olyan jól megtenni, mint egy szerető, istenfélő anya” (Adventist Home, 245. o.)? Az anyaság több, mint a háztartás példás vezetése. Arról szól, hogy a kicsinyeket Jézushoz vezeted._