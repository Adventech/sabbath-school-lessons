---
title:  További Tanulmányozásra
date:  31/03/2023
---

Mondhatnánk azt is, hogy bizonyos értelemben Istennek nem volt választása: ha olyan teremtményekre vágyott, akik képesek szeretni Őt és egymást is, szabadnak kellett megteremtenie őket. Szabadság nélkül képtelenek volnának a szeretetre, és milyen lenne az univerzum szeretet nélkül? Olyan, amilyennek némelyek mondják: nem más, mint egy gépezet értelem nélkül, ami az ok és okozat szigorú törvényei alapján működik, szabad akarat, szabad választás nélkül, amelyben az atomnál kisebb részecskék hús-vér kötegei csak a fizika törvényeit követik. Ez egyáltalán nem tetszetős kép, nem is azt mutatja be, amit önmagunkban és önmagunkról igaznak tudunk. Mégis ki gondolná azt közülünk, hogy a szüleink, gyerekeink és házastársunk iránti szeretetünk pusztán atomok rendeződése volna?

„Mivel Isten kormányzásának alapja a szeretet törvénye, az értelmes lények csak akkor lehetnek boldogok, ha tökéletes összhangban élnek e törvénnyel, ami az igaz élet nagyszerű elveit foglalja össze. Isten minden teremtményétől azt kívánja, hogy szeretetből szolgálja – amely szolgálat jellemének értékeléséből fakad. Nem örül a kikényszerített szolgálatnak. Ő mindenkinek szabad akaratot ad, hogy önként szolgálhassa Őt.

Ameddig minden teremtett lény engedelmeskedett, mert szerette Istent, az egész világegyetemben tökéletes összhang uralkodott. A mennyei sereg boldogan teljesítette Teremtője akaratát. Örültek, hogy dicsőségét tükrözhették és Őt dicsőíthették. És amíg az Isten iránti szeretet mindennél fontosabb volt, az egymás iránti szeretetet bizalom és önzetlenség jellemezte. Semmiféle disszonáns hang nem zavarta meg a menny harmóniáját” (Ellen G. White: Pátriárkák és próféták. Budapest, 1993, Advent Kiadó, 8. o.).

**Beszélgessünk róla!**

`1) Miért tekinthető Jelenések 12. fejezete odaillő bevezetésnek a hármas angyali üzenet előtt, különös tekintettel a végidei konfliktusra?`

`2) Milyen megerősítést találsz Jelenések 12. fejezetében a napi kísértéseid és megpróbáltatásaid között?`

`3) Vannak, akik úgy hiszik, hogy a tetteinket nagy mértékben meghatározzák a génjeink és a körülményeink. Egyetértesz ezzel, vagy nem? A döntésünknek mi a szerepe a viselkedésünkben? Beszélgessünk arról, hogy milyen kapcsolat van a választásaink és Istennek az életünkben megnyilvánuló hatalma között!`