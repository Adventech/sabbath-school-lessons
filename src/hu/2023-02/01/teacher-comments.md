---
title:  Tanítói melléklet
date: 31/03/2023
---

#### Áttekintés

Az e heti tanulmányunk a nagy küzdelemre fókuszál, amely évszázadok óta zajlik a jó és a rossz között. A jelenések könyve 12. fejezete e küzdelem négy nagy epizódját mutatja be: Lucifer mennybéli lázadását; törekvését arra, hogy elpusztítsa az újszülött Jézust; Isten népe ellen indított harcát a középkorban; a maradék nép elleni végső támadását az utolsó napokban. Jézus Krisztus mindegyik összecsapásban úgy jelenik meg, mint győztes Úr, diadalmas Megváltó és hatalmas Hódító.

Tanulmányunk kulcsgondolata, hogy Sátánnak az Isten népe elleni gonosz támadásai és elpusztítására irányuló kísérletei ellenére Jézus győz és Sátán veszít. Ez abból a szempontból lényeges, hogy felkészít bennünket a könyv végidei üzenetének megértésére, amelyet Jel 14:6-12 szakaszában találunk. Bár Isten népe elnyomással, üldözéssel, bebörtönzéssel, gazdasági bojkottal és halálbüntetés rendeletével fog szembenézni, mégis teljes bizonyosságuk van és lesz afelől, hogy a kereszten Jézus legyőzte a pokol erőit. Sátán legyőzött ellenség. Jézus egy csatát sem vesztett Sátánnal szemben és nem fogja elveszteni a végsőt sem. Győzelemre vezeti népét a föld utolsó összecsapásában is.

Nehéz idő áll előttünk. Isten népe a föld történelmének legsúlyosabb próbája előtt áll, de azzal a rendíthetetlen bizonyossággal tekinthetünk a jövőbe, hogy Jézusban, általa és az Ő érdemeiért mi is győztesek leszünk.

#### Kommentár

A jelenések könyve 12. fejezetét nevezhetjük zsanérnak, amin fordul az egész könyv. A Biblia utolsó könyvének szívében található, és átmenetet képez aközött, ami már elmúlt és ami még ezután jön. Ez kapcsolja össze a könyv előző fejezeteit az utána következőkkel. Az 1. fejezet Krisztusról, Teremtőnkről, Megváltónkról, Főpapunkról és eljövendő Királyunkról fest dicsőséges képet. Majd három hetes sorozatot tár elénk: a hét gyülekezet, a hét pecsét és a hét trombita képeit. Mindegyik Krisztus és egyháza győzelmével ér véget. E korai fejezetek célja világosan elénk tárni azt, Krisztus hogyan szakítja meg végül Sátán folyamatos törekvéseit Isten népének elpusztítására. Továbbá bemutatják Krisztus Jézus győzelmét a jó és a rossz közötti nagy, kozmikus küzdelemben. E fejezetek kövezik ki az utat Jel 12:17-nek, ahol Jézus kinyilatkoztatja magát népében. Az eddigi fejezetekben és az egymást követő „hetes sorozatokban” is azt láthatjuk, hogy vannak hűséges hívők, akik „győznek”, akik nem hódolnak be a gonosz elnyomó erőinek, akik hűségesek Krisztushoz és akik minden korszak hűségeseivel együtt imádják Őt trónja előtt (Jel 7:9-12).

Az utolsó hetes sorozatban a hetedik angyal megfújja a trombitáját, majd nagy hangon kiáltja: „A világ felett a királyi uralom a mi Urunké és az ő Krisztusáé lett, aki örökkön-örökké uralkodni fog” (Jel 11:15). A jelenések könyve első 11 fejezete azt a bizonyosságot közvetíti, hogy Krisztus, aki minden korszakban győzött a pokol erőin, diadalt arat majd a föld utolsó nagy összecsapásában is. Habár az igazságot lábbal taposták, Isten népét üldözték, tízezrek haltak mártírhalált, Sátán mégsem tudta teljesen eltiporni a Mindenható igazságát, sem kiirtani népét.

Lehet, hogy az igazság gyertyája csak pislákolt, de sohasem aludt ki teljesen. Mindig volt fény a sötétben, végül pedig az egész földet beragyogja majd Isten dicsősége (Jel 18:1).

James Russell Lowell, amerikai író és költő így fogalmaz a Jelen válság című versében:

„Az igazság örökre a vérpadon,

a tévedés örökre a trónon.

Ez a vérpad mégis a jövőt ringatja,

És a homályos ismeretlen mögött,

Isten áll az árnyékban,

Őrködik az övéi fölött.”

Kulcsvers (1. rész): Jel 12:11

Bár A jelenések könyve 12. fejezete tele van fontos közlésekkel, két igevers különösen nagy jelentőségű és méltó a figyelmünkre. Az egyik Jel 12:11: „De legyőzték őt a Bárány vérével és bizonyságtételük beszédével, mert nem kímélték életüket mindhalálig.” A „legyőzték” kifejezés diadalra, hódításra utal. A kifejezést 17-szer olvashatjuk a könyvben. Isten népe győz, nem őt győzik le.

A kérdés az, hogyan győzünk? Hogyan lehet győzni a gonosz kísértései fölött? Jel 12:11 válaszol erre a kérdésre: „legyőzték őt a Bárány vérével”. A „Bárány vérével” kifejezést úgy is fordítják, hogy „a Bárány véréért” vagy „a Bárány vére által”. Egy régi, szép ének sora szerint: „Reményem nem kevesebbre épül, mint Jézus vérére és igazságára.”

Nem, egyáltalán nem az akaraterőnk által győzünk! Sátán ravasz ellenség. Ismeri jellemünk gyenge pontjait. Tudja, hol buktunk el korábban. Ismeri legsebezhetőbb pontjainkat. Reményünk horgonya egyedül Krisztusban és az Ő igazságában van. Jel 12:11 verséhez Ellen G. White erőteljes kijelentést fűz (The SDA Bible Commentary. 7. köt. 974. o.): „Aki akar, mind győztes lehet. Törekedjünk hát buzgón, hogy elérjük a kitűzött célt. Krisztus ismeri gyöngeségeinket; naponta hozzá fordulhatunk segítségért. Nem szükséges harminc napra előre erőt nyernünk, napról napra kell győzelmet aratnunk.”

Csak úgy lehetünk győztesek, ha teljes szívből bízunk Jézusban és nap mint nap hozzá fordulunk segítségért. Nemcsak Sátán ismeri a gyöngeségeinket, hanem Jézus is. Kegyelme és hatalma által megszabadít minket a bűntudattól és a bűn fogságából. Vére által megszabadulunk a bűn kötelékéből, szabadok vagyunk annak kárhoztatásától és uralmától. Ellen G. White második mondata tisztázza ezt a pontot: „Úgy leszünk győztesek, ha másoknak segítünk győzni a Bárány vére és bizonyságtételünk szavai által. Isten parancsolatainak megtartása engedelmes lelkületet terem bennünk, és az ebből fakadó szolgálat kedves Isten előtt” (236. levél, 1908. The SDA Bible Commentary. 7. köt. 974. o.).

A bűn magva az önzés. Amikor a kereszt lábához térünk, Krisztus kegyelme átformál minket. Szeretete arra motivál, hogy szolgáljunk másoknak és áldásukra legyünk. A „bizonyságtételünk szavai” kifejezés arra utal, hogy elmondjuk, mit tett értünk Jézus. Ez nem csak mások áldására válik, mi magunk is áldást kapunk így. Krisztus hatalma, amely által győzünk, a mennyei szentélyből árad azokra, akik teljes szívvel bíznak benne, akiket megváltott kegyelme által és akik szolgálatára szentelik életüket.

Kulcsvers (2. rész): Jel 12:17

Jel 12:17 verse az egész Biblia egyik kulcsszövege. A sárkány (Sátán) haragszik Isten hűséges, maradék népére és harcol a mozgalommal, amely az utolsó időkben tevékenykedik, amelynek a tagjai „megtartják Isten parancsolatait és a Jézus hitét” (lásd Jel 12:17). Jelenések 13-ban Sátán hívja két szövetségesét, hogy álljanak mellé az utolsó földi háborúban. A szövetségeseket a tengerből (Jel 13:1-10) és a földből feljövő vadállatok jelképezik, utóbbit a hamis prófétaként is ismerjük (Jel 13:11-18; vö. 16:13; 19:20; 20:10).

A hetednapi adventisták úgy értelmezik, hogy ez a két vadállat a pápaságot (a Római Katolikus Egyház állami hatalmát), valamint az Amerikai Egyesült Államokat jelképezi. Továbbá a spiritizmus is olyan szorosan kapcsolódik Sátánhoz, hogy a sárkány mindkettejüket jelképezi. E hármas szövetség égisze alatt – a sárkány (spiritizmus), a tengerből feljövő vadállat (a pápaság) és a földből feljövő vadállat, amit hamis prófétaként is ismerünk (a hitehagyó protestantizmus az Egyesült Államok védelmében) fog Sátán hadakozni Isten maradék népével.

A „maradék” szót a Biblia mindenütt Isten hűségeseinek leírására használja. Ez legalább háromféle értelemben olvasható az Ószövetségben. Először: megőrzés, megmentés, megmenekülés. József közbelépése megőrizte, megmentette Jákób családjának tagjait a pusztító éhínségtől. 1Móz 45:7 úgy beszél róluk, mint Jákób „megőrzöttjeiről”, „a maradékról”. A hangsúly itt azon van, hogy Jákób utódai életben maradtak. Hasonlóképpen fogja megőrizni Isten a végidei maradékot a sárkány és szövetségesei – a fenevad és a hamis próféta – támadásaitól. Amint elküldte Józsefet Egyiptomba, hogy „munkálkodjam a megmaradásotokon e földön, és hogy megmenthesselek titeket nagy szabadítással” (1Móz 45:7), második eljövetele előtt ugyanúgy küldi el végidei maradék népét, hogy figyelmeztesse a világot és sokakat megmentsen a hét csapás közelgő pusztításától.

Másodszor, 1Kir 19:14, 18-ban a „maradék” szó azokra vonatkozik, „akik megmaradtak”. Illés így kiált fel az Úrhoz: „Csak én maradtam meg egyedül” (1Kir 19:14). Isten erre így válaszol: „De meghagyok Izráelben hétezer embert: minden térdet, amely nem hajolt meg a Baálnak” (1Kir 19:18). Itt a „maradék” szó azt a gondolatot hordozza, hogy vannak, akik hűségesek maradtak, nem hódoltak be az őket körülvevő bálványimádásnak.

Harmadszor, az Ószövetség egyes eseteiben azokra utal így az író, akik elkerülték a babiloni fogságot (Jer 23:3; 31:7). Ha ezeket az igeszakaszokat mozaikként összerakjuk, segítségükkel átfogóbb képet kapunk Isten végidei mozgalmáról, amelyről Jelenések 12 szól. Összefoglalásul: a maradék nép hűséges Isten minden parancsolatához. Náluk van „Jézus bizonyságtétele” (Jel 12:17), ami Jel 19:10 szerint „a prófétaság lelke”. Továbbá Isten hűségesként őrzi meg azokat, akik óvakodtak a világ romlottságától és akik Krisztus iránti elkötelezettségük és Igéjének való engedelmességük által szabadok maradtak a lelki Babilon hamis tanításaitól.

#### Gyakorlati alkalmazás

Személyes elmélkedésre: Jelenések 12 számos gyakorlati tanulságot tartalmaz a 21. században élő keresztények számára. Először is, ez a szövegrész biztosít arról, hogy az életünk próbái közepette mindig számíthatunk Krisztusra. Emlékeztet, hogy Sátán legyőzött ellenség. Bizonyosságot ad afelől, hogy Krisztus az ellene vívott, legádázabb küzdelmeinkben is már megszerezte a győzelmet.

Két igevers arról szól, hogy Isten gondoskodik rólunk a próbák idején: Jel 12:6 és 12:14. Mindkettő ugyanarról az időszakról beszél, de mást-mást hangsúlyoz. Szövegkörnyezetük Isten népének középkori üldözése, amely Kr. u. 538-től 1798-ig tartott. Jel 12:6 így szól: „Az asszony pedig elmenekült a pusztába, ahol Istentől előkészített helye volt, hogy ott táplálják ezerkétszázhatvan napig.” Jel 12:14 szerint az asszonyt (az egyházat) a pusztában „táplálták”. Ezekben a versekben az az örök igazság rejlik, hogy a próbáink és a nehézségeink között Isten mindig készít helyet a számunkra, Ő táplál a pusztában. Ott áll mellettünk az élet próbáiban, erősít, támogat, megtart. Az élet legnagyobb csapásai idején Szentlelke táplál és von közel Istenhez.

Beszéljük meg:

1.  Jelenések 12 milyen reményteli üzenetet tartalmaz Isten végidei népe számára?

2.  Számításba véve ezt a reménységet, milyen okunk van arra, hogy örüljünk Krisztus diadalának, amit a pokol hatalmai felett aratott?

`Jegyzetek`