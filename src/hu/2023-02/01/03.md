---
title:  Sátán Támadása
date:  27/03/2023
---

Sátán kezdettől fogva (lásd Jel 12:4-5) igyekezett elpusztítani Krisztust, de minden próbálkozása kudarccal végződött. Jézus születésekor például egy angyal figyelmeztette Heródes gonosz terveire Józsefet és Máriát, akik ezért Egyiptomba menekültek. Jézus a pusztában Sátán leghevesebb kísértéseit hárította el azzal, hogy „Meg van írva”. Isten Igéjében talált védelmet. Kereszthalálával bemutatta hatalmas szeretetét és megszabadított bennünket a bűn kárhoztató büntetésététől. Feltámadása révén pedig mint élő Főpapunk kiszabadítja életünket a bűn hatalmából.

`Olvassuk el Zsolt 2:7-9, Ef 5:25-27 és Jel 12:4-6, 9 verseit, majd határozzuk meg az alábbi szimbólumok jelentését:`

Sárkány          

Asszony          

Fiú gyermek 

Vasvessző      

A vessző a Bibliában az uralom, az uralkodás szimbóluma. A vasvessző megtörhetetlen, erős, legyőzhetetlen uralmat jelképez. Jézus találkozott minden olyan kísértéssel, amivel mi szembesülünk, de mindig győzött. Az ördög legyőzött ellenség, Krisztus diadalt aratott felette életében, halálával és feltámadásával. Legyőzte az ördögöt a Golgota keresztjén, ezért mi is győztesek lehetünk. Krisztus tökéletes diadalt aratott Sátán felett, de a közöttük dúló nagy küzdelem még nem ért véget. Amikor azonban hit által elfogadjuk azt, amit Krisztus értünk tett, Isten eltörli bűnünk adósságát, megbocsátja vétkeinket. Tökéletesként állhatunk az Úr előtt, mint akiket befedez Krisztus igazságának palástja, ahogy Pál írja: „És találtassam Őbenne, mint akinek nincsen saját igazságom a törvényből, hanem van igazságom a Krisztusban való hit által, Istentől való igazságom a hit alapján” (Fil 3:9). Bocsánatot nyertünk, nincs semmi, amivel vádolni lehet bennünket. Jézus felülkerekedett, örökre legyőzte a legrosszabbat, amit a bűn és a gonoszság tehetett vele. Teljes támadást intézett a gonoszsággal szemben és győzött. Amikor hit által elfogadjuk Jézust, az Ő győzelme a miénk.

Miért annyira fontos számunkra az üdvbizonyosság, aminek az az alapja, hogy Krisztus legyőzte Sátánt? Hogyan lehet a saját tapasztalatunk is az, amiről Pál írt Fil 3:9 versében?

---

#### Ellen G. White idézetek

Amikor az ellenség fellázadt, az angyalok harmadát ragadta magával. Elfordultak az Atyától és Fiától, s a lázadás kezdeményezőjéhez csatlakoztak. Tartsuk hát szemünk előtt ezeket a tényeket és legyünk nagyon óvatosak…

A világban üldözést szenvedtek – mondja Krisztus –, de bennem békességetek lesz. A próbák, melyeknek a keresztények ki vannak téve, a szomorúság, a balszerencse, a nyomorúság, a gyalázkodás, ezek azok az eszközök, amelyeket Isten arra rendelt, hogy elválassza a polyvát a búzától. Büszkeségünk, önzésünk, gonosz szenvedélyeink és a világi gyönyörök szeretete azok a bűneink, melyeket le kell győznünk. Isten szenvedéseket enged meg, hogy próbára tegyen, megvizsgáljon és kimutassa előttünk, hogy milyen gonoszságok rejlenek jellemünkben. Az Ő erejével és kegyelméből mégis győznünk kell, hogy részesülhessünk az isteni természetben, és megmeneküljünk a romlottságtól, amely a bűnös kívánság által uralkodik a világon. „Pillanatnyi, könnyű szenvedésünk ugyanis a mennyei dicsőség túláradó, örök mértékét szerzi meg számunkra. Csak ne a láthatóra, hanem a láthatatlanra szegezzük tekintetünket. A látható ugyanis ideig való, a láthatatlan viszont örök.” A szenvedések, keresztek, kísértések és különféle próbáink Isten munkaeszközei, hogy finomítsanak, megszenteljenek és felkészítsenek minket a mennyei csűrök számára. – Bizonyságtételek a gyülekezeteknek, 3. köt., 115. o.

Egy dolog olvasni a Bibliából és másokat tanítani, és egészen más dolog az, hogy a lelkedbe legyenek vésve életadó és megszentelő elvei. „Mert kegyelemből tartattatok meg, hit által.” (Eféz 2:8) Az elmét meg kell tanítani, hogy inkább a hitet gyakorolja, mintsem a kételyt, gyanakvást és irigységet táplálja. Túlságosan könnyen hajlunk úgy tekinteni a próbákra, mint leküzdhetetlen akadályokra. Nehéz megtanulunk hinni Isten ígéreteiben, hitben járni és kitartani, hogy ne a körülmények irányítsanak. Mégis elengedhetetlenül szükséges, hogy Isten minden gyermeke tanulja meg ezt a leckét. Keresnünk kell a Krisztus általi kegyelmet, mert a kegyelem az egyedüli út, amellyel Istenhez közeledhetünk. – In Heavenly Places, 109. o.

Sóvárogj a Mester megdicsőítésére! Csiszold jellemed minden kedvező vonását! A jellemépítés minden fokán Isten tetszésére kell élned. És ez lehetséges. Hiszen Énok is Isten tetszésére élt romlott társai között. Ma is vannak Énókhok.

Tarts ki, mint Dániel, a becsületes államférfi, akit semmilyen kísértés nem tudott megrontani! Ne okozz csalódást annak, aki saját életét áldozta fel, hogy eltörölhesse bűneid! Ezt mondja: „Nálam nélkül semmit sem cselekedhettek.” (Jn 15:5) Ezt ne felejtsd el! Hibáidon biztosan győzni fogsz, ha beismered őket, és meglátod bennük a vészjelet. Így tudsz – Megváltódat megdicsőítve, az ellenségnek pedig csalódást okozva – a kudarcból győzelmet kovácsolni. – Krisztus példázatai, 332. o.