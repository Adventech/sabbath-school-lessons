---
title:  Elfogadni Jézus Győzelmét
date:  28/03/2023
---

Amint a Bibliában látjuk, Jézus sosem vesztett csatát Sátánnal szemben. Ő a hatalmas győztes, aki diadalmas a gonoszság erői felett. Egy dolog hinni, hogy győzött Sátán kísértései felett, az viszont már egészen más, hogy elhiggyük: az Ő győzelme a miénk is.

`Olvassuk el Jel 12:10 versét! Miért találhatunk bátorítást abban, hogy a vádoló „levettetett”?`

Ugyan még mindig dúl a küzdelem a földön, de Sátán már veszített. Ez nemcsak Krisztus végső győzelme szempontjából, a történelem csúcspontján igaz, hanem igaz a mi küzdelmeinkre nézve is, a személyes harcaink vonatkozásában, amelyeket a gonoszság fejedelmei és erői ellen vívunk.

`Jel 12:11 versében milyen biztosítékot ad Krisztus a győzelemre?`

A jelenések könyvében a hét gyülekezetnek szóló üzenet hétszer említi azt, hogy „Aki győz”. Jel 12:11 versében ismét találkozunk a győzelem fogalmával. Az eredeti nyelven itt a nikaó szó szerepel, ami azt jelenti, hogy „legyőz”, „győzelmet arat”, „felülkerekedik”, „győztesként kerül ki”. Figyeljük meg, hogyan lehetünk mi is győztesek! Jel 12:11 kijelenti, hogy csak „a Bárány vérével” (ÚRK, RÚF).

Jel 5:6 versében János bepillant a mennybe egy prófétai látomásban, és meglátja a Bárányt, „mint egy megölöttet”. Krisztus áldozata áll az egész menny figyelmének fókuszában. Isten végtelen, felmérhetetlen szeretetét semmi nem mutathatja be magasztosabban, mint a kereszt.

Amikor hit által elfogadjuk azt, amit Krisztus tett értünk a kereszten, az adósságunk eltöröltetik, tökéletesként állhatunk meg Isten előtt, aki megbocsátja bűneinket (Ef 1:7; Kol 1:14; 2:14). „…levettetett a mi testvéreink vádolója” (Jel 12:10, ÚRK). Megváltást, üdvösséget nyerünk, győztesek vagyunk, nem a saját érdemeink miatt, hanem azért, mert Krisztus győzedelmeskedett értünk.

---

#### Ellen G. White idézetek

Krisztus a kereszten nem csupán embereket késztet Isten iránti bűnbánatra törvényének megszegéséért – hiszen akiknek Isten megbocsát, azokat előbb bűnbánóvá teszi –, de eleget tett az igazságszolgáltatás követelésének is, magát ajánlva fel elfedezésként. Kiömlő vére, megtört teste kielégíti a megrontott törvény követelését, ezzel áthidalja a bűn ütötte szakadékot. Testében szenvedett, hogy sebzett testével tudja eltakarni a védtelen bűnöst. A halála által a Kálvárián kivívott győzelem örökre megtörte Sátánnak a mindenség fölötti vádló hatalmát, s elhallgattatta a vádat, hogy Istennél nincs önmegtagadás s az embernél sem elengedhetetlen.

Aki akar, mind győző lehet. Törekedjünk hát buzgón, hogy elérjük a kitűzött célt. Krisztus ismeri gyöngeségeinket; naponta hozzá fordulhatunk segítségért. Nem szükséges harminc nappal előre erőt nyernünk. Napról napra kell győzelmet aratnunk.

Úgy válunk győzőkké, ha másoknak segítünk győzni a Bárány vére s bizonyságtételének igéi által. Isten parancsolatainak megtartása engedelmes lelkületet terem bennünk, s az ilyen lelkületből fakadó szolgálat kedves az Isten előtt. – A Te Igéd igazság, 7. köt., 974. o.

Az ördög gyakran a világosság angyalaként, a menny öltözékében jelenik meg. Barátságos modort vesz fel, megszenteltnek látszó jellemet és mély tiszteletet tettet áldozatai iránt, akiket csapdába akar ejteni, s elpusztítani. Veszedelmek várnak az ösvényen, melyre csalogat. De ügyesen álcázza a veszélyeket, csak az ösvény szépségeit mutogatja. Üdvösségünk isteni parancsnoka győzött értünk, hogy ha akarunk, általa mi is győzni tudjunk. Krisztus mégsem ment meg senkit akarata ellenére, senkit sem kényszerít engedelmességre. Azért hozta meg kimondhatatlan áldozatát, hogy ők is győzni tudjanak nevével, és igaz tetteit, szent voltát nekik tulajdonítsák. – Bizonyságtételek a gyülekezeteknek, 3. köt., 456. o.

Most tündöklik a keresztről a fény, tiszta, ragyogó sugarakban. Ez a fény Jézust világítja meg, a bűneinkért hozott áldozatot. Amikor olvasod Isten ígéreteit, ne feledd, hogy azok a végtelen szeretet és szánalom kifejezései. A végtelen Szeretet határtalan irgalommal vonta a bűnösökhöz Isten könyörületes szívét. „Benne van vére által szerzett megváltásunk, bűneink bocsánata.” Igen, csak hidd, hogy Isten a segítőd. Vissza akarja állítani erkölcsi képmását az emberben. Ha bűnbánattal és bűnvallomással közeledsz hozzá, Ő is közeledni fog hozzád kegyelemmel és bűnbocsánattal. Mindent az Úrnak köszönhetünk. Ő szerezte megváltásunkat. Amikor félve és reszketve munkálod megváltásodat, „maga Isten műveli benned jóakarata szerint a szándékot és a végrehajtást is” (Fil 2:13). – Bizonyságtételek a gyülekezeteknek, 5. köt., 634. o.