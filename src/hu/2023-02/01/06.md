---
title:  Isten Végidei Maradék Népe
date:  30/03/2023
---

Az ördög azóta hadakozik Krisztussal, mióta fellázadt ellene a mennyben (Jel 12:7). Az volt a célja akkor, ami ma is, hogy magához ragadja az uralmat a világmindenség felett (lásd Ézs 14:12-14). A föld történelmének utolsó napjaiban a figyelme Isten népére irányul. Jel 12:17 nyomatékosan kijelenti, hogy a sárkány (Sátán) megharagudott az asszonyra (az egyházra) és hadat indít „a többi utódja” (RÚF) ellen. Az angol King James bibliafordításban a többi utódja helyett a „maradék” szót találjuk. Isten maradék népe hűségesen kitart Krisztus mellett, engedelmeskedve az igazságnak, híven a küldetéséhez.

`Milyen jellemzőiről ír Jel 12:17 verse Isten maradék népének, a végidei egyháznak?`

Jel 12:17 verse szerint a sárkány megharagudott az asszonyra, Isten egyházára. Az ördög tombol a nép miatt, akik megtartják Isten parancsolatait, mindent megtesz, amit csak tud, hogy elpusztítsa őket. Végül egy olyan rendelet kiadatását mozdítja elő, ami megtiltja, hogy az Istenhez hűségesek adjanak és vegyenek, a rendelet értelmében bebörtönzik őket és halálos ítélet alá kerülnek (lásd Jel 13:14-17). Sátán nem képes elpusztítani Krisztust, ezért megpróbálja megsemmisíteni az általa mélységesen szeretetteket – az egyházat. A föld utolsó háborújának középpontjában nem a Közel-Kelet és az ottani különböző konfliktusok állnak, hanem Istennek az egész világon, szétszórtan élő népének elméje, gondolatai. Ez két, egymással szembenálló erő, Krisztus és Sátán harca, amelyben nincs semleges terület.

Az utolsó háború központi kérdése az, hogy „Kihez vagyok hűséges? Kihez ragaszkodom?” A menny olyan hívőket szólít, akiket annyira áthat Krisztus szeretete, akiket kegyelme által megváltott, akik elkötelezik magukat Krisztus céljai mellett, Lelke által erőt nyernek és engedelmeskednek a parancsolatainak, hogy az Ő ügyéért vállalják még a halált is.

Világunk hatalmas krízis felé tart. A győzelmünk azonban biztosított Jézusban, általa, miatta, ha kapcsolatban maradunk vele hit által és a hit engedelmességhez vezet. Végső soron ez a mi döntésünk.

Hogyan nyilvánul meg Jel 12:17 valósága a saját életedben, keresztényi tapasztalatodban? Vagyis hogyan mutatkozik meg a te életedben a nagy küzdelem?

---

#### Ellen G. White idézetek

Isten Igéje bemutat két egymással konfliktusban álló felet, amelyek befolyásukat és hatalmukat akarják gyakorolni az emberek fölött. Szüntelenül megküzdenek minden egyes emberi lényért. Akik Isten uralma alá helyezik magukat és a mennyei angyalok befolyását élvezik, képesek lesznek felismerni a sötétség láthatatlan erőinek álnok munkálkodását. Akik szeretnének összhangban lenni a mennyei küldöttekkel, vágyakozva és lelkesen igyekeznek eleget tenni Isten akaratának, semmiképp sem szabad meghátrálniuk, egyetlen tenyérnyi területet sem szabad átengedniük Sátánnak és angyalainak. De ha nem őrködünk szüntelenül, ha nem vagyunk állandóan figyelmesek, az ellenség le fog győzni. Noha mindenki Isten akaratának ünnepélyes felfedezésében részesülhetett, akaratának ismerete mégsem mentesít attól, hogy buzgón imádkozzunk segítségért, és szorgosan igyekezzünk együtt dolgozni az Úrral, hogy választ kaphassunk imáinkra. – Manuscript 95, 1903.

A keresztény reménysége nem alapozhat az érzelmek homokjára. Aki elvszerűen jár el, meglátja Isten dicsőségét a sötétségben, és az ígéret biztos szavára támaszkodik. Bármilyen sötétnek is tűnjön az út, sosem fog lemondani Isten megdicsőítéséről. Számára a próbák és a nehézségek olyan alkalmakat jelentenek, amelyek igazolják őszinte hitét és szeretetét… Szorosan kapaszkodjatok mennyei Atyátok ígéretébe: „azoknak, akik Istent szeretik, minden javokra van”. És ne feledjétek el azt, ahogy a múltban gondoskodott rólatok és minden szolgájáról.

A keresztény élet legnehezebb tapasztalata lehet a legnagyobb áldás is. A sötét órák különleges isteni gondoskodásai bátorságot nyújthatnak a léleknek Sátán későbbi támadásaira, és felfegyverezhetik az Úr szolgáját, hogy kibírja a próbák tüzét. Hitünk megpróbáltatása értékesebb az aranynál. Teljes bizodalmatok legyen az Úrban, akit nem tudnak becsapni a nagy Csaló kísértései és érvei. Bízzatok Isten szavában. – Advent Review and Sabbath Herald, 1888. január 24.

Legyen a keresztény alázatos, de ne legyen szomorú, és ne becsülje le önmagát! Mindenkinek kiváltsága, hogy olyan életet éljen, amelyet Isten helyeselhet és megáldhat. Nem mennyei Atyánk akarata az, hogy az elítélt ember gyászos hangulata állandóan ránk nehezedjen. Nem a lehorgasztott fej és a túl gyakori befelé fordulás az igazi alázatosság bizonyítéka. Jézusnál megtisztulhatunk. Szégyen és lelkifurdalás nélkül állhatunk a törvény elé. „Nincsen immár semmi kárhoztatásuk azoknak, akik Krisztus Jézusban vannak, kik nem test szerint járnak, hanem Lélek szerint.” (Róm 8:1)

Ádám elbukott fiai Jézus által „Isten fiai”-vá lehetnek. „A megszentelő és a megszenteltek egytől valók mindnyájan, amely oknál fogva nem szégyenli őket atyjafiainak hívni.” (Zsid 2:11) A keresztény embernek a hit, a győzelem és az Istenben való öröm életét kell élnie. „Mindaz, ami az Istentől született, legyőzi a világot; és az a győzedelem, amely legyőzte a világot, a mi hitünk.” (1Jn 5:4) – A nagy küzdelem, 477. o.