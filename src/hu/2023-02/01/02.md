---
title:  Harc A Mennyben
date:  26/03/2023
---

Jelenések 12. fejezete drámai epizódok sorát mutatja be, a jó és a gonosz közötti ősrégi konfliktus pillanatképeit, azét, ami a mennyben kezdődött, de itt a földön ér majd véget. Ezek az epizódok visszavezetnek az idő folyamán, attól kezdve, hogy Sátán fellázadt a mennyben egészen az utolsó időkben Isten népe ellen irányított dühödt támadásaiig.

`Olvassuk el Jel 12:7-9 szakaszát, ami a jó és a gonosz közötti kozmikus küzdelmet írja le. Hogyan történhetett meg ilyesmi a mennyben? Milyen következtetést vonhatunk le ezekből a versekből a szabad akarat, szabad választási lehetőség valóságáról?`

Mennyen és földön egyaránt Isten kormányzásának alapelve a választás szabadsága. Ő nem robotokat teremtett – sem a mennyben, sem a földön. Emberként erkölcsi döntéseket hozhatunk, mivel Isten a saját képére teremtett bennünket. A választás hatalma szorosan kapcsolódik a szeretet képességéhez. Elvéve a választás erejét a szeretet képességét tesszük tönkre, mert szeretetet nem lehet kikényszeríteni vagy erőltetni, a szabad akarat kifejezése. Minden mennyei angyal választás előtt állt: vagy viszonozza Isten szeretetét, vagy önző, arrogáns, gőgös módon hátat fordít neki. Tehát az angyalok választása a mennyben örökre szólt, A jelenések könyve pedig elénk tárja, hogy a végső földi küzdelemben mindannyiunknak szintén örök döntéseket kell meghoznunk. A nagy küzdelemben nem létezik semlegesség (lásd Lk 11:23), így az utolsó földi háborúban sem lesz. Minden angyal vagy Jézus, vagy Sátán oldalát választotta, hasonlóképpen az idők végén minden ember eljut oda, hogy meg kell hoznia utolsó, megváltoztathatatlan döntését. Kinek a szövetségébe lépünk, kit imádunk, kinek engedelmeskedünk? Mindig ez a kérdés állt az emberiség előtt, és így lesz ez a föld történelmét lezáró küzdelemben is – csak még drámaibb módon. A lélegzetelállítóan jó hír viszont az, hogy Jelenések 12. fejezete bemutatja Krisztus harci diadalát. Ezért nekünk mindössze azt kell tennünk, hogy az Ő oldalát, a győztes oldalt választjuk. Nagyszerű, hogy dönthetünk, melyik oldalra állunk egy olyan küzdelemben, amiről már eleve tudjuk, ki fogja megnyerni!

Gondoljunk bele, mennyire szent a szabad akarat és a választás szabadsága Jézus számára, aki jól tudta, hogy ez a keresztre juttatja (lásd 2Tim 1:9), mégis megadta nekünk! Mennyire legyünk tehát körültekintőek, amikor e szent és igen drága ajándékkal élünk?

---

#### Ellen G. White idézetek

Mint elfedező angyalt, Lucifert dicső ragyogás vette körül. Ennek ellenére az Isten által teremtett és hatalommal felruházott angyal Isten szeretett volna lenni. Az Isten kormányzatát illető gáncsoló bíráskodás gondolatait sugallva kivívta angyaltársai egy részének egyetértését. Ezt a gonosz magot a legcsábítóbb módon hintette el. S miután sokak értelmében kikelt és gyökeret eresztett, összegyűjtötte az elgondolásokat, melyeket pedig ő maga hintett el, s mint mások Isten kormánya elleni gondolatait tárta az angyalok legmagasabb rendje elé. Így lángeszű mesterkedéseivel lázadást szított. – A Te Igéd igazság, 4. köt., 1143. o.

Mindenki szabadon megválaszthatja, hogy milyen hatalom uralkodjon rajta. Senki sem bukhat olyan mélyre, senki sem olyan gonosz, hogy ne találhatna szabadulást Krisztusban. A megszállott ember ima helyett csak Sátán szavait tudta kiejteni, a szív kimondatlan kérése mégis meghallgatásra talált. Nincs olyan kiáltása a rászoruló léleknek, még ha nem is tudja szavakba önteni, mely észrevétlen maradna. Aki kész szövetségi kapcsolatra lépni a menny Istenével, azt Ő nem hagyja Sátán hatalmában, sem saját természetének gyöngeségeiben. Hívja a Megváltó: „Fogja meg erősségemet, kössön békét velem, békét kössön velem!” (Ésa 27:5) A sötétség szellemei minden lélekért harcolnak, aki egyszer már uralmuk alatt állt, ám Isten angyalai győzedelmes erővel vívnak ugyanazért a lélekért. Az Úr így szól: „Elvétethetik-é a préda az erőstől és megszabadulhatnak-é az igazak foglyai?… Így szól az Úr, az erőstől elvétetnek a foglyok is, és megszabadul a kegyetlen zsákmánya, és háborgatóidat én háborítom meg, és én tartom meg fiaidat.” (Ésa 49:24–25) – Jézus élete, 258. o.

„Aki velem nem gyűjt, tékozol.” Aki Krisztus oldalán áll, fenntartva vele való egységét, Őt ültetve trónra szívében, és engedelmeskedik parancsainak is, az biztonságban van a gonosz csapdáitól. Aki Krisztussal egyesül, az az Ő isteni vonásait gyűjti magának. Amellett erőt, hatékonyságot és hatalmat ad az Úrnak a lelkek Krisztusnak való megnyerése által. Mikor Krisztus veszi át a szív erődjeit, az ember eggyé válik vele. A Megváltóval való együttműködés által Isten eszközévé lesz. Akkor, ha jön az ellenfél meghódítani, azt tapasztalja, hogy az Úr erősebbé tette őt az erősnél. – A Te Igéd igazság, 5. köt., 1092. o.