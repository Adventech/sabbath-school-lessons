---
title:  Az Asszony A Pusztában
date:  29/03/2023
---

`Olvassuk el Jel 12:6 versét, majd vessük össze a 14-16. versekkel! Jól figyeljük meg az időt, Sátánnak az „asszony” (Isten egyháza) elleni támadását, illetve azt, ahogyan Isten gondoskodik az övéiről! Miről szólnak ezek a versek?`

Jel 12:6 versében az ezerkétszázhatvan nap párhuzamos a 14. versben az ideig, időkig és félidőig kifejezéssel. Ez az idői prófécia megtalálható Dán 7:25, Jel 11:2-3 és 13:5 verseiben, és mind ugyanazt az időtartamot mutatják be. Ezek prófétai szimbólumok (hiszen nem ment a pusztába egy valóságos nő szárnyakkal), ezért a prófétai időt, az év-nap elvet alkalmazzuk (lásd pl. 4Móz 14:34; Ez 4:4-6) ezeknél a próféciáknál. Ez egyszerűen azt jelenti, hogy egy prófétai nap egy évvel egyenlő. Jel 11:2 versének éppen erről a prófétai időszakáról az Andrews University Study Bible megjegyzi: „A történeti magyarázók ezért általában úgy értelmezik, hogy az ezerkétszázhatvan prófétai nap szó szerint ezerkétszázhatvan évet jelöl, Kr. u. 538-1798 között” (1673. o.). A hitehagyóvá lett egyház és a romlott államhatalom együttesen elnyomta, üldözte és időnként öldökölte Isten hűséges népét.

A Bibliában hívő keresztények heves, sátáni üldözése a jó és a gonosz közötti küzdelem kiterjedése volt. A középkor sötétségéből kilépve a reformáció idejében az a választás állt az emberek előtt, hogy hűségesek lesznek-e Isten Igéjéhez, vagy elfogadják a papok és prelátusok tanításait. Az igazság ismét diadalmaskodott, Istennek lett egy népe, akik hűségesek voltak hozzá a hatalmas ellenállás dacára is.

Isten gondviseléséről lenyűgöző és végtelenül bátorító fordulatok szólnak. Jel 12:6 versében találjuk az „Istentől készített helye” kifejezést. A 14. vers kijelenti, hogy az asszony a pusztában „tápláltatik”, a 16. vers szerint pedig „a föld segítségére sietett az asszonynak”. A heves üldözés időszakaiban Isten gondoskodott egyházáról. Amint tette akkor, tenni fogja ugyanezt a végidei maradék esetében is.

Említs meg egy olyan időszakot az életedből, amikor megpróbáltatás vagy nehézség ért és elcsüggedhettél volna, de Isten menedéket biztosított a számodra és táplált a kihívások között! Hogyan nyújtott támogatást az Úr akkor, amikor a legnagyobb szükséged volt rá?

---

#### Ellen G. White idézetek

Bálám most megértette, hogy amíg Izrael Isten oltalma alatt áll, addig nincs az a nép vagy nemzetség, amely képes lenne uralkodni rajta, még ha a Sátán minden hatalmával a segítségére van is. Az egész világnak csodálnia kell Istennek népe érdekében végzett munkáját akkor, amikor ez az ember elhatározta bűnös céljának megvalósítását, Isten ellenőrzése alá kellett kerülnie, hogy az eltervelt átok helyett a leggazdagabb és legdrágább áldásokat mondja a költészet fennkölt és szenvedélyes nyelvezetén. Az Izrael iránt egykor megnyilvánult isteni jóindulat lett a biztosítéka annak, hogy Isten oltalmazó gondoskodása az ő engedelmes és hűséges gyermekeiről megvolt és megmarad minden korszakban. Mikor Sátán arra indítja a gonosz embereket, hogy hamis színben tüntessék fel, gyötörjék és pusztítsák Isten népét, akkor erre az eseményre kellene mindig visszaemlékezniük és ennek az eseménynek a világosságában kellene megerősíteniük Istenben való bátorságukat és hitüket. – Pátriárkák és próféták, 449. o.

A kereszt hírnökei legyenek éberek, imádkozzanak, és menjenek előre hittel, bátran, mindig Jézus nevében munkálkodva. Bízzák magukat vezetőjükre, mert komoly idők következnek. Isten ítéletei vonulnak végig a világon, szerencsétlenségek követik egymást. Isten nemsokára felkel helyéről, hogy a Földet borzalmasan megrázza és a gonoszokat istentelenségükben megbüntesse. Akkor kezeskedik majd népéért, és gondoskodó védelemben részesíti őket. Az örökkévalóság karjaival átölelve minden nyomorúságtól megóvja híveit. – Az evangélium szolgái, 264. o.

Isten jelenléte bizonyosság a kereszténynek. A hitnek ez a sziklája az Isten élő jelenléte. A leggyengébb is rábízhatja magát. Akik magukat a legerősebbnek tartják, a leggyengébbnek bizonyulhatnak, hacsak Krisztusra, mint erősségükre és érdemszerzőjükre nem bízzák magukat. Ő az a kőszikla, melyre eredményesen építhetünk. Isten közel van Krisztus engesztelő áldozatában, közbenjárásában, és szerető, gyengéd kormányzásában, melyet az egyház felett gyakorol. A mennyei trónon ülve élénk érdeklődéssel figyeli egyházát. Amíg az egyház tagjai éltető nedvet és táplálékot nyernek Krisztustól, és nem emberi vélekedésekből és kitalációkból merítik azokat; ha meggyőződnek róla, hogy Isten közel van hozzájuk Krisztusban, és teljes bizalmukat belé helyezik, akkor élő kapcsolatuk lesz vele, mint ahogyan az ág kapcsolódik a szőlőtőhöz. Az egyház nem emberi teóriákon vagy hosszadalmas formaságokon nyugszik. Krisztuson, mint a hívők Igazságán áll fenn. A Krisztusba vetett hitre épül, „és a pokol kapui nem vesznek rajta diadalmat”.

A lelkek erőssége Istenben van, nem emberekben. A csendes bizodalom az erőssége mindenkinek, aki szívét Istennek adja. Krisztus nem csak alkalmanként érdeklődik irántunk, hanem erősebben és gondoskodóbban, mint az anya gyermeke iránt… Mindig figyel rád, Isten reszkető gyermekére. A védelme alatt biztonságban vagy. – Isten fiai és ­leányai, 77. o.