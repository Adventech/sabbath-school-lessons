---
title:  Halálos Seb
date:  11/06/2023
---

Amint az eddigiekben említettük, Jelenések 13. és 14. fejezetének fenevadjai az egész világra kiterjedő hamis istentiszteleti rendszert írnak le. És ez még nem minden!

`Olvassuk el Dán 7:25, Jel 12:6, 14 és 13:5 verseit! A korábbi századok vallási világában mennyi ideig dominált ez a hatalom?`

A fenevad egy meghatározott ideig dominált a történelemben. A szimbolikus idői próféciákban egy prófétai nap egy valóságos évvel egyenlő. 4Móz 14:34 versében ezt olvassuk: „egy-egy napért egy-egy esztendő”. Ez bibliai elv, ami szerint egy nap egy évnek számít. Isten erről újabb kijelentést is adott: „egy-egy napot egy-egy esztendőül számítottam néked” (Ez 4:6). Ez az elv folyamatosan pontosnak bizonyult a Biblia idői próféciáinak magyarázatánál, mint például Dán 9:24-27 szakaszában a hetven hét esetében. A Jel 13:5 versében említett negyvenkét hónapnyi idő – harminc napos hónapokkal számolva – ezerkétszázhatvan prófétai napra, vagyis valóságos évre jön ki. Az ősi kalendáriumokban rendszerint háromszázhatvan napos évek szerepeltek. A 4. században Konstantin római császár az egész birodalom területén törvényesítette a kereszténységet. Amikor Kr. u. 330-ban a fővárosát áthelyezte Bizáncba, hogy egyesítse birodalma keleti és nyugati részét, Rómában hatalmi vákuum alakult ki, és a pápa töltötte be a keletkezett űrt. Nemcsak erős vallási vezető, hanem politikai hatalom is lett, akivel Európában számolni kellett. Kr. u. 538-ban a pogány Justinianus császár hivatalosan Róma püspökének adományozta a hit védelmezője szerepet. A középkori egyház befolyása erős volt Kr. u. 538 és 1798 között, ez idő alatt került sor a tanulmány bevezetőjében említett szörnyű üldözésre is. 1798-ban azonban Napóleon tábornoka, Berthier foglyul ejtette a pápát, pontosan beteljesítve ezzel a próféciát.

Berthier a seregével elfogta VI. Piusz pápát és azon nyomban eltávolította a pápai trónról. A pápaságot ért csapás súlyos volt, de amint Jel 13:12 kijelenti, a halálos seb begyógyul, és a világ még sokkal többet fog hallani erről a hatalomról.

Gondoljunk bele, mennyire bámulatos a bibliai prófécia! A jövőbeli eseményekről felfedi előttünk az Istentől jövő ismeretet. Ezek szerint miért bízhatunk az Úrban azokkal a próféciákkal kapcsolatban is, amelyek még beteljesedés előtt állnak?

---

#### Ellen G. White idézetek

Róma, hogy teljessé tegye szentségtörő munkáját, Isten törvényéből kivéste a második parancsolatot, a faragott képek imádásának tilalmát, azért a tízedik parancsolatot kettéosztotta, hogy megőrizze számukat.

A pogányság iránti engedékenység lelkülete a menny tekintélyének további megvetése felé nyitotta meg az utat. Sátán lábbal taposta a negyedik parancsolatot, a szombatot is, és megkísérelte, hogy félretegye az ősi szombatot, azt a napot, amelyet Isten megáldott és megszentelt, hogy helyette azt az ünnepet magasztalja fel, amelyet a pogányok a „Nap isten” tiszteletre méltó napjaként ünnepeltek. Eleinte ezt a változtatást titokban akarták végrehajtani. Az első évszázadokban az igazi szombatot az egész kereszténység megtartotta. Féltve őrizték Isten tiszteletét. Hitték, hogy törvénye változhatatlan, azért buzgón megőrizték előírásainak szentségét. Sátán azonban nagy ravaszsággal munkálkodott eszközei által, hogy elérje célját. Azért, hogy az emberek figyelmét felhívják a vasárnapra, Krisztus feltámadásának emlékére rendelt ünneppé tették, és istentiszteleteket tartottak azon a napon. Mégis inkább pihenőnapnak nyilvánították, és a szombatot még mindig szentül megtartották. – A megváltás története, 328. o.

„Adaték néki [a leopárdhoz hasonló fenevadnak] hatalom, hogy cselekedjék negyvenkét hónapig.” A próféta ezt is mondja: „Látám, hogy egy az ő fejei közül mintegy halálos sebbel megsebesíttetett.” Majd így szól: „Ha valaki fogságba visz mást, ő is fogságba megy; ha valaki fegyverrel öl, fegyverrel kell annak megöletni.” A negyvenkét hónap ugyanaz, mint Dániel 7. fejezetében „az ideig, időkig és fél időig”, azaz három és fél év vagy az 1260 nap – az az idő, amely alatt a pápai hatalom elnyomta Isten népét. Ez az időszak, ahogy az előző fejezetek ismertetik, i. sz. 538-ban, a pápaság főhatalomra jutásával kezdődött, és 1798-ban zárult. Ekkor a pápát a francia sereg fogságba ejtette. A pápaság megkapta halálos sebét. Teljesedett ez a jövendölés: „Ha valaki fogságba visz mást, ő is fogságba megy.” – A nagy küzdelem, 439. o.

Azonban világunkban az egyetlen dolog, amelyben bízhatunk: Isten szava. „Keressétek először Isten országát, és az Ő igazságát, és ezek mind megadatnak néktek.” (Mt 6:33) Földi életünkben sem válik javunkra, ha eltávolodunk mennyei Atyánk akaratától. Ha megismerjük szavának hatalmát, akkor nem fogjuk követni Sátán sugallatait, hogy élelmet szerezzünk, vagy életünket megmentsük. Csak ezt fogjuk kérdezni: Mit kíván Isten? Mit ígér? Ennek tudatában engedelmeskedünk akaratának és bízunk ígéreteiben.

A Sátánnal való küzdelem végső nagy összecsapásában azok, akik hűségesek Istenhez, minden földi ellátást nélkülözni fognak. Mivel nem hajlandók Isten törvényét áthágni, hogy engedelmeskedjenek a földi hatalmaknak, nem vehetnek és nem adhatnak. Végül halálra ítélik őket (lásd Jel 13:11–17). Ám az ígéret így szól az engedelmeseknek: „Az magasságban lakozik, kőszálak csúcsa a bástyája, kenyerét megkapja, vize el nem fogy.” (Ésa 33:16) Ez az ígéret teljesedik Isten gyermekeinek életében. – Jézus élete, 121. o.