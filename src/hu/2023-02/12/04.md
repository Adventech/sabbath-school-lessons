---
title:  Sátán Végső Stratégiája
date:  13/06/2023
---

Felmérésekből kiderül, hogy általánosságban mennyire csekély a bizalom az intézmények és a hatóságok iránt. Milliók kérdezik, hogy „Hol van valaki, aki erkölcsileg alkalmas a világ vezetésére?” A jelenések könyvének próféciái rámutatnak: a vallási/politikai egység támogatásával a fenevad hatalma lesz az, amiről azt vélik, hogy betölti ezt a szerepet.

`Olvassuk el Jel 17:12-14 szakaszát! Hogyan írja le János a föld történelmének záró jeleneteit? Milyen óriási ellentétet látunk itt?`

Ebben a szakaszban János három fontos pontot említ meg. Először: a politikai erőknek „egy a szándékuk” (KAR) és „erejüket és hatalmukat a fenevadnak adják” (Jel 17:13, ÚRK). Másodszor: a hamisság konglomerációja (tömörülése) hadakozik Jézus, a Bárány ellen. Harmadszor: a föld utolsó háborújában Krisztus és a követői diadalmaskodnak. Nem a fenevad, hanem Jézus győz! Gondolkodtál már azon, milyen stratégiát használhat az ördög, hogy egyesítse a nemzeteket? A történelem gyakran ismétli önmagát. A Római Birodalom összeomlásából fontos tanulságokat szűrhetünk le. Amikor az északról érkező germán törzsek végigdúlták Nyugat-Európát, Nagy Konstantin római császár a vallás felé fordult. Az egyházi tekintély az államhatalommal összefogva lett az az eszköz, amire Konstantinnak szüksége volt. A 4. században a vasárnap szentségének folyamatos erősítése tudatos politikai és vallási lépés volt, hogy a válság idején egységesítsék a birodalmat. A császár egységes birodalmat akart, a római egyház pedig azt akarta, hogy „megtérjenek”. Arthur Weigall, neves történész világosan fogalmaz: „Az egyház szent nappá tette a vasárnapot… leginkább azért, mert az volt a Nap heti ünnepe. Határozott keresztény irányelv volt a pogány ünnepek átvétele, hogy a hagyományok által vonzzák a népet és az ünnepeknek keresztény jelentőséget adjanak” (The Paganism in Our Christianity. New York, 1928, Putnam’s Sons, 145. o.).

Nagy válság idején, amikor az egész világ retteg, fél, fájdalmak között van, az emberek kétségbeesetten várják, hogy valaki stabilitást és védelmet hozzon. Így került a múltban hatalomra a zsarnokság, és nincs okunk feltételezni, hogy ez nem történhet meg újra. A prófécia szerint valami kiváltja majd a végső eseményeket. Ugyan nem tudjuk, hogyan bontakoznak majd ki ezek az események, de a világ már tanúja volt, milyen hatalmas változások következhetnek be, méghozzá gyorsan. Nem tudunk részleteket abból, ami majd történni fog, de készen kell állnunk, bármi is jöjjön.

---

#### Ellen G. White idézetek

Amint közeledünk a végső válsághoz, rendkívül fontos, hogy az Úr követői között összhang uralkodjon. A világ háborúkkal és ellenségeskedéssel van tele, mégis egyetlen vezető – a pápai hatalom – alatt egyesülnek majd a nemzetek, hogy Isten tanúi ellen fordulva a Teremtővel szálljanak szembe.

Mi adja Babilon uralmának erejét? A protestantizmus, amely azt vallja, hogy a Bárány természete és lelkülete lakik benne, és a mennyel áll szövetségben, de valójában a sárkány hangján szól. Sötét hatalom mozgatja őt.

Egy lesz a gondolatuk. Egyetemes szövetség jön létre, amely hatalmát és erejét a fenevadnak adja. Így nyilvánul meg ugyanaz az erőszakos elnyomó hatalom a vallásszabadság ellen – annak szabadsága ellen, hogy a lelkiismeretünk parancsa szerint imádjuk Istent – mint amilyet a pápaság tanúsított, amikor a múltban üldözte azokat, akik vissza merték utasítani a római vallás szertartásait. – Maranatha, 187. o.

Ugyanaz a mesteri elme, amely az elmúlt korokban hadat viselt a hűségesek ellen, most is el akarja pusztítani azokat, akik félik Istent és engedelmeskednek törvényének. Sátán felháborodást szít majd az alázatos kisebbség ellen, akik lelkiismeretesen visszautasítják a népszerű szokásokat és hagyományokat. Befolyásos és tekintélyes emberek fognak össze, hogy megvetéssel árasszák el Isten népét… Mivel a Szentírás nem szól a bibliai szombat megtartói ellen, ezért elnyomó rendszabályokkal pótolják majd ezt a hiányt. – Maranatha, 198. o.

Igen komoly események zajlanak a természetben és a világban. Sátán a gonosz angyalaival és a gonosz emberekkel mindent meg fog tenni, hogy újra győzelmet arasson, és látszólag sikerrel is jár. Csakhogy ebben a küzdelemben az igazság és a fedhetetlenség fog győzedelmeskedni. – Manuscript 24, 1891

Az isteni türelem határának átlépése szörnyű következményekkel jár, mert Isten haragja olyan jelleggel és erővel tör majd ki, amelyet a Biblia kegyelemmel elegyítetlennek nevez, és amely hatására pusztává lesz az egész Föld. A nemzeti hitehagyás idején, amikor az ország vezetői Sátán irányelvét követve a bűn embere oldalán sorakoznak fel, a bűn mértéke be fog telni. A nemzeti hitehagyás a nemzeti romlás előjele lesz.

Isten a törésre helyezte népét, hogy megújítsák az ösvényeket, és felrakják az emberöltők alapjait. A mennyei lények, a hatalmas erejű angyalok engedelmesen várakoznak az Úr parancsára, hogy egyesítsék erejüket az emberi eszközökkel. Amikor a dolgok olyan messzire jutnak, hogy már csak isteni hatalom lesz képes a sátáni munka ellensúlyozására, Isten közbelép. Amikor népe a legnagyobb veszélyben lesz, és látszólag képtelen lesz megállni Sátán erejével szemben, Isten közbelép érettük. Az ember végső határai – Isten lehetőségei. – Szemel­vények Ellen G. White írásaiból, 2. köt., 372–373. o.