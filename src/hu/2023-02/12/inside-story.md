---
title: Történet
date: 16/06/2023
---

#### MEGMENTŐ ÜZENET AZ ISKOLÁBAN

_Andrew McChesney_

Egy luxusautó állt meg egy adventista általános iskola előtt az első tanítási napon Ukrajnában. Szüleivel együtt két virágcsokrot tartó gyermek szállt ki a kocsiból. Iskolakezdéskor az ukrán gyerekek gyakran ajándékoznak virágot a tanároknak. „Szeretnénk, ha gyermekeink az önök iskolájában tanulnának” – mondta az apa az iskola igazgatójának. „Attól tartok, ez lehetetlen – válaszolta az igazgató. – Nincs helyünk.” Az apa kitartó volt. „Veszünk új asztalokat és székeket az összes diáknak és a tandíj dupláját fizetjük. Kérem, engedjék itt tanulni a gyerekeinket!” Az igazgató azon tűnődött, hogy az apa elvárásai talán túl magasak. „Tudja, hogy nem nyertünk állami akkreditációt az érettségi vizsgák megtartásához?” – kérdezte. „A gyerekeinek az állami iskolában kellene levizsgázniuk.” „Ez sem probléma – mondta az anya. – Segítünk az akkreditálással.” „Tudja, hogy ez egy hetednapi adventista iskola?” – kérdezte az igazgató. A volt Szovjetunió utódállamaiban az adventistákat sokan szektásoknak tartják. Az apa tudta, hogy adventista iskolába jelentkeznek, nem riadt vissza. „Igen, és azt akarjuk, hogy a gyermekeink itt tanuljanak” – mondta. Az anya elmagyarázta, hogy a család néhány héttel korábban a Fekete-tengernél nyaralt, és a gyerekek új barátokat szereztek, akikről kiderült, hogy ebben az iskolában tanulnak. A gyerekek minden este izgatottan meséltek a szüleiknek az iskoláról, és könyörögtek, hogy oda járhassanak. Aztán az anya átadta névjegykártyáját az igazgatónak. Városi bíró volt, a férje pedig magas rangú katonatiszt.

A gyerekek második és harmadik osztályba kerültek, azonnal megszerették az iskolát. Ahogy teltek a hónapok, azt is kérték, hogy eljárhassanak a szombatiskolába és a gyülekezetbe. A szülők minden szombaton el is vitték őket. A következő nyáron, egy évvel azután, hogy a család először hallott az adventistákról a fekete-tengeri nyaralás során, az anya és az apa is megkeresztelkedett. Nem lehet elválasztani az adventista oktatást az adventista missziótól. Az iskolák az egyház növekedését szolgálják.

---

#### Ellen G. White idézetek

Tapasztalatok és látomások, „Az állat jele” című fejezet.