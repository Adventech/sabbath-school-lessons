---
title:  A Szakadás
date:  12/06/2023
---

`Mit jövendölt Pál az utolsó napokra vonatkozóan 2Thessz 2:3-4, 9-12 verseiben? Milyen jelekkel azonosította a fenevadat, az antikrisztust?`

Pál apostol figyelmeztette a keresztény közösséget az Isten Igéjének igazságától való elszakadásra. Aggodalommal töltötte el, hogy a hitehagyás magvai már bekerültek az újszövetségi egyházba, amelyek majd a későbbi századokban, Krisztus második adventje előtt bontakoznak ki teljesen. Hamis evangélium jelenik meg az egyházban, elferdítve Isten Igéjét.     

Sátán áll a hitehagyás mögött. Ő az igazi „bűn embere”, „aki ellene veti és fölébe emeli magát mindennek, amit istennek” (ÚRK) tartanak, és „maga ül be mint Isten az Isten templomába” (2Thessz 2:4). A „nagy csaló” azonban emberi eszközök által akarja végrehajtani a szándékait. Dániel és Jelenések azonosító jellemzői rámutatnak, hogy Dániel 7. fejezetében a kis szarv, Jelenések 13-14. fejezetében a fenevad, illetve 2Thesszalonika 2. fejezetében a „bűn embere” egy és ugyanaz.

Az Adventista Bibliakommentár így fogalmaz: „Dániel próféciájában a pogány Rómát követő káromló hatalmat ha összehasonlítjuk… Jánosnak a párduchoz hasonló fenevad szimbólumával… akkor sok hasonlóságot találunk a három leírás [a kis szarv, a fenevad és a bűn embere] között. Ez arra a következtetésre vezet, hogy Dániel, Pál és János ugyanarról a hatalomról… a pápaságról beszél” (The SDA Bible Commentary. 7. köt. 271. o.).

Rendkívül fontos észben tartani, hogy a bibliai prófécia olyan vallási rendszert mutat be, ami engedményeket tett Isten Igéje vonatkozásában, az evangéliumot emberi hagyományokkal cserélte fel és elsodródott a bibliai igazságtól. Ezek a próféciák Istentől származnak, aki felmérhetetlen szeretettel fel akar készíteni egy népet Jézus eljövetelére. Ugyanakkor a jövendölések feddést jelentenek az Isten Igéjétől eltávolodó, hitehagyó vallási szervezeteknek, amelyeknek azonban a tagjai nem feltétlenül távolodtak el Istentől (lásd Jel 18:4). Az üzenet egy milliókat megtévesztő rendszerről szól, a megtévesztetteket pedig nagyon szereti Krisztus, ezért nekünk is ehhez mérten kell bánnunk velük!

„Amit akartok azért, hogy az emberek tiveletek cselekedjenek, mindazt ti is úgy cselekedjétek azokkal; mert ez a törvény és a próféták” (Mt 7:12). Hogyan kell ezt ez elvet alkalmaznunk, amikor a Jelenések 13-14. fejezetében szereplő fenevad hatalmával foglalkozunk?

---

#### Ellen G. White idézetek

„Akkor sokan megbotránkoznak, elárulják egymást, és gyűlölik egymást.” (Mt 24:10)

Amikor közeledik a vihar, sokan, akik hitet tettek a harmadik angyal üzenete mellett, de nem engedelmeskedtek az igazságnak, s ezért nem szentelődtek meg, elhagyják helyüket, és az ellenség soraiba lépnek. Mivel egyesülnek a világgal, azonosulnak szellemével, s szinte egészen magukévá teszik a világ szemléletét. És amikor a próba jön, csak a könnyű és népszerű utat tudják választani. Tehetséges, kellemes emberek, akik valamikor szívesen követték az igazságot, képességeiket megtévesztésre és félrevezetésre használják. Korábbi testvéreik legelkeseredettebb ellenségeivé válnak. Amikor a szombatünneplőknek a törvény előtt kell megvédeniük hitüket, ezek a hitehagyók Sátán legaktívabb eszközeiként fogják meghazudtolni és vádolni őket. Rágalmakkal és gyanúsítgatásokkal ellenük hangolják a hatalmasságokat. – Maranatha, 196. o.

Csak az igazság teljes fegyverzete képesíti az embert, hogy legyőzze a sötétség hatalmasságait. Sátán teljesen hatalmába kerítette az egyházakat, mint testületeket. Az egyházak az emberek cselekedeteivel és kijelentéseivel foglalkoznak ahelyett, hogy a Szentírás igazságainak kétélű kardjával hadakoznánk. A világ szelleme és szeretete ellenséges viszonyban van Istennel. Ha a Jézusban való igazság a maga egyszerűségében és tisztaságában szembekerül a világ lelkületével, azonnal felébreszti az üldözés szellemét. Igen sokan, akik keresztényeknek tartják magukat, még egyáltalában nem ismerték Istent. Az érzéki, természetes szív nem változott meg, és a testies érzület ellenségeskedésben áll Istennel. Mindnyájan hűséges szolgái Sátánnak, ámbár más nevet viselnek. – Tapasztalatok és látomások, 274. o.

Ne feledjük, hogy semmilyen körülmények között sem szabad kihívnunk az üldözést. Nem szabad kíméletlen és éles szavakat használnunk. Tartsátok ezeket távol minden cikktől, hagyjátok ki minden beszédből. Bízzátok Istenre, hogy Ő vágjon és feddjen. A véges ember rejtőzzön el, s lakozzon Jézus Krisztusban. Hagyjuk Krisztus lelkületét érvényesülni. Szóljunk elővigyázatosan, nehogy halálos ellenségünkké tegyük azokat, akik nem osztoznak hitünkben. Ne adjunk lehetőséget Sátánnak, hogy meggondolatlan szavainkat utunk elvágására használja.

Olyan szorongatás ideje következik, amilyen még nem volt soha, amióta nemzetek vannak. Kötelességünk kigyomlálni beszédünkből és fejtegetésünkből mindent, ami bosszú és kihívás ízű, vagy ami támadja az egyházakat és egyéneket, mert ez nem Krisztus eljárása és módszere.

Mivel Isten igazságot ismerő népe nem tette meg kötelességét Isten szavának világossága szerint, szükséges, hogy óvatosabbak legyünk, nehogy megbántsuk a hitetleneket, mielőtt meghallanák hitünk okait a szombatra és vasárnapra vonatkozóan. – Bizonyságtételek a gyülekezeteknek, 9. köt., 244. o.