---
title:  Isten Pecsétje És A Fenevad Bélyege, 2. Rész
date:  10/06/2023
---

### E heti tanulmányunk
2Mózes 20:8-11; 5Mózes 6:8; 11:18; Dániel 7:25; 2Thesszalonika 2:3-4; Jelenések 12:6, 14

> <p></p>
> „Láttam egy másik angyalt is feljönni napkelet felől, akinél az élő Isten pecsétje volt, és hangosan kiáltott a négy angyalnak, akiknek megadatott, hogy ártsanak a földnek és a tengernek, és ezt mondta: Ne ártsatok se a földnek, se a tengernek, se a fáknak addig, amíg meg nem pecsételjük a mi Istenünk szolgáit a homlokukon” (Jel 7:2-3, ÚRK).

A 15. században fenn, az észak-olasz Alpok Piemont völgyeiben éltek a valdensek, akik eltökélték, hogy hűek maradnak ahhoz, ahogyan a Bibliát megértették. Hevesen üldözték őket, amiért állhatatosan kitartottak Krisztus mellett. 1488-ban Loyse völgyében a római egyház a hitük miatt brutális kegyetlenséggel lemészároltatta a valdenseket. Az üldözés újabb hulláma a 17. században csapott fel, amikor a szavojai herceg egy nyolcezer fős sereget küldött a valdensek területére, hogy a helybéliek az otthonaikban szállásolják el a katonákat. A valdensek engedtek is a parancsnak. Ez a stratégia azonban csupán azt szolgálta, hogy a katonák könnyen hozzáférhessenek áldozataikhoz. 1655. április 24-én hajnali 4 órakor megadták a jelet, és kezdetét vette a vérengzés, négyezernél is többen haltak meg.

Sajnos a történelem gyakran megismétli önmagát. A „fenevad bélyegéről” szóló prófécia a korszakokon átívelő vallási üldözés gonosz láncolatának utolsó láncszemét vázolja fel. A múltbeli üldözésekhez hasonlóan ezzel is az a cél, hogy bizonyos hitelvi és istentiszteleti rendszert erőltessenek rá mindenkire. Azonban ahogy mindig, Istennek ekkor is lesz egy népe, amely nem adja meg magát.

---

#### Ellen G. White idézetek

1885. szeptember 26-án White testvérnő Baselből Torre Pellicebe, Olaszországba utazott… és három hétig maradt ott. Tízszer beszélt az emberekhez, és meglátogatta azokat a híres helyeket, hol felkutatták, elfogták, kínozták a valdenseket, akik üldözőik elől oda menekültek. Ezekről a tapasztalatairól így írt:

„Ha hangjukat hallhatnánk, milyen történetet beszélnének el a völgyeket koszorúzó hegyek Isten népének a hitéért elszenvedett kínjáról? Milyen történetet mondhatnának az angyalok látogatásáról, akik ezen keresztény menekülők előtt ismeretlenek maradtak? Az angyalok ismételten beszéltek emberekkel úgy, mint az emberek a barátaik­kal szoktak, és biztonságba helyezték őket. Többször az angyalok bátorító szavai öntöttek lelket a szomorú hűségesekbe, és emelték lelkületüket a legmagasabb hegyek orma fölé, hitben megmutatva nekik a fehér ruhákat, a koronákat és a győzelmi pálmákat, melyeket a győztesek fognak hordani, amikor a fehér trón körül állnak.” – Életünk és munkánk, 290. o.

Valahányszor egy ember az Isten Bárányába vetett hit által felhagy a bűn szolgálatával, Sátán haragja fellángol. Ábel szent élete cáfolta Sátánnak azt az állítását, hogy az ember képtelen megtartani Isten törvényét. Amikor Kain a gonosz lélek befolyására rájött arra, hogy nem tudja Ábelt irányítani, annyira felbőszült, hogy megölte. Ha valaki Isten törvényének igazságosságos volta mellett lándzsát tör, bárhol legyen is az, ugyanez a lelkület jut kifejezésre. Mindig ez a lelkület állította fel és gyújtotta meg a máglyát Krisztus tanítványai alatt. Sátán és seregei azért szítanak halmozott kegyetlenkedéseket Jézus követői ellen, mert nem tudják őket hatalmuk előtt meghódoltatni. Ez a legyőzött ellenség dühe. Jézus minden mártírja győzőként halt meg. Ezt mondja a próféta: „ők legyőzték azt (ama régi kígyót, aki neveztetik ördögnek és Sátánnak) a Bárány véréért, és az ő bizonyságtételüknek beszédéért; és az ő életüket nem kímélték mindhalálig” (Jel 12:11, 9). – Pátriárkák és próféták, 77. o.

A Föld lakói között – szétszórtan minden országban – ott vannak azok, akik nem hajtottak térdet a Baál előtt. Mint az ég csillagai, amelyek csak éjszaka tűnnek elő, ezek a hűségesek akkor fognak felragyogni, amikor „sötétség borítja a Földet és éjszaka a népeket”… A legsötétebb hitehagyás órájában, amikor Sátán a legnagyobb erőfeszítéseket teszi azért, hogy halálbüntetés terhe mellett „mindenkivel, kicsinyekkel és nagyokkal, gazdagokkal és szegényekkel, szabadokkal és szolgákkal” (Jel 13:16) felvétesse a hamis nyugalomnap hűségjelét, akkor a Jézus Krisztushoz hűségesek, „feddhetetlenek és tiszták, Istennek szeplőtlen gyermekei… fénylenek, mint csillagok e világon” (Fil 2:15). Minél sötétebb az éjszaka, annál fényesebben tündökölnek. – Maranatha, 196. o.