---
title:  Tanítói melléklet
date: 16/06/2023
---

#### Áttekintés

A Biblia összefüggő egész. A nagy küzdelem témája vörös fonalként húzódik végig lapjain, összeszövi az elbeszéléseket és a szent igazságokat. Krisztus szolgálata, engesztelő áldozata, főpapi szolgálata és visszatérése olyan témák, amelyek végigvonulnak a Biblia lapjain. A nagy küzdelem A jelenések könyvében ér csúcspontjára. E heti leckénk folytatja a tengerből feljövő fenevad hatalmának azonosítását, felvázolja a föld végső eseményeit és olyan gyakorlati elveket oszt meg, amelyek segítenek felkészülni Jézus eljövetelére.

A Biblia idői próféciáinak megértésében az egyik fontos alapelv a nap/év elv. Dániel és Jelenések idői próféciáiban egy prófétai nap egy szó szerinti évnek felel meg. Most ismét áttekintjük ennek bibliai és történelmi alátámasztását. A prófétai értelmezés másik fontos elve a két említett könyv próféciái közötti kapcsolat.

Dániel 7. fejezetében a kis szarv, 2Thesszalonika 2-ben „a bűn embere” és Jelenések 13-ban a tengerből jövő fenevad ugyanazt az elnyomó hatalmat jelképezi, amely a középkorban üldözte Isten népét: a pápaságot. E heti tanulmányunkban felfedezzük, hogy Jelenések 13. fejezetében a tengerből jövő fenevad hogyan nyomja el Isten végidei egyházát is, azokat, akik „megtartják Isten parancsolatait és Jézus hitét” (Jel 14:12).

#### Kommentár

Jelenések 12. fejezete rámutat Sátán középkori üldözésére. Krisztus hűséges követői 1260 napra a pusztába menekültek (Jel 12:6). „De adatott az asszonynak két nagy sasszárny, hogy a kígyó elől elrepüljön a pusztába az ő helyére, hogy tápláltassék ott ideig, időkig és az időnek feléig” (Jel 12:14). Dán 7:25 magyarázza, hogy a kis szarv, vagyis a Római Katolikus Egyház „véli, hogy meg tudja változtatni az időket és a törvényt. [A szentek] az ő kezébe adatnak ideig, időkig és egy fél időre”. Jel 13:5 szerint „negyvenkét hónapig” tevékenykedhet. Ez a három időszak: 1260 nap, idő és idők és fél idők, valamint 42 hónap mind ugyanazt az időszakot írja le, és hétszer fordul elő Dániel és Jelenések könyveiben.

„A 19. századig Dániel és Jelenések apokaliptikus könyveinek legtöbb kutatója a történeti módszert alkalmazta a könyvek próféciáinak értelmezésére. Ennek egyik fő pillére a nap-év elv, amely szerint az apokaliptikus idői próféciákban egy nap egy évet jelent. A 19. század folyamán a történeti módszert lassan felváltotta a preterista és a futurista értelmezés; mindkettő tagadja az év-nap elvet. A preteristák a legtöbb próféciát a múltba, a Római Birodalom idejére helyezik; a futuristák pedig a jövőbe tolják, a titkos elragadtatás és a második advent közötti utolsó hét évre” (Gerhard Pfandl: „A nap-év elv védelmében” c. írása, Journal of the Adventist Theological Society. 23. szám, 2012, 3. o.).

Logikus következtetés, hogy a Dániel 7., 8., 9. és 12. fejezetében szereplő képek szimbolikus jellege, valamint a Jelenések 12. és 13. fejezeté­ben szereplő szimbólumok miatt ezek az időszakok is szimbolikusak. Ha minden egyes esetben alkalmazzuk az „1 nap = 1 év” elvet, a megjövendölt események pontosan időben következnek be.

Pfandl cikke a következő megállapítást is tartalmazza: „A szövegkörnyezet szerint az »idő, idők és fél idők« (Dán 7:25; 12:7; Jel 12:14), a »negyvenkét hónap« (Jel 11:2; 13:5) és az »ezerkétszázhatvan nap« (Jel 11:3; 12:6) kifejezések mind ugyanarra az időszakra vonatkoznak, de a természetes »három év és hat hónap« kifejezés egyszer sem fordul elő. »Úgy tűnik, bizonyos értelemben a Szentlélek kimeríti az összes kifejezést, amellyel az intervallumot le lehetne írni, mindig kizárva azt az egy formát, amelyet természetesen használnánk a hétköznapi írásban és amelyet a Szentírás más alkalmakkor is változatlanul használ a szó szerinti időszak jelölésére. Ez az eltérés a legjelentősebb, ha elfogadjuk az év-nap rendszert, de teljesen megmagyarázhatatlan a másik nézet szerint«” (Thomas R. Birks: First Elements of Sacred Prophecy. Idézi: Pfandl, i. m. 8. o.).

1260 évnek felel meg az 1260 prófétai nap – a Dániel és Jelenések könyveiben szereplő idő, idők és fél idők. „A kis szarv prófétai időszaka Kr. u. 538-ban kezdődött, amikor az osztrogótok felhagytak Róma ostromával, és Róma püspöke, felszabadulva az ariánus ellenőrzés alól, szabadon gyakorolhatta Justinianus 533-as rendeletének előjogait, ettől kezdve növelte a »Szentszék« hatalmát (lásd 8. v.). Pontosan 1260 évvel később (1798-ban) Napóleon seregeinek látványos itáliai győzelmei folytán a pápa kiszolgáltatottá vált a francia forradalmi kormánynak. Közölték vele, hogy a római vallás a köztársaság kibékíthetetlen ellensége, továbbá »van egy dolog, ami még fontosabb a kívánt cél eléréséhez, mégpedig az, hogy lehetőleg megsemmisítsük a római egyház egységének központját; és az Ön feladata, aki személyében a hadvezér és a felvilágosult politikus legkiválóbb tulajdonságait egyesíti, hogy ezt a célt megvalósítsa, ha megvalósíthatónak tartja«. Ezen utasításokra válaszul és Napóleon parancsára Berthier [tábornok] francia csapata bevonult Rómába, véget vetett a pápaság politikai uralmának, foglyul ejtette és Franciaországba hurcolta a pápát, aki száműzetésben halt meg” (The SDA Bible Commentary. 4. köt. 834. o.).

A jelenések könyvének próféciái megjövendölik, hogy begyógyul a halálos seb, amelyet Napóleon seregei ejtettek, és a pápaság nemzetközi elsőségre emelkedik (Jel 13:3). Ez vezeti be a végső összecsapást a fenevad bélyege és Isten pecsétje között. Ahhoz, hogy jobban megértsük a konfliktus természetét, először meg kell fejtenünk Isten pecsétjének jelentését. Mit jelent?

Róm 4:11 szerint a jel és a pecsét felcserélhető. Pecséteket általánosan használtak az ókori világban dokumentumok hitelesítésére és a tulajdonjogot is jelezték velük. Gyakran viaszból készítették őket vagy frissen formázott agyagba nyomták. Az összes parancsolat közül a szombat az egyetlen, amely Isten pecsétjének minősül. Tartalmazza a törvényadó nevét, címét és hatáskörét. A szombat parancsolatát nevezhetjük tehát pecsétnek, mert „a negyedik parancsolat az egyetlen a tíz közül, amelyben benne van a törvényadó neve és jogcíme. Ez az egyetlen, amely megmutatja, ki a törvényadó. Magán viseli Isten pecsétjét, amelyet törvényére helyezett annak hitelessége és kötelező ereje bizonyítékaként” (Ellen G. White: Pátriárkák és próféták. Budapest, 1993, Advent Kiadó, 263-264. o.). A szombat adja a Tízparancsolatba foglalt törvények különleges jelentőségét. „A szombat az élő Isten pecsétjeként került be a Tízparancsolatba, rámutatva a törvényhozóra és ismertetve uralkodói jogát.” Így a szombat az Isten és az Ő népe közötti kapcsolat jele, amely „az iránta való hűség próbájaként szolgál” (Signs of the Times. 1886. május 13.). A hetednapi adventisták küldetése, hogy „Isten törvényét a jellem próbájaként és az élő Isten pecsétjeként mutassák be” (Ellen G. White: Testimonies for the Church. 2. köt. 468. o.).

Isten pecsétje, amely a szombat megtartásában nyilvánul meg, annak jele, hogy elfogadjuk Isten hatalmát az életünkben. „Amint Isten népe megpecsételtetik a homlokán – ez nem valamilyen látható pecsét vagy jel, hanem az igazságban való megalapozódás, mind értelmileg, mind szellemileg, hogy ne lehessen őket megingatni –, tehát amint Isten népe elpecsételtetik és felkészül a rostálásra, az el fog jönni” (Ellen G. White megjegyzése, The SDA Bible Commentary. 4. köt. 161. o.). Akkor készülünk fel az előttünk álló válságra, ha a Szentlélek elpecsételt bennünket. Jól tesszük, ha megfogadjuk Pál apostol intését: „És meg ne szomorítsátok az Isten Szentlelkét, aki által megpecsételtettetek a megváltás napjára” (Ef 4:30).

#### Gyakorlati alkalmazás

Elmélkedjünk: Homlokegyenest különbözik egymástól Isten pecsétje és a fenevad bélyege, mégis van bennük egy közös vonás: egyiket sem egy pillanat alatt kapják az emberek. A pecsét felvétele/elfogadása hosszú időn keresztül történik, mégpedig úgy, hogy elménk napról napra alakul át Krisztus képmására. „Mind szellemi, mind lelki életünk törvénye, hogy szemlélés által átalakulunk. Gondolatvilágunk fokozatosan alkalmazkodik ahhoz a témához, amellyel foglalkozunk” (Ellen G. White: A nagy küzdelem. Budapest, 1985, H. N. Adventista Egyház, 493. o.).

Jézust szemlélve és elménket átitatva Igéjének tanításaival egyre inkább hasonlóvá válunk hozzá. A jellem kialakulásához időre van szükség. Az értelmes, tartós kapcsolatok idővel alakulnak ki, és azok ápolása is időbe telik. Miközben Krisztus életén elmélkedünk, a Szentlélek munkálkodik bennünk, „megpecsételi” Isten országának elveit, hogy felkészüljünk a szombat parancsolata körüli végső próbára.

Isten pecsétjét nem kapja meg az ember egy pillanat alatt, de a fenevad bélyegét sem. A mindennapi megalkuvások, a dédelgetett bűnök, a szív rejtett bálványainak megtartása, a keresztényietlen magatartás ápolása – mind-mind a fenevad bélyegének elfogadásához vezet. Ha nem állunk meg a mai próbatételekben, a holnapi, még nagyobb próbákban biztosan elbukunk, amikor kényszeríteni fogják a fenevad bélyegének felvételét. Ahogy a régi adventista prédikátor, Luther Warren mondta: „Az egyetlen módja, hogy készen álljunk Jézus eljövetelére az, hogy felkészülünk és készen is maradunk.”

Gondolkodjunk Luther Warren mondásán! A következő héten imádkozzunk azért, hogy Isten mutasson rá életünkben mindarra, ami akadályoz a második adventre való felkészülésben!

`Jegyzetek`

---

#### Ellen G. White idézetek

Tapasztalatok és látomások, „Az állat jele” című fejezet.