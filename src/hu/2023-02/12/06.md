---
title:  A Szombat Próbája
date:  15/06/2023
---

Talán már most is történnek lépések az előttünk álló üldözés előkészítésére. 2012. június 6-án XVI. Benedek pápa sürgető felhívást intézett a római Szent Péter téren összegyűlt több mint tizenötezer emberhez. A vasárnap mindenképpen nyugalomnap legyen mindenki számára –mondta –, hogy így az emberek szabadon lehessenek együtt a családjukkal és Istennel. „A vasárnapot védve az emberi szabadságot védjük.” Ez természetesen nem ugyanaz, mintha mindenkitől megkövetelné a bibliai szombat helyett a vasárnap megünneplését, azt azonban mutatja, hogy a vasárnap „nyugalomnapnak” nevezése határozottan valós kérdés. Előbb-utóbb kiadnak ilyen törvényeket, és akik lelkiismeretesen engedelmeskednek Isten Igéjének és az igazi szombatot tartják meg, azokat kikiáltják a társadalom ellenségeinek. Ebben a válságos időben Isten hűséges népe az Úr kegyelme és ereje által szilárdan ragaszkodik meg­győződéséhez, hogy Istent követi. Nem hajolnak meg a nyomás alatt. Ők nem a fenevad bélyegét, hanem Isten pecsétjét fogják megkapni. A régi időkben pecséttel hitelesítették a hivatalos dokumentumokat. Nem lehet meglepő számunkra, hogy Isten pecsétje a törvényébe ágyazódik. Az ókori pecséteknek meghatározó, egyedi jellege volt. Ézsaiás próféta kijelenti: „Zárd le e bizonyságtételt, és pecsételd le e tanítást tanítványaimnak” (Ézs 8:16, ÚRK)!

`Olvassuk el 2Móz 20:8-11 verseit! A bibliai pecsét mely elemeit találjuk meg a szombat parancsolatában? Mennyiben különbözik a szombat parancsa a többitől?`

A negyedik parancsolatban megtalálható a hiteles pecsét három eleme. Először is a pecsét tulajdonosának a neve: „az Úr a te Istened” (2Móz 20:10). Másodszor a pecsét tulajdonosának a jogcíme: az Úr, aki „teremtett” (2Móz 2:11), Ő a Teremtő. Harmadszor pedig az a terület, amire kiterjed a fennhatósága: „az ég, a föld, a tenger és minden, ami azokban van” (2Móz 20:11). Jel 7:1-3 verse szerint Isten pecsétje csak a homlokra kerül, ami az értelmet szimbolizálja. Jézus tiszteletben tartja a választási szabadságunkat. Kér, hogy engedjük Szentlelkének formálni a gondolatainkat, mert így senki nem tud eltántorítani az Isten Igéjébe vetett hitünk horgonyától (Ef 4:30). Azok tehát a hűségesek, „akik megtartják az Isten parancsolatait és a Jézus hitét” (Jel 14:12). A parancsolatok között ott van a negyedik is, amit a fenevad meg akar változtatni.

Milyen állapotok kezdenek kialakulni már most, amelyek a vallásszabadságunk korlátozásához vezethetnek? Milyen akadályok vannak még ez előtt?

---

#### Ellen G. White idézetek

Sokan vannak, még a vasárnap kötelezővé tételének mozgalmában részt vevők között is, akik nem látják előre, mi is lesz e törekvés következménye. Nem döbbentek rá, hogy a vallásszabadság ellen küzdenek. Sokan soha meg nem értették a Biblia szombatjának kívánalmait, sem a vasárnap intézményének hamis alapzatát. A vallásos törvényhozást sürgető bármelyik mozgalom valójában engedmény a pápaságnak, amely pedig annyi század óta szívósan küzd a lelkiismeret szabadsága ellen.

A vasárnapünneplés mint keresztény intézmény a „gonoszság titkának” (2Thessz 2:6) köszönheti létrejöttét. A vasárnap kötelezővé tétele azoknak az elveknek a tényleges elismerése lesz, amelyek a pápaság sarokkövei. Amikor nemzetünk elárulja kormányzata elveit, mert elfogadja a vasárnap törvényét, akkor a protestantizmus kezet fog a pápasággal. Nem lesz ez más, mint új élet lehelése abba az önkényuralomba, amely régóta mohón lesi az alkalmat, hogy tettleges elnyomást zúdítson ránk. – Bizonyságtételek a gyülekezeteknek, 5. köt., 711. o.

Az utolsó napok küzdelmeiben Isten népével szemben összefognak az összes romlott hatalmak, amelyek elpártoltak Isten törvényétől. Ebben a harcban a negyedik parancsolat szombatja lesz a fő kérdés, mivel a törvény szerzője a szombat parancsában nevezi magát az ég és a Föld Teremtőjének…

Az Egyesült Államok protestánsai elsőként nyújtanak kezet a szakadékon át a spiritizmusnak; és átnyúlnak a mélység felett is, hogy a római hatalommal kezet fogjanak. E hármas szövetség hatására ez az ország követni fogja Rómát a lelkiismereti jogok sárba tiprásában. – Maranatha, 187. O.

Isten követői elpecsételtetnek a homlokukon – ez a pecsét vagy jel nem látható, de kifejezi értelmi és lelki megállapodottságukat az igazságban: nem lehet megingatni őket. Amint Isten népét elpecsételik, és felkészültek a rostálásra, a rostálás be is fog következni. Valójában már el is kezdődött. Isten büntetései már elérték a Földet, hogy tudhassuk, mi következik…

A tanítás mindenféle szele fúj majd, s ránk akarják erőszakolni a fenevad bélyegét. Akik általában meghajoltak a világ követelményei előtt, és a világi szokásokhoz szabták magukat, azok könnyebben behódolnak majd a földi hatalmaknak, minthogy kitegyék magukat a gúnynak, sértegetésnek, a börtönnel és halállal fenyegetésnek. Küzdelem dúl majd Isten és az emberek parancsai között, s ekkor választják el a gyülekezetekben az aranyat a salaktól. Akkor világosan meg lehet különböztetni a valódi istenfélelmet a látszattól és a hamisítványtól. Sok ragyogásáért nagyra tartott csillag fog kihunyni a sötétben. Polyvafelhőket hord majd a szél még onnan is, ahol mi csak tiszta búzát látunk. Mindazok, akik magukra öltik ugyan a szenthely díszeit, de nem öltöznek Krisztus igazságos tetteibe, szégyenteljes mezítelenségükben mutatkoznak majd meg. – Maranatha, 200. o.