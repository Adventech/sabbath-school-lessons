---
title:  Az Örökkévaló Evangélium
date:  08/04/2023
---

### E heti tanulmányunk
Máté 28:19-20; Apostolok cselekedetei 1:8; Róma 3:24-26; 1Korinthus 15:1-4; 1Péter 1:18-20;

> <p></p>
> Jelenések 14:6-12

„És egy másik angyalt láttam az ég közepén repülni, akinél az örökkévaló evangélium volt, és azt hirdette a föld lakosainak, minden nemzetségnek, törzsnek, nyelvnek és népnek” (Jel 14:6, ÚRK).

„Halld Izráel: az Úr, a mi Istenünk, egy Úr” (5Móz 6:4)! Ez volt az ősi Izrael világos, azonosítható és erős hitvallása, amikor a környező politeista, pogány népek számtalan fa és kő „istent” imádtak.

Az évszázadok során a Sema (ez az imádság neve, a héber „halld” szó után) éneklése emlékeztette a zsidókat arra a lelki látásra, ami néppé fogta őket össze és erősítette elhatározásukat, hogy megőrizzék sajátosságukat, egyediségüket mint az egyetlen igaz Isten imádói.

Jelenések 14. fejezete a hetednapi adventisták Semája, ez a bennünket azonosító hitvallás, ami meghatározza, hogy kik vagyunk népként, ez írja le küldetésünket a világban. Röviden: Jel 14:6-12 szakasza vázolja fel egyedi prófétai küldetésünket, ez fűti az evangélium hirdetése iránti szenvedélyünket.

Az e heti tanulmánnyal kezdünk bele Jel 14:6-12 szakaszának részletes vizsgálatába, méghozzá a kegyelem szemüvegén át, miközben hallgatjuk, amint Isten a szívünkhöz szól.

---

#### Ellen G. White idézetek

Isten műve minden időben egy és ugyanaz, ámbár vannak a fejlődésnek különböző fokozatai és hatalmának különböző kinyilatkoztatásai, hogy megfeleljenek az emberek szükségleteinek az egymást követő korszakokban. Az első evangéliumi ígérettől a patriarkális és Izrael korszakain át a jelenkorig, Isten szándékai fokozatosan bontakoztak ki a megváltás tervében. A zsidó törvény által előírt szokásokban és szertartásokban kiábrázolt Krisztus ugyanaz, mint aki az evangéliumban feltárja magát előttünk. Azok a felhők elvonultak, amelyek beborították isteni formáját; a köd eloszlott és az árnyék eltűnt, így most a világ Megváltója önmagát kinyilatkoztatva áll előttünk. Az a Krisztus, aki a Sínai-hegyről jelentette ki a törvényt, és aki Mózesnek átadta a szertartási törvény előírásait, ugyanaz a Krisztus, mint aki elmondta a Hegyibeszédet.

Az Isten iránti szeretet alapelvei, amelyek a törvény és a próféták alapja, csak megismétlései azoknak, amiket Mózes útján mondott a héber népnek: „Halld Izrael: az Úr, a mi Istenünk, egy Úr! Szeressed azért az Urat, a te Istenedet teljes szívedből, teljes lelkedből és teljes erődből.” „Szeresd felebarátodat, mint magadat.” (5Móz 6:4–5; 3Móz 19:18) Mindkét rendelkezésben a tanító egy és ugyanazon Úr, a mi Urunk Jézus Krisztus. Isten követelései és uralkodásának alapelvei is ugyanazok. Minden őtőle ered, „akinél nincs változás, vagy változásnak árnyéka” (Jak 1:17). – Pátriárkák és próféták, 373. o.

Krisztus eljön másodszor is, ezúttal üdvözítő hatalommal. Az embereket erre az eseményre felkészítőleg elküldte az első, második és harmadik angyal üzenetét. A három angyal az igazságnak azon elfogadóit képviselik, akik hatalommal hirdetik az örömhírt a világnak. – A Te Igéd igazság, 7. köt., 978. o.

A hármas angyali üzenet a próbatétel üzenete. Az őszinte szív számára ellenszert képez a világ bűnei és gonoszsága ellen. Hatékonyságát nem csökkentheti sem a környezet, sem a nélkülözés, sem a közöny vagy az előítéletek, mert tökéletesen alkalmazkodik az emberi szükségletekhez.

A nagyon fontos evangéliumi üzenet hirdetése Krisztus tanítványainak a kötelessége. Egyesek egyféleképpen fognak munkálkodni, mások a mű más ágazataiban tevékenykednek aszerint, hogy mire hívta és hová vezette őket az Úr. Nem fogja mindenki ugyanazt a munkát végezni, mégis mindannyian egyesítik erőiket. Isten élő Igéjét kell hirdetni az egész világon. Az evangélium nagy erőkkel fog terjedni, amit Isten Lelkének megnyilvánulásai kísérnek. Munkásaink mennyei elhívottakként és élő hatalmakként fogják kinyilatkoztatni Isten tervét. A dicsőséges evangélium Igéjét a maga isteni értelmezésében kell hirdetni. Jó- és együtt érző cselekedeteink révén is az evangélium elveit kell magyaráznunk erővel telten. – The Upward Look, 277. o.