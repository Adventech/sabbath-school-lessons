---
title:  Missziós Mozgalom
date:  13/04/2023
---

Az első adventisták a Biblia figyelmes, komoly tanulmányozása közben egyre jobban megértették ezeknek az üzeneteknek a jelentőségét. Felfogták, hogy Istennek üzenete van pontosan ennek a nemzedéknek a számára, sürgető, végidei üzenet, amit minden nemzedéknek, törzsnek, nyelvnek és népnek hirdetni kell, így készítve fel a világot Krisztus visszatérésére. Kezdettől fogva a hármas angyali üzenet volt az adventista misszió ösztönzője.

1874-ben küldte el a Generál Konferencia az első misszionáriust Európába. Ellen G. White azt írta John Andrewsról, hogy „ő a legképzettebb ember a soraink között.” Andrews legalább hét nyelven beszélt, kívülről tudta az egész Újszövetséget és az Ószövetség legnagyobb részét. Kiváló tudós, termékeny író, nagy hatású prédikátor és képzett teológus volt. Vajon miért kellett egy ilyen embert elküldeni oda, ahol csak kevés hívő volt? Miért kellett a „legképzettebb” embert elküldeni egy ismeretlen misszióterületre? És ő vajon miért akart odamenni? Néhány évvel korábban meghalt a felesége. Miért akarta hátrahagyni a családját és a barátait Amerikában, hogy két gyermekével elhajózzon egy idegen országba, mindent kockára téve Krisztus ügyéért?

Ennek csak egy oka van. Hitte, hogy Jézus hamarosan visszajön és a vég­idei igazság üzenetének el kell jutnia az egész földre.

Történelmünk során a legkiválóbb, legjobb embereink a világ végére is elutaztak, hogy hirdessék Isten végidei üzenetét: tanárok, egészségügyi dolgozók, lelkészek, földművesek, szerelők, ácsok és iparosok. Voltak közöttük egyházi alkalmazottak és mások, gyülekezetek tagjai, akik hittek Jézus közeli visszatérésében.

`Olvassuk el Mt 24:14, ApCsel 1:8 és Jel 14:6 verseit! Milyen hasonlóságokat találunk ezekben az igékben?`

Az örökkévaló evangélium hirdetése földrajzi határvonalakon átível, egészen a föld legeldugottabb részeire is elér. Eljut minden nyelvű és kultúrájú emberhez, végül pedig a hatása érezhető az egész világon. Lelkesítő tudni, hogy az üzenetünk az ENSZ által számontartott kétszázharmincöt ország közül eddig eljutott több mint kétszáztízbe.

Mi lehet a te szereped, és hogyan tölthetnéd be még jobban, hirdetve a hármas angyali üzenetet „minden nemzetségnek, törzsnek, nyelvnek és népnek” (Jel 14:6, ÚRK)?

---

#### Ellen G. White idézetek

Nagy munka lett ránk bízva: hirdetnünk kell a harmadik angyal üzenetét minden nemzetnek, minden nyelvnek és minden népnek. De csak kevés misszionáriusunk van. Az országból és külföldről is egyre több misszionáriust igényelnek az emberek. Fiatalok és felnőttek egyaránt az Úr szolgálatába állhatnak, és egyesült erővel tehetnek eleget a szükségleteknek… Ha testünket és elménket az Úr szolgálatába állítjuk, ha engedelmeskednünk törvényeinek, akkor Ő megszentelt erkölcsi erőt ad azon munka végzésére, amit felvállaltunk. – Counsels to Parents, ­Teachers and Students, 209. o.

Isten felszólítja egyháza minden tagját, hogy lépjen az Ő szolgálatába. Ha az igazságot nem élik és nem osztják meg másokkal, elveszíti életadó, gyógyító erejét. Mindenkinek meg kell tanulnia dolgozni, és a terhek hordozóiként kell megállnia az őrhelyén. Az egyházhoz csat­lakozó minden személynek egy újabb munkássá kell válnia, hogy hozzájárulhasson a nagy megváltási terv véghezviteléhez. Az egyház egységes egészként dolgozzon tökéletes összhangban, hogy élő és tevékeny missziós erőt képezhessen…

Mennyei törvényszerűség, miszerint amikor kapunk, akkor tovább kell adnunk másoknak is. A keresztény ember mások áldására kell éljen, és akkor ő maga is áldásban részesül. „A mással jóltevő ember megkö­véredik; és aki mást felüdít, maga is üdül.” (Péld 11:25) Ez nem csak egy közönséges ígéret, hanem Isten uralmának törvénye, amely által szüntelen bő áldásainak áradatát kínálja fel, hogy azok visszatérhessenek az Áldásadóhoz. Ezen kötelesség betöltése a keresztény misszió erejét képezi. – In Heavenly Places, 317. o.

Tanúim lesztek (Csel 1:8) – Jézusnak ezek a szavai nem veszítettek erejükből. Üdvözítőnk hűséges tanúkat keres a vallási formaságok napjaiban – azonban még Krisztus hitvalló követei közül is milyen kevesen vannak készen, hogy Mesterükről hűséges, személyes bizonyságot tegyenek! Sokan elbeszélik, hogy az elmúlt generációk jó és nagy emberei mit tettek, kockáztattak, szenvedtek és örültek. Ékesszólóan vázolják az evangélium erejét, amely másokat képesített, hogy nagy szomorúságban is boldogok legyenek, és a legádázabb kísértésekben is helytálljanak. Azonban míg más keresztényeket olyan komolyan mutatnak be Jézus tanúiként, nekik nincs saját, friss, időszerű tapasztalatuk, amelyet elmondhatnának.

Krisztus prédikátorai, mit mondhattok magatokról? Milyen lelki harcokat éltetek át, amelyek javatokra, mások üdvére és Isten dicsőségére szolgáltak? Ti, akik állítjátok, hogy közlitek a világgal az utolsó kegyelmi üzenetet, milyen tapasztalatokat szereztetek az igazság ismeretében, és milyen hatással volt az a szívetekre? Tanúskodik-e jellemetek Jézusról? Tudtok-e beszélni a krisztusi igazság finomító, nemesítő, megszentelő befolyásáról? Mit láttok és éreztek Krisztus erejéből?…

Krisztusba, mint személyes Üdvözítőbe vetett hit nélkül lehetetlen, hogy hitetek a kétkedő világban érezhetővé váljon. Ha bűnösöket akartok a sebesen rohanó árból menteni, lábatok nem állhat süppedő talajon. – Az evangélium szolgái, 273–274. o.