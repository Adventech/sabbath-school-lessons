---
title:  Az „Örökkévaló” Evangélium
date:  10/04/2023
---

Figyeljük meg, mivel kezdődik Jel 14:6, a hármas angyali üzenet eleje: az „örökkévaló” evangéliummal. Amennyiben nem sikerül megértenünk az evangélium mélységét, nem fogjuk meglátni a hármas angyali üzenet lényegét. Nem foghatjuk fel egészen az Isten ítéletének órájáról szóló üzenetnek, vagy Babilon bukásának, vagy a fenevad bélyegének kérdéseit, ha nem látjuk tisztán az evangélium lényegét.

`Olvassuk el Róm 3:24-26, 5:6-8 és 1Kor 15:1-4 verseit! Hogyan mutatkozik meg az „örökkévaló evangélium” ezekben a részekben? Minek a reménye tárul itt elénk?`

Az evangélium lélegzetelállítóan jó hír: Krisztus meghalt a bűneinkért, feltámadt dicsőségben, szeretete, gondoskodása mindig körülvesz. Kiontott vérébe és feltámadásának erejébe vetett hit által megszabadulunk a bűn büntetésétől és hatalmából is. Pál apostol gondolatai elmerültek Krisztusban, Ő a középpontja tanításának és prédikálásának. A megfeszített Krisztus váltotta meg múltbeli vétkeinek kárhoztatásától, a feltámadott Krisztustól nyert erőt a jelenre és a visszatérő Krisztus adott neki reményt a jövőre nézve. 

Figyeljünk meg négy pontot a Római levél idézett szakaszaiban!

1) Isten ingyen, kegyelemből igazít meg. 2) A kegyelem Isten igazságának kinyilatkoztatása. 3) Az igazul meg kegyelemből, aki hit által elfogadja Jézust. 4) Isten már akkor bemutatta szeretetét irántunk, amikor még bűnösök voltunk.

Krisztus kegyelmét nem érdemeljük meg, nem vagyunk rá méltók, nem dolgozhatunk meg érte. Jézus olyan gyötrelmes, fájdalmas halált halt, amit az elveszett bűnösök tapasztalnak majd. Őt érte az Atya bűnnel szembeni haragjának vagy ítéletének teljessége. Isten azért fordult el tőle, hogy minket elfogadhasson. A minket megillető halált szenvedte el, hogy mi az Ő életét élhessük. Meglepő tehát, hogy az üdvösséget szükségképpen hit által nyerjük, a törvény cselekedetei nélkül? Ugyan mit adhatnánk hozzá akár a legjobb szándékból fakadó tetteinkkel, Szentlélekkel teljes cselekedeteinkkel ahhoz, amit Krisztus tett értünk a kereszten? Már az idők kezdete előtt készen állt Isten megváltási terve (Ef 1:4; 2Tim 1:9; Tit 1:2), ezért is nevezik „örökkévaló” evangéliumnak. Isten már a világ teremtése előtt tudta, hogy mi fog történni, ezért állította fel a megváltási tervet a válság kezelésére, még mielőtt az bekövetkezett.

---

#### Ellen G. White idézetek

„Mindaz, aki az igazságból való, hallgat az én szómra” – mondta Jézus (Jn 18:37). Mivel a mennyei udvarokban és az égi Szenthelyen lakozott Istennel, az igazság minden eleme Őbenne találtatott. Istennel volt. Korlátozott elme nem értheti meg teljességében, amikor a missziós törekvések során bemutatják Jézust, a megfeszítettet. „És ő megsebesíttetett bűneinkért, megrontatott a mi vétkeinkért, békességünknek büntetése rajta van, és az ő sebeivel gyógyulánk meg.” (Ésa 53:5) „Mert azt, aki bűnt nem ismert, bűnné tette értünk, hogy mi Isten igazsága legyünk őbenne.” (2Kor 5:21) A bűneinkért keresztre szegezett Krisztus, a halálból feltámadt Krisztus, a mennybe Közbenjárónként felment Krisztus – az üdvösség azon tudományát képezi, amit el kell sajátítanunk, és másoknak is tovább kell adnunk. Ez legyen a missziómunkánk.

Krisztus keresztjét tanítsátok újból és újból minden diáknak! Hány ember hiszi azt a kereszttel kapcsolatosan, amit valóban hinni kellene? Hányan tanulmányozzák és ismerik igazából a kereszt jelentőségét? Egyáltalán élhet-e a keresztény ebben a világban Krisztus keresztje nélkül? Emeljétek magasba a keresztet, és tegyétek azt az igazi nevelés alapkövévé. – Counsels to Parents, Teachers and Students, 22–23. o.

Isten bőséges kegyelmet biztosított annak érdekében, hogy a hívő lélek tiszta maradhasson a bűnöktől. Az egész menny rendelkezésünkre áll határtalan forrásaival. Merítenünk kell a megváltás kútjából! Krisztus a törvény vége az igazságra mindazok számára, akik hisznek. Önmagunkban bűnösök vagyunk, de Krisztusban igazak. Miután Isten nekünk tulajdonítja Krisztus igazságát, igaznak jelent ki minket, és úgy bánik velünk, mint igazakkal. Szeretett gyermekeiként tekint ránk. Krisztus munkálkodik a bűn hatalma ellen, és ahol a bűn növekszik, a kegyelem megsokasul. „Megigazulván azért hit által, békességünk van Istennel, a mi Urunk Jézus Krisztus által, aki által van a menetelünk is hitben ahhoz a kegyelemhez, amelyben állunk; és dicsekedünk az Isten dicsőségének reménységében.” (Róm 5:1–2) – Szemelvények Ellen G. White írásaiból, 1. köt., 394. o.

„Aki megtartott minket, és hívott szent hívással, nem a mi cselekedeteink szerint, hanem az ő saját végezése és kegyelme szerint, amely adatott nékünk Krisztus Jézusban örök időknek előtte.” (2Tim 1:9)

A kegyelem célja és terve öröktől fogva létezik. A világ teremtése óta Isten eltökélt szándéka volt az isteni akarat teljesítésének képességével felruházott ember megteremtése. Azonban az ember hibái és annak minden következménye sem volt elrejtve Isten elől, de mind­ezek Őt nem akadályozták meg örök célja véghezvitelében. Tudta, hogy az Úr meg fogja alapozni örökkévaló trónját. Isten ismeri a kezdetet és a véget… A megváltás gondolata tehát nem utólagosan merült fel. A megváltás öröktől fogva létező cél volt, nem csupán parányi világunk, hanem minden, az Isten által teremtett világ áldására. – Isten csodálatos kegyelme, 129. o.