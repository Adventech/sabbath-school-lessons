---
title: Történet
date: 14/04/2023
---

#### RÓZSASZÍN HAJ ÉS ISTEN

_Andrew McChesney_

Ukrajnában napokkal a tanév kezdete előtt egy édesanya felhívta egy hetednapi adventista általános iskola igazgatóját. „Nem tudok semmit a vallásról, sem a vallási felekezetekről – mondta. – Csak láttam a táblát az iskolájuk előtt, amelyen ez állt: »keresztény iskola«, és biztos vagyok benne, hogy ez az, amit kerestem.” Az igazgatót kíváncsivá tette a hívás, és további információt kért. Az anya elmondta, hogy amikor kislányával, Natasával volt várandós, gyakran gondolt arra, hogy egy nap majd egyházi iskolába küldi a gyermekét. Ateista lévén zavarta ez a folyton visszatérő gondolat. Amikor Natasa elérte az iskoláskort, az anya beíratta egy magániskolába, amely a kreativitás fejlesztését, teljes szabadságot és fegyelem nélküli légkört ígért. Natasa édesanyja akkor riadt meg, amikor kislánya a második osztályban bejelentette, hogy rózsaszínűre akarja festetni a haját. Aggódott, hogy a fegyelem teljes hiánya árthat a lánya jövőjének. Aztán amikor meglátta az adventista iskola tábláját, eszébe jutottak korábbi gondolatai, és elhatározta: „Azt akarom, hogy a gyermekem ebbe az iskolába járjon.”

Natasa a harmadik osztályt öt másik gyerekkel kezdte, akik mind adventista családból származtak. A Biblia olvasása és a reggeli áhítatokon való részvétel újdonság volt számára. Néhány héttel a tanév után édesanyja felhívta az igazgatót, hogy elmondja, nagyon örül a lányában végbement változásoknak. Információt kért az adventista hitről. „Natasa adventista szeretne lenni, és én szeretném tudni, milyen változásokra van szükség az életünkben. Én is szeretnék adventista lenni” – mondta az anya. Ez a család új útra lépett.