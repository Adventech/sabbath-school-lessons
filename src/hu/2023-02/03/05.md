---
title:  Az Egész Világra
date:  12/04/2023
---

`Olvassuk el újból Jel 14:6 versét! Milyen körben kell hirdetni az örökkévaló evangéliumot? A válasz miért fontos egyházunk és küldetésünk szempontjából?`

Az első angyal sürgető, végidei üzenete szerint az „örökkévaló evangéliumot” hirdetni kell minden nemzetségnek, törzsnek, nyelvnek és népnek. Ez a misszió olyan hatalmas, nagyívű és olyannyira átfogó, hogy mindent felölel. A legnagyobb erőfeszítéseket igényli és teljes elköteleződést. Elvezet bennünket az önös érdekeinkbe való belefeledkezésből Krisztus szenvedélyes szolgálatához. Nálunk hatalmasabb az, ami inspirál, és a saját szűk gondolataink keretei közül hatalmasabb látáshoz vezet.

`Olvassuk el Mt 28:19-20 verseit! Hogyan illeszkedik ez a rész az első angyal üzenetéhez?`

Paul David Tripp: A Quest for More: Living for Something Bigger Than You című könyvében minden ember pszichikai szükségletét taglalja, hogy valamilyen, önmagán túlmutató dolog része legyen. „Az emberek arra teremtettek, hogy részei legyenek a saját életüknél valami hatalmasabbnak. A bűn következtében az életünket leszűkítjük önmagunk korlátai közé. Krisztus azért árasztja ki kegyelmét, hogy kiszabadítson bennünket kicsiny, csak magunkra összpontosító birodalmunk klausztrofóbiás börtönéből, és így szabadon élhessünk Isten országának örök céljaiért és megelégítő örömeiért.”

Nincs annál ösztönzőbb, eredményesebb, kielégítőbb, mint ha részei lehetünk egy isteni mozgalomnak, amit a gondviselés emelt fel, hogy valami jóval nagyobb, hatalmasabb feladatot végezzen el annál, mint amit bármelyik ember önmagában véghezvihetne. A Jelenések 14. fejezetében található isteni parancs a legnagyobb megbízatás, amit az Úr az egyháznak adott. Komoly, fontos felkérés, hogy a menny legfőbb feladatának végzésére szánjuk az életünket: mutassuk be Isten végtelen szeretetét közvetlenül Jézus visszatérése előtt. 

Milyen tapasztalatunk volt azzal, amikor önös érdekeinken túlmenően valami nagyobb dologban vettünk részt? Ez az élmény hogyan segít, hogy jobban megértsük a mai rész lényegét? Ugyan mi lenne annál fontosabb, mint amikor a kozmosz Teremtője hív, hogy örökre szóló változást mozdítsunk elő a világban?

---

#### Ellen G. White idézetek

Isten a zsidó népet tette a szent igazság megőrzőjévé. A farizeizmus azonban az egész világ legfelsőbbrendűnek látszó, legegyedülállóbb álkegyes embereivé formálta őket. Minden, ami a papokkal és a főemberekkel összefüggésben állt – a ruháik, a szokásaik, szertartásaik, a hagyományaik –, alkalmatlanná tette őket arra, hogy a világ világossága legyenek. Úgy tekintették magukat, a zsidó népet, mint magát a világot. Krisztus azonban azzal bízta meg tanítványait, hogy olyan hitet és istentiszteletet hirdessenek, amelynek nincs dolga a kasztokkal vagy az országokkal; olyan hitet, amely elfogadható minden nép, minden nemzet és az emberek minden osztálya számára…

Krisztus megbízta tanítványait, hogy végezzék azt a munkát, amit rájuk hagyott, és Jeruzsálemben kezdjék el tevékenységüket. Jeruzsálem volt a színtere az emberért történt legmélyebb megaláztatásának. Jeruzsálemben szenvedett, itt vetették el, és itt ítélték kereszthalálra. Júdea volt Krisztus szülőföldje. Itt öltötte magára az emberi alakot, itt járt és élt együtt az emberekkel, és csak néhányan ismerték fel, hogy a menny közeljött a Földhöz, mikor Jézus közöttük volt. Ezért a tanítványok munkálkodásának Jeruzsálemben kellett elkezdődnie. – Jézus élete, 819–820. o.

Mindazok, akik az evangélium üzenetét szívükbe fogadják, vágyakoznak hirdetésére. Krisztus iránti szeretetüknek, amely a mennyből ered, kifejezést kell adniuk. Azok, akik felöltözték Krisztust, elmondják tapasztalataikat. Elmondják, hogyan vezette éhező, szomjazó lelküket a Szentlélek lépésről lépésre, Isten és Jézus Krisztus ismeretére. Elmondják, mit eredményezett igekutatásuk, imádkozásuk, vívódásuk, és elismétlik Krisztus szavait: „Megbocsáttattak néked a te bűneid!” Nem természetes, ha valaki ezeket a dolgokat titokban tartja. Akiket betöltött Krisztus szeretete, nem hallgatják el őket.

Az Úrtól kapott szent igazság nagyságához mérten vágyakoznak arra, hogy mások is részesüljenek ugyanabban az áldásban. Miközben megismertetik másokkal Isten ajándékainak gazdag kincsestárát, Krisztus egyre többet ad nekik ezekből az ajándékokból. – Krisztus példázatai, 125. o.

Mielőtt Krisztus visszament a mennybe, utolsó földi szolgálataként azzal a küldetéssel bízta meg követeit, hogy igazságát vigyék el az egész világra. Utolsó szavaival próbálta a tanítványok elméjébe vésni, hogy rájuk lett bízva a világnak szóló mennyei üzenet.

Ha mi, akik a próbaidő végén élünk, felismerjük, hogy milyen lelkesedéssel dolgozott Krisztus az evangélium hirdetése érdekében, fáradhatatlanul kell dolgoznunk azért, hogy a veszendő lelkeknek felkínáljuk az élet kenyerét…

Csupán kevés idő áll a rendelkezésünkre, hogy felkészülhessünk az örökkévalóságra… Istentől nem azért kaptunk világosságot, hogy csak magunknak tartsuk meg. Összhangban kell dolgoznunk Krisztus minden tanítványával, hogy elvigyük az igazság világosságát az egész világra. – In Heavenly Places, 317. o.