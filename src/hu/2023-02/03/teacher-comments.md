---
title:  Tanítói melléklet
date: 14/04/2023
---

#### Áttekintés

Az e heti tanulmányban elkezdjük a három angyal üzenetének részletes vizsgálatát Jel 14:6-12 szakasza alapján. A Szentírás az angyalokat Isten hírvivőiként ábrázolja. A jelenések könyvében az ég közepén repülő angyalok azt jelképezik, hogy az üzenet isteni eredetű, amit gyorsan el kell vinni a föld végső határáig. A hirdetést természetesen Isten végidőben élő népe végzi.

Az ítélettel összekapcsolt örökkévaló evangélium üzenete gyorsan eljut az egész világra. Heti leckénk egyik központi témája az, hogy kutassuk az evangélium üzenetének mélységeit. Mi az evangélium? Miért nevezi a Szentírás örökkévalónak? Miért kell a föld minden lakójának megkapnia a lehetőséget arra, hogy válaszoljon a hívására? Miért ettől a választól függ minden egyes személy üdvössége, aki a történelem utolsó napjaiban él? E heti tanulmányunk választ ad ezekre a kérdésekre és segít mélyebben megértenünk az „örökkévaló evangélium” fogalmát.

A tanulmány második témája az lesz, hogy milyen missziót bízott Krisztus a végidei egyházára. Az ég közepén repülő angyal, akinél az örökkévaló evangélium van, „minden ágazatnak, nyelvnek és népnek” hirdeti a végidei igazságot (Jel 14:6). Mély üzenete van ennek. Arra hív bennünket, hogy a legjobbat adjuk Isten országa számára, működjünk együtt Krisztussal az emberiségnek szóló utolsó felhívás közvetítésében, a fontossági sorrendünkben első legyen az elveszettekért végzett misszió, mert Isten számára is ez a legfontosabb.

#### Kommentár

Isten az elfogadása pecsétjét helyezi gyermekeire, hogy az igazit meg lehessen különböztetni a hamistól. Az ősi Izrael napjaiban, amikor a környező pogány népek sokistenhívők voltak és számos bálványt imádtak, Izraelnek világos, beazonosítható hitvallása volt, amit 5Móz 6:4-ben olvashatunk. Ez a „Sema”.

A héber családok naponta kétszer, reggel és este ismételték el az igét: „Halld meg, Izráel: az ÚR, a mi Istenünk az egyetlen ÚR” (5Móz 6:4)! Rabbinikus fordításban: „Halljad Izrael, az Örökkévaló, a mi Istenünk, az Örökkévaló egy” (IMIT, Dr. Bernstein Béla ford.)!

„Halljad Izrael!” – Száműzetésük évszázadain át a Sema ismétlése emlékeztette őket arra a lelki látásra és útra, ami nemzetként egyben tartotta őket. Ez erősítette őket, hogy ellenálljanak minden arra irányuló kísértésnek, hogy elveszítsék lelki látásukat és letérjenek a helyes útról.

5Móz 6:4 szavait elsőként tanították meg a héber gyermekeknek az ősi Izraelben, amikor beszélni tanultak. A héber anyák arra oktatták kisgyermekeiket, hogy elalvás előtt azt ismételgessék.

A hitből fakadó identitástudat erejét bizonyítja az alábbi példa is. A történet rögtön a második világháború befejezése után esett meg, 1945-ben. Néhány vezető rabbi keresztény árvaházakat látogatott meg azzal a céllal, hogy zsidó gyermekeket találjanak. A háború alatt sok európai zsidó szülő keresztény árvaházakban helyezte el gyermekeit, hogy megmentsék őket a náciktól. Abban reménykedtek, hogy később, a háború után újra magukhoz vehetik őket, vagy ha nem élnék túl a háborút, legalább a család túlélői vagy barátai megtalálhatják majd őket.

A háború után az árvaházakat működtető papok és apácák nagy része nem volt hajlandó visszaadni a zsidó gyerekeket a családjuknak. Többször letagadták, hogy felügyeletük alá zsidó gyerekek tartoznának. Egy ilyen látogatás alkalmával a vezető rabbi megkérte az árvaházat vezető papot, hogy hadd térjen vissza este, amikor a gyerekek már alváshoz készülődnek. A pap vonakodva bár, de beleegyezett. Amikor a rabbi este belépett a gyerekek hálótermébe, az ágyak között sétálva a Sema héber szavait kezdte ismételgetni. A gyerekek közül egyre többen kiáltottak fel: „Anya!” – és sokan maguk is mondani kezdték a Semát. A papokat ez egészen meglepte. A gyerekek nem felejtették el, hogy zsidó édesanyjuk minden este a Sema szavaival altatta őket. Az intézményt vezető papnak nem volt más választása, mint bevallani, hogy „tévedett”, így Izrael elveszett gyermekei visszatérhettek népükhöz és a Tórához.

A gyerekek tudatába kitörölhetetlenül beleégtek a szavak, amelyek bizonyították zsidó identitásukat. „…az ÚR, a mi Istenünk az egyetlen ÚR” (5Móz 6:4)!

A hármas angyali üzenet: a mi gyülekezőhelyünk

A hetednapi adventisták számára a hármas angyali üzenet a Sema, a gyülekezőhelyünket jelenti. Ebben van hitünk identitás nyilatkozata. Ez határozza meg, mit képviselünk Isten népeként, megfogalmazza küldetésünket a világban.

Különleges prófétai küldetésünk vázlatát látjuk Jel 14:6-12 szakaszában, és itt találjuk az inspirációt, a lelkesítést is, hogy hirdessük az evangéliumot az egész világnak. Ellen G. White így ír erről: „Isten különös értelemben őrállókul és világosság hordozóiul helyezte a világba a hetedik napi adventistákat. Rájuk bízta a pusztuló világnak szóló utolsó figyelmeztetést. Isten Szavából csodálatos világosság ragyog. Rájuk bízta a legünnepélyesebb, legfontosabb feladatot, az első, a második és a harmadik angyal üzenetének hirdetését. Nincs más, ami ilyen fontos lenne. Nem engedhetik meg, hogy más kösse le figyelmüket” (Testimonies for the Church. 9. köt. 19. o.).

Ezek az üzenetek sürgetőek, örökkévaló jelentőséggel bírnak és az egész világnak szólnak. Lényegük az örökkévaló evangélium. Mi az evangélium? Örökkévaló örömhír, amely Krisztus életéről, haláláról, feltámadásáról, főpapi szolgálatáról és közeli visszajöveteléről szól. Örömhír arról, hogy Jézus megszabadít bűneinkből és erőt ad a győzelemhez. Megérteni az evangéliumot azt jelenti, hogy megértjük Isten irántunk való, el nem múló, felmérhetetlen, kimeríthetetlen szeretetét. Az evangélium Isten szívéből fakad. Mielőtt kerestük volna, Ő már előbb keresett minket. Mielőtt egy mozdulatot tettünk volna felé, Ő már vonzott bennünket szeretetének hatalmával. János apostol ezekkel az emlékezetes szavakkal tesz bizonyságot erről: „Nem abban van a szeretet, hogy mi szerettük Istent, hanem hogy ő szeretett minket, és elküldte az ő Fiát engesztelő áldozatul a mi bűneinkért” (1Jn 4:10). „Isten pedig a hozzánk való szeretetét abban mutatta meg, hogy Krisztus meghalt értünk, amikor még bűnösök voltunk” (Róm 5:8) – mondja Pál.

Az evangélium beszámolója szerint Isten megtette az első lépéseket megváltásunk érdekében Krisztusban. Ő olyan tökéletes életet élt, amilyet nekünk kellene és úgy halt meg, ahogyan nekünk kellene. Magához vonz Szentlelke által, szeretete, kegyelme és hatalma által átalakítja az életünket. A kereszt révén megtört felettünk a bűn hatalma. Ha befogadjuk szívünkbe Isten kegyelmét, elfogadjuk áldozatát és hiszünk az örök élet ígéretében, akkor fiai és lányai leszünk.

Az örökkévaló evangélium üzenete a hármas angyali üzenet lényege, ami Jézusról szól. Arra vezet, hogy az emberi büszkeséget, önigazultságot elhagyva teljes mértékben Jézusban bízzunk az üdvösségünket illetően. Arra vezet, hogy hit által elfogadjuk igazságát a saját gonoszságunk helyett és úgy menjünk Jézushoz, ahogy vagyunk, aki azonban nem hagy abban az állapotban bennünket. Jézus szeretetére válaszolva vágyni fogunk arra, hogy istenfélő életet éljünk. Kegyelme nemcsak a múltunkat fedezi el, hanem dinamikus elvként működik az életünkben, hatalmat ad az engedelmességre. Pál apostol világossá teszi: „Általa kegyelmet és apostolságot kaptunk, az ő nevében való hit engedelmességére” (Róm 1:5). Isten kegyelme arra tanít, hogy „mértékletesen, igazságosan és istenfélően éljünk a jelenvaló világon” (Tit 2:12). Ez az evangélium lélegzetelállítóan jó híre!

Amikor tapasztaljuk, hogy kegyelme által megment, lenyűgöz szeretetével és átalakít hatalmával, az lesz a természetes reakciónk, hogy elmondjuk másoknak is, amit Krisztus tett értünk. Keresztény bizonyságtevésünk Isten szeretetétől túlcsorduló szívünkből ered. Amikor az evangélium megtöri kemény, bűntől szennyezett szívünket, akkor vágyunk arra, hogy beszéljünk kegyelmének történetéről. Az örökkévaló evangélium megértése az alapja annak, hogy bizonyságot tegyünk a világnak. Jel 14:6 evangéliuma, amit hirdetnünk kell a föld végső határáig, olyan evangélium, aminek erejét mindnyájan személyesen tapasztaltuk az életünkben. E heti tanulmányunk célja, hogy megértsük, tapasztaljuk és hirdessük az evangéliumot Krisztus közeli visszajövetelének fényében.

#### Gyakorlati alkalmazás

Személyes elmélkedésre: A tanulmány átvétele közben talán felmerült egyesekben, hogy biztos-e az üdvösségük. Talán nem bíznak benne, hogy Isten megbocsátotta a bűneiket. Talán mély fájdalmat éltek át, ezért kérdezik: „Hol volt Isten, amikor a sötét völgyekben jártam?” Az is lehet, hogy valaki titkolt szokásokkal vagy negatív viselkedési mintákkal küzd, képtelen legyőzni azokat.

Emlékeztessük őket, hogy az evangélium mindenkinek szól. Krisztus értük is meghalt. Szeretetét, kegyelmét és erejét minden gyermekére kiárasztja.

Kérjünk meg egy önként jelentkezőt, hogy olvassa fel hangosan az alábbi Ellen G. White idézetet: „Oly bűnös, tehetetlen és alárendelt állapotban, amilyenben éppen most vagyunk, jöjjünk Jézushoz. Mint tehetetlen, bűnös emberek jelenhetünk meg előtte, és bűnbánóan lábaihoz borulhatunk. Szeretetének karjával átölel, sebeinket bekötözi és minden tisztátalanságunktól megtisztít, mert ebben gyönyörködik” (Jézushoz vezető út. Budapest, 2013, Advent Kiadó, 40. o.). Ez az evangélium szépsége. Nem kell félnünk. Jézus nem áll ott a bűntudat ostorával, hogy kárhoztasson minket. Inkább tárt karokkal várja, hogy átölelhessen szeretetével, megbocsáthasson, erőt adhasson és erős bizonyságtevőkként kiküldhessen tanúskodni kegyelmének dicsőségéről.

Kérjük meg a csoport tagjait, hogy gondolják át magukban az alábbi kérdéseket ott, a helyszínen, illetve a következő héten:

1.  Van-e üdvbizonyosságom most, ebben a pillanatban? Ha igen, miért? Ha nincs, mi tart vissza attól, hogy elhiggyem: Jézus vár rám, hogy bekötözze sebeimet és szeretetének karjával átöleljen?

2.  Hogyan tettem tanúságot ezen a héten másoknak Isten megbocsátásáról, kegyelméről és szeretetéről? Hogyan mutathatnám be még kreatívabban az emberek iránti kegyelmét a környezetemben?

`Jegyzetek`