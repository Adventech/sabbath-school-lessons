---
title:  A Kegyelem Története
date:  11/04/2023
---

A hármas angyali üzenet a kegyelem története, ami a Megváltó felmérhetetlen szeretetéről szól. Jézus annyira szeret bennünket, hogy inkább vállalta a poklot, mint hogy bármelyikünket is hagyjon elveszni. Ez a határtalan, mérhetetlenül mély, felfoghatatlan, el nem múló, végtelen szeretet története. 

Istent soha semmi nem éri meglepetésként, nincs kitéve az emberi döntések változó szeleinek. Amint már láttuk, nem valamiféle későn jött gondolat volt a terve, hogy megment bennünket a bűn uralma alól, miután a bűn felütötte rút fejét. Nem találta készületlenül a bűn borzalmas drámája.

`Mit tanítanak 1Pt 1:18-20 és Jel 13:8 versei a megváltási tervről?`

Jel 14:6 versében „az örökkévaló evangélium” kifejezés vonatkozik a múltra, a jelenre és a jövőre is. Amikor Isten az erkölcsi döntések meghozatalának képességével teremtette meg az embert, számított rá, hogy dönthetnek rosszul is. Amennyiben a teremtményei rendelkeztek a választás lehetőségével, fel is lázadhattak szeretetteljes természete ellen. Ezt csak úgy lehetett volna elkerülni, ha robotokat alkot, akiket valamiféle kozmikus isteni parancs irányít és befolyásol. Isten alaptermészetével ellentétes a kikényszerített engedelmesség. A szeretet szabad választást igényel, és amint valaki megkapja a szabad döntés hatalmát, fennáll a rossz döntések meghozatalának lehetősége. A megváltási terv megfogalmazódott Isten elméjében már ősszüleink édeni lázadása előtt.

„Megváltásunk terve nem Ádám bukása után – mint utólagos megoldás – jött létre. A megváltás terve »ama titoknak kijelentése« volt, »mely örök időktől fogva el volt hallgatva« (Róm 16:25). A megváltás terve azokat az elveket tárta fel, amelyek Isten trónjának alappillérei voltak öröktől fogva” (Ellen G. White: Jézus élete. Budapest, 1989, Advent Kiadó, 13-14. o.).

Az „örökkévaló evangélium” nemcsak a múltról és a jelenről szól, hanem ez az alapja a reményteli jövőnek, hiszen örökké Istennel élhetünk majd, aki sajgó szívvel várja, hogy örökre velünk legyen.

Olvassuk el Ef 1:4 versét! Gondoljunk bele, Isten „magának kiválasztott minket Őbenne a világ teremtése előtt”, hogy üdvösséget nyerjünk Krisztusban! Miért különösen bátorító ez az igazság?

---

#### Ellen G. White idézetek

Az ég közepén repülő angyal által hirdetett üzenet ugyanaz az örökkévaló evangélium, amelyet Isten az Édenben kijelentett, amikor így szólt a kígyóhoz: „Ellenségeskedést szerzek közötted és az asszony között, a te magod között és az ő magva között: az neked fejedre tapos, te pedig annak sarkát mardosod.” (1Móz 3:15) Ez volt az első ígéret arról a Megváltóról, aki majd a harcmezőre áll, hogy megküzdjön Sátán erejével és legyőzze őt. Krisztus azért jött világunkba, hogy bemutassa Isten jellemét úgy, ahogyan azt a szent törvény bemutatja, hiszen a törvény Isten jellemének vetülete. Krisztus volt a törvény és az evangélium. Az örökkévaló üzenetet hirdető angyal Isten törvényét is hirdeti, mert a megváltás evangéliuma elvezeti az embereket a törvénynek való engedelmességre, amely által jellemük az isteni minta hasonlatosságára változik. – Szemelvények Ellen G. White írásaiból, 2. köt., 106. o.

„Tudván, hogy nem veszendő holmin, ezüstön vagy aranyon váltattatok meg… hanem drága véren, mint hibátlan és szeplőtlen bárányén, a Krisztusén.”

Isten Igéje az a fenséges dokumentum, amely által a megtéretlenek is megtérnek, mert meggyőződnek, hogy szükségük van a bűneiket megbocsátó Megváltóra.

A megváltási terv összekapcsolja a múltbeli szent világosságot a jelenvaló világossággal. A kettő egybefonódva alkotja a szeretet általi engedelmesség aranyfonalát. Amikor az ember elfogadja Krisztust hit által, és engedelmeskedik az Ő akaratának, Isten fiává vagy leányává válik. Az az erő, amivel csak a Megváltó rendelkezik, a megtérő lelket a királyi család tagjává, Isten örökösévé és Krisztus örököstársává teszi.

Szeretni Istent teljes szívből, részesülni Krisztus megaláztatásából és szenvedéseiből, többet jelent annál, amit sokan megérteni vélnek. Krisztus engesztelő áldozata az a központi igazság, amely köré csoportosul a nagy megváltási munkával kapcsolatos összes igazság. Az ember elméje maradjon szoros kapcsolatban Krisztussal. Ez az egység szenteli meg az értelmet, és ad neki tiszta, erőteljes gondolatokat. – Lift Him Up, 229. o.

Minden léleknek kiváltsága, hogy élő csatornaként továbbítsa a vi­lágnak Isten kegyelmének kincseit, Krisztus kimeríthetetlen gazdagságát. Jézus mindennél jobban vágyik olyan eszközökre, akik megismertetik a világgal Lelkét és jellemét. A világnak pedig mindennél nagyobb szüksége van arra, hogy emberek bemutassák a Megváltó szeretetét. Az egész menny olyan eszközökre vár, akik által az emberek örömét és áldását szolgáló szent olajat áraszthatja.

Krisztus mindent megtett azért, hogy egyháza a világ Világosságától fénylő, Immánuel dicsőségét hordozó, átalakult közösség legyen. Azt akarja, hogy minden keresztényt lelki légkör – világosságot és békességet árasztó légkör – vegyen körül. Vágyik arra, hogy életünkkel bizonyságot tegyünk a menny öröméről.

A menny szeretetének közvetítésével mutatjuk meg, hogy Isten Lelke bennünk lakik. A menny gazdagsága odaszentelt emberi eszközök által eljut másokhoz. – Krisztus példázatai, 419. o.