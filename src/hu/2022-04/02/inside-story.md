---
title: Történet
date: 07/10/2022
---

#### JELEK ÉS CSODÁK

_Írta: Dmitrij Bagal_

_Amikor a szombatiskolában Ézsaiás könyvét tanulmányoztuk, egy vers megragadta a figyelmemet: „Ímhol vagyok én és a fiak, kiket adott nékem az Úr jelekül és csodákul Izráelben” (Ézs 8:18). Úgy éreztem, hogy ez a vers rólam szól. Már volt egy gyermekünk és a másodikat vártuk. A versen gondolkodva olyan adventisták jutottak eszembe, akik hittel jelentős adományokat gyűjtöttek össze missziós célokra. Így imádkoztam: „Uram, én is szeretnék adakozni. Második gyermekem születése jó alkalom erre. Kérlek, mutasd meg, mennyit adjak, és ki kapja meg az adományt!”_

Arra éreztem késztetést, hogy adjak 1 000 eurót, de ez szinte megvalósíthatatlan volt számomra. Így imádkoztam: „Uram, ez a te akaratod, ezért kérlek, gondoskodj róla, hogy valahonnan hozzájussak ehhez az összeghez. Tudod, hogy a fizetésem kevés hozzá, de mindennap imádkozni fogok érte, félreteszek minden pénzt, amihez a fizetésemen felül hozzájutok.”

Mindennap így imádkoztam, és egy hónapon belül majdnem összegyűlt az összeg fele. Egy idős pár adott 200 eurót, mert segítettem nekik a költözésben, egy adventista üzletember is adott 200 eurót, mert egy éjszakára elszállásoltuk a munkásait. Gyermekünk születése előtt egy hónappal meglett az 1 000 euro.

_Gyermekünk, Maranatha Yessina születése könnyű és gyors volt, 20 perccel a kórházba érkezésünk után a világra jött. Az adományt egy missziós tervre adtam. Megáldva egy feleséggel és két gyermekkel boldog szívvel mondhatom: „Ímhol vagyok én és a fiak, kiket adott nékem az Úr jelekül és csodákul Izráelben.”_