---
title:  Az Első Evangéliumi Ígéret
date:  06/10/2022
---

`Minek a reménye csillan fel az egész emberiség számára 1Móz 3:15, 21 verseiben?`

1Mózes 3. fejezete írja le azt a rettenetes tragédiát, ami a bűneset után szakadt a világra. Minden megváltozott. Ádám és Éva látta a különbséget az addigi világ és aközött, amivé lett. Kétségbeesésük és csüggedésük idején azonban Isten biztosította őket a jelenre nézve és reményt adott nekik a jövőre. Először is a messiási remény kifejezésével átkot mondott a kígyóra: „Ellenségeskedést szerzek közötted és az asszony között, a te magod között és az ő magva között: ő a fejedre tapos, te pedig a sarkát mardosod” (1Móz 3:15, ÚRK) – jelentette ki az Úr. Az „ellenségeskedés” (’eybáh) szó nemcsak a jó és a rossz közötti, hosszan tartó küzdelemre utal, hanem a bűnnel szembeni ellenérzésre is, amit Isten kegyelme plántált az ember gondolataiba. Természetünkből adódóan teljes mértékben bűnössé (Ef 2:1, 5) váltunk, „a bűn szolgái” (Róm 6:20) lettünk. Azonban ellenségeskedést kelt bennünk Sátánnal szemben Krisztus kegyelme, amit minden ember szívébe elültet. Ez az „ellenségeskedés”, az Édenből származó isteni ajándék teszi lehetővé, hogy elfogadjuk az üdvözítő kegyelmet. A megtérést kiváltó kegyelem és a megújító erő nélkül az emberiség a mindig parancsolni kész Sátán, a kígyó fogságában maradna. A következőkben az Úr egy állatáldozattal szemléltette a messiási ígéretet (lásd 1Móz 3:21). „Amikor Isten konkrét utasításai szerint Ádám bűnért való áldozatot mutatott be, az számára a lehető legfájdalmasabb szertartás volt. Kezét fel kellett emelnie, hogy kioltson egy életet, amit csak Isten adhat, így kellett áldozatot adnia a bűnért. Ekkor látott halált először. Amint vérző, haláltusában vergődő áldozatára nézett, hit által előre kellett tekintenie Isten Fiára, aki helyettes halált hal az emberért, az Ő előképe volt ez az áldozat” (Ellen G. White: The Story of Redemption. 50. o.).

`Mit tanítanak 2Kor 5:21 és Zsid 9:28 versei arról, amit Isten először az Édenben jelentett ki?`

Ádám és Éva abban a tudatban hagyta el az Éden kertjét, hogy végül majd meg fognak halni (1Móz 3:19, 22-24). Azonban nem mezítelenül és nem is a maguk gyártotta fügefalevél leplekben (1Móz 3:7) távoztak. Isten „bőr ruhákat” készített nekik, még fel is öltöztette őket (1Móz 3:21), igazsága palástjának szimbólumaként (lásd Zak 3:1-5; Lk 15:22). Tehát Isten már akkor, kezdettől, az Édentől fogva kinyilatkoztatta az evangéliumot az emberiségnek.

---

#### Ellen G. White idézetek

Fájdalom töltötte be a mennyet, amint tudatára jöttek, hogy az ember elveszett, és a világ, amit Isten teremtett, halandókkal lesz tele, kiknek fájdalom, nyomor, betegség és halál lesz sorsuk, és hogy a bűnösök ­számára nincs mentség. Ádám egész családjának meg kell halnia. ­Ezután láttam a szeretetteljes Jézust fájdalmas aggodalom kifejezésével az arcán. Láttam csakhamar, amint az Atyát övező sugárzó fényhez köze­ledett. Kísérő angyalom így szólt: „Bensőséges megbeszélést folytat Atyjával”… Midőn… visszatért az Atyától… engedélyt kapott, hogy saját életét mutassa be engesztelő áldozatul az emberiségért, bűnüket hordja, és elszenvedje a halálos ítéletet. Így nyitott utat, melyen át az emberiség a múltban elkövetett bűneiért, az Ő vérének érdemeiért bűnbocsánatot nyerhet, és engedelmessége által újra visszatérhet abba a kertbe, ahonnan kiűzetett. Akkor majd újra közeledhetnek az élet fájához, és ehetnek annak halhatatlanságot adó gyümölcséből, amelyhez minden jogukat elveszítették. – Tapasztalatok és látomások, 149. o.

Krisztus istenségének teljességében és szeplőtlen emberi természetének minden dicsőségében adta magát teljes és önkéntes áldozatul. Aki hozzá jön, úgy kell elfogadnia Jézust, mint egyedülit, aki lefizette a bűn zsoldját. Ahogy mindannyian meghalnak Ádámban, úgy kell mindenkinek feltámadnia Krisztusban, hiszen az igazak feltámadnak majd a halhatatlanságra, a törvénytaposók pedig azért, hogy elszenvedjék a törvény büntetését, a halált. […]

Sokan állítják, hogy ők nem vétkeznek, mivel szentek, ám mindezt csupán a gonosz sugallja nekik. Mindenkor fennáll a bűnbeesés veszélye. Krisztus is figyelmeztetett, hogy legyünk éberek és imádkozzunk, hogy ne essünk kísértésbe. Ha tudatában vagyunk gyengeségünknek, nem fogunk magunkban bízni, és nem kezeljük közönnyel a veszélyt, hanem erőnk Forrását fogjuk mindenkor keresni. Jézus a mi igazságunk. Bűnbánó, megtérő lelkülettel, gyengeségünk érzésével kell elé járulnunk, és naponta meg kell tanulnunk felhasználni Krisztus vérének érdemeit, hogy a Mester kezében hasznos edényekké válhassunk. Ha ekképpen függ az életünk Istentől, akkor nem fogunk harcolni az igazság ellen, hanem erőt nyerünk ahhoz, hogy az igazság oldalán maradhassunk. Ragaszkodjunk a Biblia tanításaihoz, ne kövessük a világi szokásokat és hagyományokat, és ne az emberi szóra és cselekedetekre hallgassunk. – This Day With God, 148. o.