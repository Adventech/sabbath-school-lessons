---
title:  Tanítói melléklet
date: 07/10/2022
---

Igeszakaszok: 1Mózes 3

#### Áttekintés

Isten tökéletes világot teremtett, amelyben nem létezett bűn, gonoszság, erőszak, veszélyérzet, betegség, sem halál. Ő az élet Istene, az élet Forrása, aki adja az életet. Nagy különbség van 1Mózes 1-2. fejezete és a többi fejezet között: az első kettőben még minden értelmes, gyönyörű, harmonikus, ragyogó, vidám, világos színekkel, kellemes dallamokkal; a többi fejezetben viszont a csodákba belerontott a bűn vihara, következésképpen tönkretette a szeretetkapcsolatokat is. A színek elszürkültek, a zene disszonáns lett. A növekedés és a felfedezés tökéletes, tiszta lehetősége megszűnt.

Igen, Isten kegyelmesen keresi az embert, és a bűn ellenére reményt és megoldást ad a bűn meg a halál problémájára. Ebben a világban egyetlen vallási filozófia sem képes megoldást adni a halálra, a haldoklás folyamatára és helyreállítani az életet úgy, hogy az ember ne haljon meg. Csakis Isten képes erre kegyelmes tettei által; ezért nem hasonlítható senki a Teremtőhöz és a Megváltóhoz. Ő egyedi, szuverén Úr, az egész teremtett világ fölött áll.

A lázadás és az engedetlenség a mennyben kezdődött, de kiterjedt a földre is, amikor Ádám és Éva vétkezett. Itt is megkezdődött a jó és a rossz közötti nagy küzdelem. Isten nem hagyta bűnében vesztegelni az emberiséget, hanem harcot indított a sötétség erői és parancsnokuk, Sátán ellen. Ellenségeskedést szerzett a gonosz és az emberiség között, hogy az embereket ne csábítsa el és ne ejtse tőrbe Sátán, hanem képesek legyenek nemet mondani neki, amikor az Úrba kapaszkodnak bölcsességet és erőt kérve. A Teremtő Isten úgy hozott megoldást a bűn problémájára, hogy elküldte a megígért Magot, Jézus Krisztust, az emberiség Megváltóját (Jn 3:16; 5:24; ApCsel 4:12). A bűn nemcsak bonyodalmakhoz, hanem végül halálhoz is vezetett. Jézus azonban szeretetteljes szolgálatával, önzetlen áldozatával, készségesen engedelmes, tökéletes élete által legyőzte a halált (Róm 6:23).

#### Kommentár

Sátán, a romlás és a halál szerzője

Nem Isten, hanem a kígyó ültette el az Isten iránti bizalmatlanságot az emberek szívében, és tette ezzel sorsunk részévé a halált. Ádám engedetlensége folytán „a halál minden emberre elhatott” (Róm 5:12). Ezért a bűnös világban az ember életének elválaszthatatlan része a halál. Salamon mondja: „Mert az élők tudják, hogy meghalnak, de a halottak semmit sem tudnak” (Préd 9:7). A halál betolakodó, az ellenségünk (1Kor 15:26).

Volt idő, amikor nem létezett halál. Ezt a gondolatot hangsúlyozza 1Móz 2:5-6 verse a „még nem” kifejezéssel. Volt idő, amikor „még nem” volt tövis, fájdalmas munka, mezőgazdasági nehézségek és eső. Ez az átmenetet jelképező igevers 1Mózes 3-ra mutat előre, ahol a dolgok drámai módon megváltoztak. Beköszöntött a halál, mivel az ember elfordult Istentől, és tőle független életet szándékozott élni. „…visszatérsz a földbe, mert abból vétettél: mert por vagy te, és ismét porrá leszel” (1Móz 3:19).

Isten konkrétan figyelmeztette az első emberpárt arra, hogy ha engedetlenek lesznek szava iránt, annak pusztulás és tragédia, nevezetesen halál lesz a következménye. „…a jó és a gonosz tudásának fájáról ne egyél, mert amely napon eszel róla, bizony meghalsz” (1Móz 2:17). Sátán pedig ellentmondott Istennek: „Bizony nem haltok meg” (1Móz 3:4). Figyeljük meg, a kígyó pontosan tudta, mit mondott Isten korábban Ádámnak az Éden kertjében, és ugyanazokkal a szavakkal tagadta a kijelentését, még a „bizony” szót is használta: „Bizony, nem haltok meg.”

Az olvasó tehát felfigyelhet arra, hogy ősszüleinknek itt Sátánnal volt dolguk, nem pedig egy hüllővel, hiszen a kígyó beszélt, nyíltan ellentmondott Istennek. Isten használta a „bizony” szót, Sátán pedig ezt hangsúlyozta. Majd két becsapós hazugsággal támasztotta alá érvelését: „amelyik napon esztek abból, megnyílik a szemetek”, értsd: különleges, új látásmódot nyertek, bölcsek lesztek, „olyanok lesztek, mint az Isten: jónak és gonosznak tudói”, vagyis képesek lesztek eldönteni, mi a jó és mi a rossz (1Móz 3:5). Sátán, a hazugság mestere úgy állította be az engedetlenséget, mint ami a szabadság és a nyereség eszköze.

Amikor Ádám és Éva evett a gyümölcsből, valóban tapasztalták, hogy milyen az, ha megnyílik a szemük (1Móz 3:7), csakhogy másra nyílt meg, mint amire számítottak. Rádöbbentek, hogy elvesztettek valamit: eltűnt a tisztaságuk és az ártatlanságuk, és meglátták, hogy mezítelenek. Ez több volt fizikai csupaszságnál, hiszen 1) előtte is mezítelenek voltak, de nem szégyellték magukat (1Móz 2:25); és 2) amikor Isten meglátogatta őket és megkérdezte: „Hol vagy?” (1Móz 3:9), Ádám azt válaszolta, azért tette, amit tett, mert meztelen. Világosabban: abban a szituációban fizikailag már nem voltak meztelenek, mert betakarták magukat fügefalevélből készített leplekkel (1Móz 3:7). Erkölcsi értelemben voltak mezítelenek, életükben először éreztek bűntudatot.

Sátán második ígérete is hazugság volt. Ádám és Éva megismerte a jót és a gonoszt, de nem lettek olyanok, mint Isten, mert Ő nem ismeri a gonoszt saját tapasztalatából (hiszen sohasem vétkezett)! Ádám és Éva viszont elvesztette, amije volt: a képességet, hogy világosan meg tudják különböztetni egymástól a jót és a rosszat. 1Móz 3:22 szó szerinti fordítása rávilágít erre: „Íme, az ember olyan volt [nem pedig „lett”], mint közülünk egy, tudva, hogy mi a jó, és mi a rossz [meg tudta különböztetni egymástól a jót és a rosszat], de most...” (részletesebben lásd Jiří Moskala: „Olyanok lesztek, mint az Isten, jónak és gonosznak tudói: az igazság és hazugság megkülönböztetése” c. írásában. Journal of Adventist Mission Studies 12, 2. sz., 2016, 10-18. o.).

Ennélfogva Ádám és Éva nemcsak feddhetetlenségét veszítette el, hanem a képességét is, hogy megkülönböztesse egymástól a jót és a rosszat. Ettől kezdve ehhez Isten kinyilatkoztatására volt szükségük. Ahhoz, hogy a jót tegyék, Isten lelki erejére kellett támaszkodniuk.

A bűn következményei

A bűn útja rettenetes következményekhez vezet. Olyan, mint a lavina. Semmiségként indul, aztán mindent összetör és letarol, ami szép, értékes, értelmes, végül pedig kioltja az életet. Csak idő kérdése, hogy romboló ereje mikor válik szemmel láthatóvá. A rossz gondolkodást automatikusan követi a rossz viselkedésmód. A bűn tönkretesz minden értelmes, tartalmas kapcsolatot; csak nyomorúságot, szenvedést, elszakadást, bonyodalmakat okoz. Az Istennel való kapcsolatunk megszakítása (létünk függőleges dimenziója) sok vízszintes kapcsolat törését okozza. Ha nemet mondunk Istennek, annak sokféle bűnös következménye lesz:

11.  Az Istennel való kapcsolatunk megszakadása miatt önmagunkkal is megromlik a kapcsolatunk. Ádám és Éva természetében szintén a bűn miatt következett be a romlás. Bűntudat, szégyen, önértékelési zavar, kudarc érzete keserítette meg az életüket.

12.  A bűn/engedetlenség miatt kezdett félni Ádám és Éva Istentől, emiatt már nem tudták élvezni a Teremtő társaságát (1Móz 3:10).

13.  A bűn/engedetlenség késztette Ádámot és Évát arra is, hogy bukásukért másokat okoljanak. Így az egymással való kapcsolat megszakadását is tapasztalták (1Móz 3:12; 4:5-8). A bűn elidegenítette őket egymástól.

14.  A bűn/engedetlenség hozott halált az emberi családra, mert Ádám és Éva megtörte az Életadóval való kapcsolatot (1Móz 3:19).

15.  A bűn/engedetlenség fájdalmat hozott a gyermekszülésbe és a gyermekek felnevelésébe (1Móz 3:16).

16.  A bűn/engedetlenség miatt válhat a házasság az uralkodásért, az irányításért vívott harccá ahelyett, hogy egy férfi és egy nő közötti szeretetteljes, gondoskodó, érzelmi biztonságon alapuló, bensőséges kapcsolat maradna (1Móz 3:16).

17.  A bűn/engedetlenség miatt lehet a munka is vesződséges tevékenység. A megélhetésért folytatott robot miatt immár az élet része lett a verejték és a kimerültség (1Móz 3:18).

18.  Ádám és Éva bűne/engedetlensége arra is kihatott, hogy romlott az erkölcsi érzékük, elveszítették a jó és a rossz közötti különbségtétel képességét (1Móz 3:5, 22).

19.  A bűn/engedetlenség megrontotta a természettel való kapcsolatot is. A föld tövist és bogáncsot terem (1Móz 3:18; 6:11).

10.  A bűn/engedetlenség erőszakot, fájdalmat, haragot, poligámiát stb. hozott (lásd 1Mózes 4–19). További részletek a bűn természetéről és annak következményeiről itt olvashatók: Jiří Moskala: „A bűn és üdvösség eredete 1Mózes 3 szerint: a bűn teológiája c. cikke az Üdvösség: az adventista megváltástan (szoteriológia) című könyvben szerk.: Martin F. Hanna, Darius W. Jankiewicz, John W. Reeve. Berrien Springs, MI., 2018, Andrews University Press, 119-143. o.). 1Mózes 3. fejezete olyan modell, amelynek alapján megérthetjük a bűn és a megváltás természetét. Ebben az egyetlen fejezetben benne van az egész evangélium, mert Ádámra és Évára árad a meg nem érdemelt kegyelem a Golgotáról (Jel 13:8).

Isten megoldása

A reménytelenség ellenére megjelenik a remény. A sötétség, a kétségbeesés, a kárhoztatás közepette Isten biztosítja az emberiség jövőjét, még ha Ádám és Éva nem is érdemlik meg, hogy éljenek.

Először is, Isten megkeresi Ádámot és Évát: „Hol vagy” (1Móz 3:9)? Ennek a kérdésnek több célja is van. 1) Párbeszédre hív; 2) felajánlja a kegyelmet (Isten elveszett és hiányzó gyermekei után kiált, hogy hatalmas áron, de biztosíthassa nekik a megoldást a helyzetükre); 3) segíteni akar nekik, hogy ráébredjenek, hogyan is viszonyulnak hozzá a bűnbeesés óta (ahelyett, hogy élveznék jelenlétét, elrejtőznek előle); 4) próbára teszi, ítéletre hívja őket, mivel az ember felelős a Teremtő és a Bíró elleni múltbeli tetteiért.

Másodszor, Isten valódi öltözetet kínál fel nekik (1Móz 3:21). Ahogyan az első emberpár mezítelensége több volt, mint fizikai jelenség, ebből hasonlóképpen következik, hogy az Isten által nekik ajándékozott ruházat is többet jelképez a fizikai öltözetnél. Isten maga által készített bőrruhát ad nekik, befedezve a bűnösöket saját igazságának ruhájával (1Kor 1:30; 2Kor 5:21). A bűn problémájára a Messiás az egyetlen megoldás (Ef 1:4; 1Pt 1:20). A bűnbocsánatot és a megváltást Isten irgalmas áldozata biztosítja, és ezt annak az állatnak a halála jelképezte, amelynek bőrét Ádám és Éva viselte.

Harmadszor, Isten ellenségeskedést támaszt a jó és a rossz erői között, hogy képesek legyünk viszolyogni a gonosztól (1Móz 3:15).

Negyedszer, Isten megígéri: elküldi a Magot (1Móz 3:15), hogy legyőzze ellenségünket, a Sátánt. E fejezet középpontjában Isten kijelentése áll, amit a kígyóval közölt. El fog jönni a Messiás, az emberiség Üdvözítője és Megváltója, és győztes, önként vállalt halála végleg megsemmisíti Sátánt, következésképpen pedig mindenkit és mindent, aki/ami hozzá tartozik. A Messiás a győztes, és győzelmet ad mindazoknak, akik közösségben vannak vele (Róm 8:1-4). A végső győzelmet biztosítja számunkra (Júd 24-25; Jel 12:7-12; 19:6-7, 15-21).

#### Gyakorlati alkalmazás

1.  A halál elkerülhetetlen valóság, szeretteink elvesztése bűnbe süllyedt világunk valósága. Hogyan vihetünk reménységet a gyászolóknak az elkeseredés és kétségbeesés idején?

2.  Beszéljük meg az osztályban, miért tűnik vonzónak és hasznosnak a bűn, nem pedig veszteségnek, mint ami valójában? Mi az, ami olyan veszélyesen csábító a gonosz természetében? Indokoljuk válaszunkat!

3.  Mindnyájan halálraítéltek vagyunk a bűn miatt (Róm 3:23; 6:23). Miként győzte le Jézus kereszthalála a második halált, hogy mi örökké élhessünk?

`Jegyzetek`