---
title:  A Bűn Következményei
date:  05/10/2022
---

`1Móz 3:7-19 és Róm 5:12 szerint milyen fő következményei lettek a bűnnek?`

Évát lenyűgözte a kígyó meggyőző beszéde, és nem látta előre, hogy milyen messze ható következményekhez vezet majd az út, amire rálépett. Önmagában még nem volt annyira jelentős az, hogy evett a tiltott gyümölcsből, mint amit ez a tette jelképezett. Engedetlenségének kinyilvánításával az Isten iránti hűségét törte meg, Sátán lett az új szövetségese. 1Mózes 3. fejezete írja le Ádám és Éva bukását és annak legtragikusabb következményeit. A teológiai szempont: mindkettőjükön eluralkodott a teofóbia (félelem Istentől), ezért rejtőztek el előle (1Móz 3:8). Pszichológiai és szociológiai szempontból úgy értékelhetjük, hogy szégyenükben egymást kezdték hibáztatni (1Móz 3:7, 9-13). Fizikai vonatkozás: verejtékezés, fájdalom, végül halál (1Móz 3:16-19). Ökológiai hatás: a természet világában megindult a romlás (1Móz 3:17-18). Az Éden kertje többé már nem az a gyönyörű, kellemes hely volt, mint korábban. „Amikor Ádám és társa a lankadt virágokban és hulló falevelekben a pusztulás első jeleit látta, jobban gyászolt, mint ahogy most gyászolják az emberek a halottaikat. A törékeny, érzékeny virágok halála valóban okot adott a fájdalomra, de amikor a hatalmas fák elhullatták leveleiket, ez a kép élénken emlékeztette őket arra a rideg valóságra, hogy minden élő sorsa a halál” (Ellen G. White: Pátriárkák és próféták. Budapest, 1993, Advent Kiadó, 36. o.). Ádám és Éva nem halt meg azonnal, vagyis nem ért azonnal véget az életük, de aznap megkapták halálos ítéletüket. Az Úr így szólt Ádámhoz: „Arcod verítékével egyed kenyeredet, mígnem visszatérsz a földbe, mert abból vétettél: mert por vagy te, és ismét porrá leszel” (1Móz 3:19, ÚRK). A bűneset valóban tragikus következményeket zúdított az egész emberiségre. „Azért ahogyan egy ember által jött be a bűn a világba, és a bűn által a halál, úgy a halál minden emberre elhatott, mivelhogy mindenki vétkezett” (Róm 5:12, ÚRK) – magyarázza Pál apostol.

Szomorú és fájdalmas, hogy ma mi éppen úgy szenvedjük az Édenben történtek következményeit, mint minden ember a korszakokon át. Hálásak lehetünk, hogy Jézus és a kereszt miatt reményünk van az örök életre egy olyan világban, ahol soha többé nem üti fel a fejét a bűn!

`Éva tragikus tapasztalatán gondolkodva milyen tanulságokat szűrhetünk le magunknak a saját bűnös tetteink következményeit illetően?`

---

#### Ellen G. White idézetek

Az önmegtagadás leckéje volt az első erkölcsi tanítás, amit Ádám kapott. Énje megfékezésének gyeplőit a saját kezében tartotta, ezért az ítélőképességtől, értelemtől és lelkiismerettől kellett volna hagynia magát vezettetni. […]

Ádám és Éva a kert bármelyik fájáról szabadon ehetett, kivéve egyet. Csupán egy korlátozás állt előttük. A tiltott fa pontosan olyan szép és ízletes volt, mint a többi a kertben. Azért volt a jó és a gonosz tudásának fája, mert ha ettek róla – bár Isten megparancsolta, hogy „arról ne egyél” (1Móz 2:17) –, akkor megismerik a bűnt, és megtapasztalják az engedetlenséget. – That I May Know Him, 14. o.

Ádám és Éva leírhatatlanul szomorúan és megaláztatva hagyta el a csodálatos kertet, amelyben boldogan éltek, mígnem semmibe vették Isten parancsát. Minden megváltozott. A hangulat már nem volt biztonságos, mint a bűnbeesés előtt. Isten bőr ruhákba öltöztette, hogy megvédje őket a hidegtől vagy a hőségtől.

Az egész menny sírt Ádám és Éva bűnbeesése miatt, amivel magukra és az egész emberiségre haragították Istent. Megszakadt a közvetlen kapcsolatuk a Teremtővel, és reménytelenségbe süllyedtek. Isten törvényét nem lehetett megváltoztatni az emberi szükségleteknek meg­felelően, mivel az isteni rendelet nem veszített sem erejéből, sem elvá­rá­saiból.

Isten Fia azonban megszánta az elbukott embert. Tudta, hogy az Atya törvénye épp olyan változhatatlan, mint Ő maga. A törvénytaposó ember számára csak egy szabadulási módot látott. Önmagát kínálta fel az Atyának áldozatként az emberért, magára véve a bűnt és a büntetést, hogy halálával lefizethesse az ember megváltásának árát… Az Atya az Ő drága Fiáért egy ideig elhalasztotta a halálbüntetést, és az elbukott emberiséget Krisztusra bízta. – Spiritual Gifts, 3. köt., 46. o.

Isten törvényének az áthágása nyomorúságot és halált okozott. Az engedetlenség miatt az ember erői megromlottak, és szeretete helyét önzés vette át. Természete annyira meggyengült, hogy már nem volt képes ellenállni a gonosz hatalmának, ezért a kísértő úgy látta, hogy eljött az ideje, hogy az isteni teremtés tervével szembeszállva nyomorúságot és pusztulást hozzon a földre. Az ember törvényhozót választott magának, aki saját rabigáját vetette ki rá. – Counsels to Parents, Teachers and Students, 33. o.