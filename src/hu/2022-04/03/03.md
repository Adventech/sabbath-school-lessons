---
title:  „Amely Lélek Vétkezik, Annak Kell Meghalnia”
date:  10/10/2022
---

`Hogyan segítenek Ez 18:4, 20 és Mt 10:28 versei megérteni a lélek jelentését?`

Bűnös világunkban az emberi élet törékeny és múlandó (Ézs 40:1-8). Semmi nem lehet örök, amit megfertőzött a bűn. „Azért ahogyan egy ember által jött be a bűn a világba, és a bűn által a halál, úgy a halál minden emberre elhatott, mivelhogy mindenki vétkezett” (Róm 5:12, ÚRK). A bűn természetes következménye a halál, ami itt érint minden életet. A Bibliai két fontos dolgot megfogalmaz ezzel a kérdéssel kapcsolatban. Az egyik, hogy emberek és állatok egyaránt meghalnak, erről Salamon király is írt: „Az emberek fiainak sorsa hasonló az oktalan állat sorsához: ugyanúgy végzik. Éppúgy meghal az egyik, mint a másik, és ugyanaz az éltető lehelet van mindegyikben, az embernek pedig nincs nagyobb méltósága az oktalan állatoknál… Mindegyik ugyanarra a helyre kerül: mindegyik porból való, és mindegyik porrá lesz” (Préd 3:19-20, ÚRK).

A másik az, hogy az ember létezése megszűnik fizikai halálakor, attól fogva nem élő lélek (héberül nefes). 1Móz 2:16-17 versében Isten figyelmeztette Ádámot és Évát: ha vétkeznek azzal, hogy esznek a jó és a gonosz tudása fájáról, meg fognak halni. Ez a figyelmeztetés visszhangzik Ez 18:4, 20 verseiben is: „Amelyik lélek vétkezik, annak meg kell halnia” (ÚRK)! Ebből a kijelentésből két fő dolog következik. Az egyik, hogy mivel minden ember bűnös, mindannyian az öregedés és a halál elkerülhetetlen folyamata alá esünk (Róm 3:9-18, 23). A másik következtetés pedig az, hogy e bibliai elv miatt tarthatatlan az a népszerű felfogás, miszerint a lélek természetes módon halhatatlan lenne. Amennyiben a lélek halhatatlan volna és a halál után valamilyen más tartományban tovább élne, végeredményben nem is halnánk meg igazán, ugye? Viszont a halál dilemmájára a bibliai megoldást nem a testtől függetlenül létező lélek jelenti, ami vagy a Paradicsomba, vagy a purgatóriumba, vagy a pokolba jut, hanem a Krisztusban meghaltak végső feltámadása. Amint Jézus mondta az élet kenyeréről szóló beszédében: „…aki látja a Fiút, és hisz benne, örök élete legyen, és feltámasszam az utolsó napon” (Jn 6:40, ÚRK).

`Miért meghatározó egész hitünk szempontjából a második advent biztos volta – amit Krisztus első eljövetele garantál? Végtére is mi haszna lenne az első adventnek a második nélkül? Krisztus visszatérésének ígérete nélkül miben reménykedhetnénk?`

---

#### Ellen G. White idézetek

Amikor Isten hangjára a halottak feltámadnak, a gazdag az életében táplált vágyakkal és indulatokkal, vonzalmakkal és ellenérzésekkel lép elő a sírból. Isten nem művel csodát olyan ember újjáteremtéséért, aki nem akart megújulni, amikor erre minden lehetősége és adottsága megvolt. Élete során nem gyönyörködött Istenben, és nem talált örömet szolgálatában. Jelleme nincs összhangban Istennel, és nem lenne boldog a mennyei családban. – Krisztus példázatai, 270. o.

Sátán megparancsolta angyalainak, hogy különös gonddal és buzgalommal terjesszék azt a hazugságot, amellyel Évát a Paradicsomban félrevezette: „Bizony, nem haltok meg.” Amint az emberek ezt a csalást elfogadták, és már mindnyájan elhitték, hogy halhatatlanok, Sátán azt is elhiteti velük, hogy a bűnös az örök gyötrelemben él tovább. Ez a hiedelem kellő módon előkészítette Sátán számára az utat, és tette lehetővé, hogy helyettesei dolgozhassanak, és a nép előtt úgy tüntessék fel Istent, mint bosszúvágyó zsarnokot, aki a pokolba taszítja azokat, akik nem élnek tetszésére, és ott örök gyötrelmek által érezteti haragját; és mialatt kimondhatatlan kínokat szenvednek és gyötrődnek az örök tűzben, az Atya kielégülve tekint le rájuk. Sátán jól tudta, hogyha ezt a csalást elhiszik, igen sokan fogják gyűlölni Istent ahelyett, hogy szeretnék és imádnák; és arra a meggyőződésre jutnak, miszerint az Isten Igéjében foglalt fenyegetések nem fognak szó szerint beteljesedni, mert hiszen ellentmondana Isten jóságának és szeretetteljes jellemének, hogy az általa teremtett lényeket örökkévaló, sohasem végződő gyötrelembe taszítsa. – Tapasztalatok és látomások, 218. o.

Az élő Isten szava legyen az útmutatónk. Mindenkinek tudatosítania kell, hogy Őtőle függ az élete, hiszen Isten teremtett és váltott meg. Olvassátok és tanulmányozzátok a János evangéliuma 6. fejezetében leírt kijelentéseket. Imádkozzatok ezen igazságok megértéséért. Aggódom, amikor látom azok lelki gyengeségeit, akik ily nagy világossággal rendelkeznek. Ha ebben a világosságban jártak volna, akkor betöltekeztek volna Isten erejével. De nem ezt tették; ezért azok, akik általuk jönnek az igazsághoz, az embereknél fogják keresni a bölcsességet, és nem tekintenek Jézus Krisztusra, „az igazi Világosságra” (Jn 1:9). Amikor a magukat Krisztus-hívőknek vallók elfogadják Őt hit által, akkor az Úr lesz számukra a megszentelődés, a megigazulás és a nagy jutalom. – The Upward Look, 181. o.