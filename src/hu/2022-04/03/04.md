---
title:  A Lélek Visszatér Istenhez
date:  11/10/2022
---

`Milyen különbséget látunk 1Móz 2:7 és Préd 12:1-9 szakasza között? Hogyan segítenek ezek a versek jobban megérteni az ember természetét és a halál állapotát? Lásd még 1Móz 7:22!`

Amint már láttuk, a Biblia tanítása szerint az ember lélek (1Móz 2:7), és a test halálakor megszűnik a lélek létezése (Ez 18:4, 20).

Tehát mi a helyzet a „lélekkel”? Vajon nem marad tudatos a test halála után is? Sok keresztény így hiszi, és nézetüket Préd 12:9 versének idézésével próbálják igazolni: „a por földdé lenne, mint azelőtt volt, a lélek pedig megtérne Istenhez, aki adta” (ÚRK). Ez a kijelentés azonban nem utal arra, hogy a halottak lelke tudatos maradna Isten színe előtt.

Préd 12:1-9 szakasza drámai leírást ad az öregedés folyamatáról, ami a halállal tetőzik. A 9. vers úgy utal a halálra, mint az 1Móz 2:7 versében említett teremtési folyamat visszafordulására. Amint már megállapítottuk, a teremtés hetének hatodik napján „megformálta az ÚR Isten az embert a föld porából, és élet leheletét lehelte az orrába. Így lett az ember élő lélekké” (ÚRK). Préd 12:9 verse pedig úgy szól, hogy „a por földdé lenne, mint azelőtt volt, a lélek pedig megtérne Istenhez, aki adta” (ÚRK). Tehát az élet lehelete visszatér Istenhez, amit Ő Ádám orrába lehelt és amit a többi embernek is biztosít, vagyis az egyszerűen nem áramlik többé belé és át rajta.

Azt is észben kell tartanunk, hogy Préd 12:9 verse minden ember halálának folyamatára vonatkozik, az igazak és a gonoszok közötti különbségtétel nélkül. Amennyiben az összes halott állítólagosan létező lelke öntudatos állapotban van Isten színe előtt, akkor a gonoszok lelke is Istennél volna? Ez a gondolat nem áll összhangban a Szentírás egészének tanításával. Az emberek és az állatok halálának menete megegyező (Préd 3:19-20). A halál tehát nem más, mint az, amikor megszűnik az élőlények létezése. A zsoltáros így fogalmaz: „Ha elfordítod arcodat, megrémülnek; ha elveszed lelküket, kimúlnak, és újra porrá lesznek” (Zsolt 104:29, ÚRK).

`Gyakran mondjuk, hogy a halál az élet része. Ez miért nem helytálló? A halál az élet ellentéte, ellensége. Milyen reményt kínál a következő vers? „Mint utolsó ellenség töröltetik el a halál” (1Kor 15:26).`

---

#### Ellen G. White idézetek

A jó Isten az emberek elé tárja az életet és a halált, s rájuk bízza a választást. Sokan választanák az életet, csakhogy mégis a széles úton haladnak. Lázonganak Isten uralma ellen, ámbár az Úr végtelen kegyelmében egyszülött Fiát áldozta fel érettük. Akik nem hajlandók a drága áron kieszközölt megváltást elfogadni, azokat büntetés éri. Ámde láttam, hogy Isten nem taszítja őket sem a pokolba, hogy ott vég nélküli kínokat szenvedjenek, sem a mennyben nem fogadja magához; mert ők lennének a legszerencsétlenebbek, ha a szentek tiszta, mennyei seregéhez kellene csatlakozniuk. Isten a bűnösöket megsemmisíti, és olyanná teszi őket, mintha sohasem léteztek volna; ily módon teljesül Isten igazságossága. Isten a föld porából alkotta az embert, a szentségteleneket és engedetleneket tűz emészti meg, és újra porrá lesznek. Láttam, hogy Isten jósága és részvéte ezáltal is arra indíthatja az embert, hogy jellemét csodálja, és szent nevét imádja. Ha majd a gonoszok mind kiirtatnak a föld színéről, a mennyei seregek „Áment”-t mondanak. – Tapasztalatok és látomások, 221. o.

E világ nemesei is csupán emberek. Ők is meghalnak, visszatérnek a porba, ahol nyoma vész minden gyönyörnek, dicséretnek és tisztességnek. Viszont az Istentől nyert tisztesség tartós. Isten örökösének és Krisztus örököstársának lenni azt jelenti, hogy jogot nyersz a felfoghatatlan és értékes gazdagságokhoz, amelyek mellett eltörpül a világ összes aranya, ezüstje és drágaköve. Krisztus által felfoghatatlan örömök és örök dicsőség van felkínálva számunkra. „Amiket szem nem látott, fül nem hallott és embernek szíve meg se gondolt, amiket Isten készített az őt szeretőknek.”

Belőlünk hiányzik az egyszerű hit. Meg kell tanulnunk úgy bízni, mint a legjobb barátunkban bízunk. Noha nem látjuk, Jézus gyöngéd törődéssel őrködik fölöttünk, és érzékenyen érinti Őt minden hiányosságunk és fogyatékosságunk. Senki sem csalódott, aki legnagyobb szükségében hittel jött hozzá… A keresztény a világ legboldogabb embere. Azért érez biztonságot, mert bízik Jézusban, és az Ő jelenlétének örülhet. Védelme az Isten, „aki megszabadítja az igaz szívűeket”. Ne habozzatok, hanem szegezzétek tekinteteket Jézusra és a mennyei dolgokra, s ne feledjétek, hogy szemlélve változunk el. Legyetek bátrak az Úrban! – Lift Him Up, 367. o.

Mivel a halál, az utolsó ellenség a feltámadáskor megsemmisül, a hívőknek őszintén kell vágyakozniuk Krisztus második eljövetelére, a teljes és végső győzelem idejére, és buzgón kell imádkozniuk érte… E nap után kell minden hívőnek sóvárognia, és ebben kell reménykednie, tudva, hogy ekkor zárul le a megváltásukért végzett munka. Ekkor valósul meg lelkük minden vágya, törekvése… „Ó, Uram, siettesd ezt a boldog napot!” Ez volt az apostoli egyház, „a pusztai egyház” és „a reformátorok reménysége”. – Maranatha, 14. o.