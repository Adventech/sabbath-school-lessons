---
title:  Tanítói melléklet
date: 14/10/2022
---

Igeszakaszok: 1Mózes 1:27-28; 2:7; Prédikátor 12:9; 1Thesszalonika 5:23

#### Áttekintés

Isten a saját képmására, a teremtett világ koronájaként alkotta meg az embert. Ezt költői nyelvezettel fejezi ki a Biblia: „Megteremtette tehát Isten az embert a maga képére; Isten a maga képére és hasonlóságára teremtette: férfiúvá és asszonnyá teremtette őket” (1Móz 1:27). A bibliai teremtéstörténet világosan tanítja, hogy a férfit és a nőt egyaránt saját képére teremtette az Úr. Egyenlőnek, bár különböző biológiai funkciókkal alkotta meg őket, mindketten egyformán függtek Teremtőjüktől. Bár nem voltak halhatatlanok, hiszen egyedül Istené a halhatatlanság (1Tim 6:16), de élhettek volna örökké, ha bizalom- és szeretetkapcsolatban maradnak Teremtőjükkel.

A bibliai monizmus azt tanítja, hogy minden emberi lény egy-egy különleges egység, a halál után nem él tovább egy alkotóeleme sem. Nem szerepel a Bibliában a halhatatlan lélek kifejezés, sem az a tanítás, hogy az emberek halhatatlannak születnek (halhatatlan lélekkel, szellemmel). Az emberek vagy lelkek nem eredendően halhatatlanok, nincs tudatos létezésük a testen kívül. A halál után megszűnik a tudat. Az ember halhatatlansága mindig és kizárólag Istentől származik.

#### Kommentár

Mesteri teremtés – élő lélek

A teremtésről szóló beszámoló világossá teszi, hogy az embereket az Úr alkotta. 1Móz 2:7 leírja a Teremtő két legbensőségesebb cselekedetét, amelyeknek eredménye az első ember megteremtése: „Ekkor megformálta az ÚR Isten az embert a föld porából, és élet leheletét lehelte az orrába. Így lett az ember élő lélekké [nefes hajah]” (1Móz 2:7). Ontológiai értelemben tehát az ember egy egység (test+lélek [Isten lehelete]=élő lélek). Isten élő személynek, embernek, héberül szó szerint „élő léleknek” teremtette Ádámot. A „lélek” szó ebben az összefüggésben „személyt”, „lényt”, „ént” jelent. A bibliai antropológia alapja az, hogy mi magunk vagyunk a lélek, nem pedig lelkünk van. Hans Wolff felteszi a kérdést: „Mit jelent itt [1Móz 2:7] versében a nefes [lélek]? Persze nem a lelket (a szó hagyományos, dualista értelmében). A nefest az egész ember viszonylatában kell értelmezni, különösen a lélegzetével együtt; sőt mi több, az embernek nem nefese van, hanem ő maga a nefes, nefesként él” (Hans Walter Wolff: Anthropology of the Old Testament. Philadelphia, PA., 1974, Fortress, 10. o.).

Isten élettel teli, lendületes embereket teremtett, de nem „megtestesült lelkeket”. Más szóval, az embereket nem halhatatlan lélekkel teremtette, ami önálló entitás bennük, hanem ők maguk a lelkek. Ezt a tantételt megerősíti az, ahogyan a Szentírás további részeiben előfordul ez a szó. Például 1) Mózes első könyve beszámol arról, hogy hány személy költözött Egyiptomba Jákóbbal együtt, és őket „lelkeknek” nevezi (1Móz 46:15, 22, 25, 26, 27); 2) Lukács megemlíti, hányan keresztelkedtek meg Péter pünkösdnapi prédikációja után: körülbelül háromezer ember (ApCsel 2:41; szó szerint: háromezer lélek).

A test, a lélek és a szellem csak egymással szoros összefüggésben működik; az ember lelki, mentális és értelmi képességei igen összetett, egymástól elválaszthatatlan egységet képeznek. Ezekhez a területekhez hozzá kell még tennünk a szociális dimenziót, mert Isten társas lényeknek teremtett bennünket. Pál az emberi viselkedés sokdimenziós jellegéről elmélkedik. Kifejti: engednünk kell Istennek, hogy kegyelme és Szentlelke által átalakítson bennünket: „Maga pedig a békesség Istene szenteljen meg titeket mindenestül, és őrizze meg a ti egész valótokat, mind lelketeket, mind testeteket feddhetetlenül a mi Urunk Jézus Krisztus eljövetelére” (1Thessz 5:23).

Tehát Istennek meg kell szentelnie mindent, amik vagyunk, amit teszünk. Életünk során tapasztaljuk a dolgokat fizikai, érzelmi, mentális/értelmi, lelki és szociális szinten is. Ezeket az aspektusokat nem lehet egymástól elválasztani. Például amikor fizikai mozgást végzünk (akár futunk, a kertben dolgozunk vagy autót vezetünk), ahhoz társulnak érzések, gondolatok, de mentális, lelki (abban az esetben, ha imádkozunk vagy bibliai igéket idézünk fel) és szociális képességeink is (ha nem vagyunk egyedül).

A halál – az élet ellentéte

A halál Isten teremtői tevékenységének az ellentéte. A legfontosabb dolog tudatosítani magunkban, hogy identitásunk Isten kezében van. A prédikátor könyve költői nyelvezettel keretezi újra ezt a gondolatot: „Emlékezzél meg Teremtődről… Mielőtt elszakadna az ezüstkötél, vagy összetörne az aranypohár, mielőtt a korsó eltörne a forrásnál, vagy beletörne a kerék a kútba, és a por földdé lenne, mint azelőtt volt, a lélek pedig megtérne Istenhez, aki adta” (Préd 12:3, 8-9). A „lélek” szó itt a jellemet, az identitásunkat jelenti (Zsolt 32:2). Nem felejt el bennünket Isten, nevünk ott van az élet könyvében (Fil 4:3; Jel 3:5; 13:8; 20:15; 21:27).

A halhatatlansággal kapcsolatos általános értelmezéssel ellentétben az emberi lélek nem éli túl a fizikai halált, nem folytatódik tovább végtelen, tudatos létezése. A lélek – azaz az ember – halandó. Ezékiel világossá teszi ezt, amikor kijelenti: „Amelyik lélek vétkezik, annak kell meghalnia” (Ez 18:4)! Az a lélek (értsd: személy), aki nem Isten akarata szerint él, meg fog halni. Vagyis a lélek (az ember) vétkezik, amiért meghal. Jézus megerősíti ezt: „inkább attól féljetek, aki mind a lelket, mind a testet elveszítheti a gyehennában” (Mt 10:28). Figyeljük meg, Jézus az egész emberről beszél („testről és lélekről” – lénye belső és külső dimenziójáról), és azt mondja róla, hogy elveszhet, megsemmisülhet a pokolban (gyehenna), vagyis a tűznek tavában. A lélek nem létezik a test nélkül, nem éli túl a test halálát. Csak Isten képes megölni, ami azt jelenti, hogy nem halhatatlan. Itt az ember életét jelenti, teljes létezését és sorsát (nem halhatatlan lélekre vagy szellemre utal); ugyanakkor a test csak a fizikai, mulandó létezést jelöli.

Claude Tresmontant helyesen mondja: „Ha a héber nefes-re [lélek]… a plátóni psziché [lélek] jellemzőit alkalmazzuk, akkor hagyjuk elveszni a nefes valódi jelentését, és számtalan ebből következő bonyodalomba ütközünk” (Claude Tresmontant: A Study of Hebrew Thought. New York, 1960, Desclee Company, 94. o.).

A halál alvás, pihenés. Meghalni annyit jelent, mint Isten népéhez csatlakozni a sírban (1Móz 25:8; 2Sám 7:12; 1Kir 2:10; 22:40; Zsolt 13:4; Jn 11:11-15; ApCsel 13:36; Jel 14:13). A halottak semmit sem tudnak, nem is dicsőítik az Urat, nem dolgoznak vagy terveznek és más tevékenységet sem végeznek a sírban (Jób 3:11-13; Zsolt 115:17; 146:4; Préd 9:7, 12).

A lélek halhatatlanságának gondolata pogány eredetű

A halhatatlan lélekben való hitet a görög filozófiából vették. Püthagorasz (Dániel kortársa) a lélekvándorlás tanára (metempszükhószisz) alapozta vallási tanítását, miszerint a lélek sohasem hal meg, hanem újraszületések hosszú folyamata a sorsa mindaddig, amíg tiszta élete által ki nem szabadítja magát abból. Püthagorasz hitt a lélekvándorlásban, abban, hogy a lélek újra meg újra megszületik emberi vagy állati testben vagy éppen növényként, amíg halhatatlan nem lesz. Püthagorasz reinkarnációs gondolatait az ősi görög vallás befolyásolta.

Platón (aki nagyjából Malakiásnak, az utolsó ószövetségi prófétának volt a kortársa), ráerősített erre a hellenista tanításra, és olyan népszerűvé tette, hogy igen elterjedt lett. Az Ó- és Újszövetség közötti időszakban az örök szenvedés tana (Judit 16:17) és a halottakért való ima kezdett beszűrődni a judaizmusba (2Makkabeus 12:39-45), ám azért kivételeket is találunk több helyen, lásd például Tóbiás 14:6-8; Sirák 7:17; 19:2-3; 21:9; 36:7-10; Báruk 4:32-35; 1Makkabeus 2:62-64; 2Makkabeus 7:9, 14. Josephus Flavius említi, hogy a farizeusok hittek a lélek halhatatlanságában (lásd Josephus Flavius: A zsidó háború 2. 8. 14; Antiquities 18. 1. 2, 3).

Tertullianus (kb. 155-200), keresztény apologéta volt az első a keresztények közül, aki állította, hogy az embernek halhatatlan lelke van: „Használhatom tehát Platón nézetét, amikor kijelenti: »minden lélek halhatatlan«” (Tertulliánusz: „A test feltámadásáról”, Ante-Nicene Fathers. 3. köt. szerk.: Alexander Roberts és James Donaldson, Peabody, MA., 2004, Hendrickson Publishers, 547. o.).

Oscar Cullmann megkérdőjelezi és ellene mond Tertullianus nézetének. Cullmann írt egy igen nagyhatású könyvet, amiben úgy érvel, hogy az ember halhatatlanságának tana görög eredetű, és a teológusok nem fogadhatják el egyszerre mindkettőt: a halhatatlan lélekbe vetett hitet és azt, hogy a halhatatlanságot ajándékba kapjuk a feltámadáskor (Oscar Cullmann: Immortality of the Soul or Resurrection of the Dead? The Wittness of the New Testament. New York, 1958, Macmillan Company).

Brevard Childs így magyarázza ezt: „Régi megfigyelés, hogy az Ószövetség szerint az embernek nem lelke van, hanem ő maga a lélek (1Móz 2:7). Olyan értelemben mondom ezt, hogy teljes egységet alkot, nem különálló részekből áll, mint test, lélek és szellem” (Brevard S. Childs: Old Testament Theology in a Canonical Context. Philadelphia, 1985, Fortress, 199. o.).

Egyes tudósok egyszerűen csak a józan észre apellálva próbálják védeni a halál utáni élet nézetét, mert bibliai állítás nincs erre. Például Stewart Goetz ezt mondja: „A Szentírás egésze nem tanítja, hogy létezik lélek. A Szentírásból egyszerűen csak valószínűsíteni lehet a létezését, mert annak létét az átlagemberek józan esze is alátámasztja” (Stewart Goetz: „A Substance Dualist Response” c. írás az In Search of the Soul: Perspectives on the Mind-Body Problem – For Views of the Mind-Body Problem. szerk.: Joel B. Green, 2. kiad. Eugene, OR., 2010, Wipf and Stock, 139. o.). A „józan ész” azonban nagyon félrevezető is lehet.

Az örök élet ajándéka

Az örök élet Isten ajándéka azok számára, akik hisznek Jézus Krisztusban, mint személyes Megváltójukban (Jn 3:16; 5:24-25; 10:27-28; 17:3; Róm 2:7; 6:22-23; Gal 6:8). A halhatatlanság feltételhez kötött. Attól függ, hogy pozitívan fogadjuk-e Isten jóságát és elfogadjuk-e az evangéliumot. Halhatatlanságot a hívők Krisztus második eljövetelekor kapnak (1Kor 15:51-55; 1Thessz 4:13-18).

#### Gyakorlati alkalmazás

1.  Mit jelent kapcsolati szempontból, illetve ontológiai vonatkozásban, hogy Isten a saját képére teremtett bennünket?

2.  Csakis Krisztus tudja helyreállítani az emberekben Isten képmását kegyelme, Szentlelke és Igéje által. Hogyan élhetünk úgy, mint akit Isten a saját képmására teremtett?

3.  Isten halandónak teremtett bennünket, nincs halhatatlan lelkünk. Fejtsük tehát ki, hogyan élhetünk örök életet az örökkévalóságon át!

4.  Isten minden ember szívébe beleültette az örökkévalóság utáni vágyat (Préd 3:11). Hogyan ébreszthetjük fel ezt egy szabadgondolkodó/ateista munkatársunk/szomszédunk szívében a tetteinkkel vagy a beszélgetéseink során?

`Jegyzetek`