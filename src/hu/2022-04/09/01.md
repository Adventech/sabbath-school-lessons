---
title:  Ellentmondó Szakaszok?
date:  19/11/2022
---

### E heti tanulmányunk
Lukács 16:19-31; 23:43; János 20:17; Filippi 1:21-24; 1Péter 3:13-20; Jelenések 6:9-11

> <p></p>
> „Ti azért kutatjátok az Írásokat, mert úgy vélitek, hogy azokban van az örök életetek, pedig azok rólam tesznek bizonyságot” (Jn 5:39, ÚRK).

„Mindig készek legyetek megfelelni mindenkinek, aki számot kér tőletek a bennetek levő reménységről” (1Pt 3:15) – figyelmeztet Péter. Pál hozzáteszi: „hirdesd az igét, állj elő vele alkalmas és alkalmatlan időben, ints, feddj, buzdíts teljes béketűréssel és tanítással. Mert lesz idő, amikor az egészséges tanítást nem viselik el, hanem saját kívánságaik szerint gyűjtenek maguknak tanítókat, mert viszket a fülük” (2Tim 4:2-3, ÚRK). Mivel ez a helyzet, nemcsak a könnyen magyarázható szakaszokat kell megnéznünk, hogyan illeszkednek a hitelveinkhez, hanem azokkal is foglalkoznunk kell, amelyeket általában felhasználnak a hitünktől eltérő tanításra.

Eközben kövessük Jézus ösztönző példáját! „Maga Krisztus nem erőltette az igazság egyetlen szavát sem, hanem mindig szeretettel beszélt arról… Sohasem volt durva, sohasem szólt szükségtelenül egyetlen szigorú szót sem, sohasem okozott szükségtelenül fájdalmat érzékeny lelkeknek. Nem bírálta az emberi gyöngeségeket” (Ellen G. White: Jézus élete. Budapest, 1989, Advent Kiadó, 291. o.).

Ezen a héten néhány fejtörést okozó szakaszt fogunk tanulmányozni, amelyekkel mások a lélek halhatatlanságát akarják igazolni. Erősítsék a meg­győződésünket ezek az elmélkedések, és segítsenek, hogy kedvesen tudjunk felelni azoknak, akik megkérdőjelezik ezt a meghatározó tanítást!

---

#### Ellen G. White idézetek

Napjainkban a halottak állapotával kapcsolatos kérdésben elengedhetetlenül szükséges a Szentírás és a „meg van írva” kijelentés helyes értelmezése. Isten Igéje szerint a halottak semmit sem tudnak, és mind gyűlöletük, mind szeretetük elveszett.  A biztos prófétai szóhoz kell folyamodnunk, és el kell ismernünk annak tekintélyét. Ha jól ismerjük a Szentírást, nem esünk csapdába, amikor Sátán nagy ereje megmutatkozik a földön, és nem fogjuk az ő csodáit Istennek tulajdonítani, mivel az Ige kijelenti, hogy a kísértő, ha lehetséges, még a választottakat is el akarja ejteni. Ne engedjük ki kezünkből a Szentírást. Ha Sátánnak sikerül elhitetnie veled, hogy Isten Igéjében vannak ihletettséget nélkülöző kijelentések is, akkor a kísértő máris kész csapdába ejteni a szívedet. Ne érezzük magunkat biztonságban, de ugyanakkor ismernünk kell az igazságot. – Advent Review and Sabbath Herald, 1888. december 18.

A csalás minden fajtája terjed. Isten Igéjének legvilágosabb igazságait ember alkotta elméletek tömege borítja. Halálos tévedéseket tárnak az emberek elé, mint igazságokat, amelyek előtt meg kell hajolniuk. Az ­egyszerű, igaz istenfélelmet betemetik a hagyományok.

A lélek természetes halhatatlanságának tana olyan tévedés, amellyel az ellenség csalja meg az embert. Ez a tévtan majdnem egyetemes.

Ez az egyik hazugság, amelyet az ellenség zsinagógája koholt, Babilon egyik mérgezett itala. „Mert az ő paráznaságának haragborából ivott valamennyi nép, és a földnek királyai ővele paráználkodtak, és a földnek kalmárai az ő dobzódásának erejéből meggazdagodtak. És hallék más szózatot a mennyből, amely ezt mondja vala: Fussatok ki belőle én népem, hogy ne legyetek részesek az ő bűneiben, és ne kapjatok az ő csapásaiból.” (Jel 18:3–4) – Evangelizálás, 247. o.

A halottak állapotára, illetve arra, hogy a lélek nem halhatatlan, nagy figyelmet kell fordítani, nehogy mély zavart és félreértést okozzon, amivel aztán végképp bezárul a későbbi kutatás ajtaja.

Amikor megszólítjuk az emberi elmét, nagy szükségünk van a bölcsességre még akkor is, ha a reménység bizonyítékaival rendelkezünk… És mi ez a reménység, amiről bizonyságot kell tennünk? Az örök élet reménysége Jézus Krisztus által… Túlságosan sokat időztök saját gondolataitoknál és tanaitoknál, de így a hitetlen ember szíve nem tud meglágyulni. Ha megpróbáltok hatni rá, olyan, mintha hideg vasat próbálnátok formálni. […]

Állandó bölcsességre van szükségünk, mert tudnunk kell, hogy mikor beszéljünk, és mikor maradjunk csendben. Mégis azonban, amikor az örök élet reménységéről beszélünk, teljes bizonyosságunk legyen. Amikor az emberi szívet megindítja és engedelmessé teszi Jézus szeretete, akkor fel fogja tenni a kérdést: „Uram, mit kell tennem, hogy üdvözüljek?” – Letter 12, 1890.