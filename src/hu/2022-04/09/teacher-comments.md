---
title:  Tanítói melléklet
date: 25/11/2022
---

Igeszakaszok: Lukács 16:19-31

#### Áttekintés

Ebben a tanulmányban olyan bibliai szakaszokat vizsgálunk meg, amelyeket egyesek a lélek halhatatlanságának és/vagy az örökké égő pokol tanának alátámasztására hoznak fel. A szakaszok a következők:

1.  Lk 16:19-31: a gazdag emberről és a szegény Lázárról szóló példázat. Habár sokak szerint ez a halál utáni élet szó szerint értelmezendő leírása, azonban a szövegösszefüggés alapos tanulmányozása azt mutatja, hogy Jézus e példázattal a) érzékeltetni akarta: a gazdagság nem garantálja a mennybejutást, b) fel akarta hívni az emberek figyelmét arra, hogy engedelmeskedjenek az Írásoknak.

2.  Lk 23:43: Jézus a kereszten függő egyik latornak mondja: „Ma velem leszel a Paradicsomban.” Ha ezt összevetjük más szakaszokkal, amelyekben Jézus kijelenti: nem ment még fel az Atyához (Jn 20:17 – a feltámadás vasárnapján), valamint akkor leszünk együtt vele, miután visszajön értünk (Jn 14:1-3), akkor látjuk, Jézus nem azt ígéri, hogy még aznap találkozik a mennyben a latorral. Ő is majd a feltámadás után lesz a mennyben, ezt teszi világossá Krisztus egész mondata: „Bizony mondom neked ma, velem leszel a paradicsomban.”

3.  Fil 1:21-24 és 1Thessz 4:13-18: Pál kijelenti: várja, hogy az Úrral legyen, csak nem említi a halála és a feltámadás közti időt.

4.  1Pt 3:19-20: Krisztus prédikál „a börtönben levő lelkeknek… Nóé napjaiban”. Ez nem azt jelenti, hogy Jézus személyesen közölt üzenetet az vízözön előtt élt, engedetlen emberekkel a pokolban, hanem figyelmeztet a bűn rabságára, amiről Noé is beszélt annak idején Isten Lelkének ihletése alatt.

5.  Jel 6:9-11: A mártírok lelkei igazságszolgáltatásért kiáltanak az égőáldozati oltár alól – ez nem szó szerint lelkekre/szellemekre értendő. Azokat jelképezi, akiket Isten iránti hűségükért gyilkoltak meg.

#### Kommentár

Nézzünk meg kicsit mélyebben kettőt a leckében tanulmányozott szakaszok közül!

1) a gazdag és Lázár (Lk 16:19-31)

2) a mártírok lelkei jóvátételért kiáltanak (Jel 6:9-11)

A gazdag ember és Lázár (Lk 16:19-31)

Jézus azért mondta el a gazdag és Lázár történetét, hogy bemutassa, mennyire fontosak az életünk során meghozott döntéseink. Nem azért elevenítette fel a példázatot, hogy a halál utáni életről beszéljen, hanem hogy a hallgatói lelkére kösse: ha életünkben hűséget fogadunk valakinek (Jézusnak vagy másnak), azon a halálunk után már nem tudunk változtatni (Zsid 9:27).

Továbbá a példázat rámutat arra is, hogy ha az ember nem tanul a Szentírásból, akkor az sem vezethetné hitre, ha valaki visszatérne a halálból. Más szóval, ha rendelkezésére áll a Szentírás, de nem alakítja ahhoz a magatartását, akkor az sem hat rá, ha valaki a pokol szörnyűségével fenyegeti. Jézus világossá teszi: az embernek vagy nyitott a szíve Isten felé, vagy kemény, és csakis az illető viszonyulásától vagy szíve Isten iránti lágyságától függ, hogy megtérjen és megváltozzon az élete (Ez 36:26-27). Nem lehet mentségünk, hiszen a kezünkben lehet a Biblia, ami bemutatja Istent (Lk 16:29-31).

A példázatban semmi nem utal arra, hogy Jézus a holtak állapotáról tanítana. Az előző szakaszban az önzésről, a becstelen előnyszerzésről, a sáfárságról beszélt, főként a pénzkezelés kapcsán. Azután tért rá a gazdag és Lázár történetére, hangsúlyozva, hogy a gazdagság egyáltalán nem garantálja a mennybe való boldog belépést. Más szóval, az örök élet alapja az, hogy elfogadjuk Krisztus értünk végzett megváltói munkáját. Mózes és a próféták mind Jézusra mutattak előre.

Egyesek azzal érvelnek, hogy a történetet nem szabad példázatnak nevezni, hiszen úgy kezdődik, hogy „Volt pedig egy gazdag ember…”, és nem jelenti ki konkrétan, hogy ez egy példázat. Ez azonban nem áll meg, mert vannak más példázatok is, amelyek ugyanígy kezdődnek, például éppen az előző: „Volt egy gazdag ember…” (Lk 16:1).

A részletek szintén cáfolják, hogy az örökké égő pokol szó szerinti ábrázolása lenne a történet. Először is, akit élve égetnek, annak a nyelvét nem lehet lehűteni egy vízbe mártott ujjal. Ezen kívül a menny és a „pokol” közti rövid távolság lehetetlenné tenné, hogy bárki is élvezze a mennyországban az életet, ha közvetlenül maga mellett láthatná örökké égő szeretteit. A jelenések könyvében szerepel az ígéret, hogy nem lesz többé fájdalom, gyász, sírás, de ez így nem valósulhatna meg (Jel 21:4).

Hálásak lehetünk, hogy ez egy példázat és nem a valóságot mutatja! Olyan Istent szolgálunk, aki nem kínoz senkit egy örökkévalóságon át. Roy Gane három fő problémát emel ki az örökké égő pokol kapcsán:

„1.  Vajon a gonoszokat is táplálja Isten az élet fájának gyümölcsével, hogy életben maradjanak a pokolban? Ha igen, akkor ez ellentmond annak a bibliai tanításnak, hogy csak a megváltottak ehetnek abból a gyümölcsből (Jel 22:14). Gondoljuk át 1Mózes 3-at, ahol Isten pontosan azért zárta el a bűnbe esett Ádámot és Évát az élet fájától, hogy ne éljenek örökké (Jel 22:22-24), így végül meghaltak (1Móz 5:5 – Ádám haláláról).

„2.  Jelenések 20-ban a »tűz tava«, amelyben a gonoszok megsemmisülnek, hatalmas területet foglal el a földön, az Új Jeruzsálem körül (Jel 20:8-10). Arra nem történik utalás A jelenések könyve 21-22. fejezeteiben, hogy a tűz tava állandó hely lenne az új földön.

„3.  Akik a tűz tavában lelik halálukat, a »második halált« szenvedik el, és ez a végső pusztulást jelenti (Jel 20:14-15; 21:8). Tehát meghalnak, nem pedig tovább élnek, pokoli szenvedések közepette” (Roy E. Gane: „At-one-ment Forever in God’s New Heaven and New Earth” c. cikke a Salvation: Contours of Adventist Soteriology. c. könyvben, szerk.: Martin F. Hanna, Darius W. Jankiewicz, John W. Reeve, Berrien Springs, MI., 2018, Andrews University Press, 255-256. o.).

A mártírok lelkei (Jel 6:9-11)

A „megöletettekre” és a „vérre” tett utalás az oltárral kapcsolatosan azt sejteti, hogy itt az égőáldozati, nem pedig az illatáldozati oltárról van szó. Mivel az állatok vérét az oltár alá öntötték, a szentek vérét szimbolikusan Istennek ajánlották fel áldozatként. Az „oltár alatt lévő” szentek azért haltak meg, mert hűségesen bizonyságot tettek az evangéliumról. Tragédia, ami velük történt, haláluk mégis győzelem, mert Krisztusban haltak meg (Jel 14:13).

A „lelkek” kiáltanak, de nem bosszúért, hanem törvényes igazságtételért. „Istent kérik, hogy indítsa el az ítélethez vezető jogi folyamatot, ami igazolja a vértanúhalált halt szenteket” (Joel N. Musvosvi: Vengeance in the Apocalypse. Andrews University Doctoral Dissertation Series. 17, Berrien Springs, MI., 1993, Andrews University Press, 232. o.). A szenteket jogtalanul üldözték és ölték meg, amiért hűségesek voltak Istenhez és szenvedélyesen hirdették az evangéliumot. A jóvátételért kiáltanak, amit ugyan magukért is kérnek, de – és ez még fontosabb – azért is, hogy Isten jellemét végre igaznak, szentnek, igazságosnak lássák az emberek.

Több érv szól amellett, hogy ezeket nem szabad szó szerinti „lelkeknek” látnunk, akik Istenhez kiáltanak. A szentek vérét jelenítik meg jelképesen.

Először is, az égőáldozati oltár a templom külső udvarában helyezkedett el, és ahogy Ranko Stefanovic elemzi, ez azt jelenti, hogy „az itt ábrázolt jelenet nem a mennyei templomban zajlik, hanem a földön” (Revelation of Jesus Christ: Commentary on the Book of Revelation. 2. kiad. Berrien Springs, MI., 2009, Andrews University Press, 244. o.). A külső udvar tehát a földet jelképezi; „a megölettek lelkei” a földről kiáltanak, következésképpen nem lehetnek mennyben „élő” lelkek.

Másodszor, miután a szentek fehér ruhát kapnak, ami Krisztus igazságosságát jelképezi, azt mondják nekik, hogy „még egy rövid ideig nyugodjanak”, míg szolgatársaik száma teljes nem lesz – a testvéreiké, akiket szintén megölnek (Jel 6:11). Szó szerint azt mondják nekik, hogy nyugodjanak még egy rövid ideig. A „nyugodni” szó itt az anapauó, amit úgy fordíthatunk: „pihenni”, „felüdülni”, „megállni”, sőt „meghalni”. Jel 14:13-ban is szerepel: „Boldogok a halottak, akik az Úrban halnak meg mostantól fogva. Bizony, azt mondja a Lélek, mert megnyugszanak [anapauó] fáradozásuktól, és cselekedeteik követik őket.” Ez a csoport ismét megjelenik, amikor második eljövetelekor Jézus visszahozza őket a halálból: „és láttam azoknak a lelkét, akiknek fejét vették a Jézus bizonyságtételéért… Ezek éltek és uralkodtak Krisztussal ezer esztendeig” (Jel 20:4). Egyértelmű, hogy ekkor keltek életre. Nem voltak korábban is élő lelkek/szellemek, különben ez az állítás felesleges lenne. Tehát ha összekapcsoljuk az „alvás” gondolatával (amit a halál érzékeltetésére használ a Biblia) azt, hogy „nyugodjanak” még egy kevés ideig, arra a következtetésre jutunk, hogy a szenteknek, akiknek fejüket vették, egy ideig – Krisztus eljöveteléig – még nyugodniuk kell a sírjukban.

#### Gyakorlati alkalmazás

1.  A gazdagról és Lázárról szóló példázat fő mondanivalója, hogy ragaszkodjunk a Szentírás tanításaihoz. Engedjük, hogy ezek formálják az életünket! Személyesen nekünk mely üzenetnek kell leginkább teret engedni az életünkben? Vajon az anyagi javak, a vagyon felhalmozásával és a gazdag emberhez hasonlóan a luxus élethez való ragaszkodással kapcsolatos szempont volna ez? Esetleg valami teljesen más? Talán egy más területen megnyilvánuló önzés? Vágyunk arra, ami a másoké, ahelyett, hogy megelégednénk azzal, amink van? Azt gondoljuk, hogy a mi véleményünk és a mi életmódunk a legjobb? Életünk mely területén van nagy szükségünk Isten átalakító hatalmára? Szánjunk időt arra, hogy átadjuk azt Istennek!

2.  Nem vágyunk a mártírhalálra, Jézus azonban ezt mondja: „Aki megtalálja az ő életét, elveszti azt, és aki elveszti az ő életét érettem, megtalálja azt” (Mt 10:39). Talán annyira aggódunk az életünk elvesztése miatt, hogy elfeledkezünk küldetésünkről és nem beszélünk Jézusról. Hogyan tarthatjuk a missziót folyamatosan az első és legfontosabb feladatunknak?

3.  Mi a különbség a bosszúért kiáltás, illetve aközött, hogy Istentől várunk igazságtételt? Hogyan hagyhatjuk Istenre a dolgokat, egyre inkább bízva abban, hogy Ő majd gondoskodik az életünk dolgairól?

`Jegyzetek`