---
title:  Eltávozni És Krisztussal Lenni
date:  22/11/2022
---

`Olvassuk el Fil 1:21-24 és 1Thessz 4:13-18 verseit! Mit remélt Pál, mikor lesz „Krisztussal” (Fil 1:23), „az Úrral” (1Thessz 4:17)?`

Pált az a szenvedély fűtötte, hogy „Krisztusban” (2Kor 5:17) éljen és majd a második advent után is „Krisztussal” legyen (lásd 1Thessz 4:17). Hitte: még a halál sem törheti meg a bizonyosságát abban, hogy a Megváltóhoz, az Úrhoz tartozik. Amint a Római levélben írta: „sem halál, sem élet… nem szakíthat el minket Isten szeretetétől, amely Jézus Krisztusban, a mi Urunkban van” (Róm 8:38-39, ÚRK). „Mert ha élünk, az Úrnak élünk; ha meghalunk, az Úrnak halunk meg. Azért akár éljünk, akár haljunk, az Úréi vagyunk” (Róm 14:8). Pál ebben a biztos tudatban mondta a már meghalt hívőkről, hogy „elaludtak” (1Thessz 4:14) Jézusban, majd pedig Krisztus visszajövetelekor feltámadnak, örök életet kapnak (1Kor 15:16-18; 1Thessz 4:13-18).  Amikor az apostol megemlíti: „kívánok elköltözni és Krisztussal lenni” (Fil 1:23, ÚRK), vajon arra célzott, hogy a halála után a lelke eltávozik és Krisztussal lesz, öntudata birtokában? Egyáltalán nem! Ebben a szövegben „Pál azt a vágyát önti szavakba, hogy szeretné hátrahagyni ezt a zaklatott életet és Krisztussal lenni, de nem tér ki az időre, ami a kettő között eltelhet. Nem tanít ez a vers olyasmit, hogy Pál arra számított volna: a halálakor a menny­be megy. Nagyon is tisztában volt vele, hogy a jutalmát nem kapja meg a második adventig (2Tim 4:8)… Azt mondja, hogy az »eltávozása« (halála) után Krisztus visszajövetele lesz a következő, amiről tudni fog, amikor Krisztus feltámasztja a halottakat, és akkor »az Úrral« (1Thessz 4:17) lesz. Szintén meg kell jegyeznünk, hogy a bibliai írók időnként együtt utalnak két olyan eseményre is, amelyek időben egymástól távol esnek” (Andrews Study Bible megjegyzése Fil 1:23 verséhez, 1555. o.). Viszont miért akart Pál inkább meghalni, mint élni? Mert akkor végül minden bajától megpihenhet, nem kell többé elviselnie a fizikai szenvedést, teljesen biztos lehet abban, hogy a második adventkor megkapja az igazság koronáját (2Tim 4:6-8). Bizonyára nem akart meghalni, azt azonban tudta, hogy utána mi következik.

`Ugyan kinek a fejében nem fordult már meg a gondolat, különösen nehéz időkben, hogy milyen jó lenne a szemünket lecsukva meghalni, a következő tudatos pillanatunkban pedig már Krisztussal lenni? Hogyan világítja meg ez a gondolat azt, amit Pál a Filippiben élő hívőknek mondott?`

---

#### Ellen G. White idézetek

Mikor Pál apostol Krisztus kinyilatkoztatása által üldözőből kereszténnyé lett, kijelentette, hogy olyan volt, mint egy idétlen gyermek. Ettől kezdve Krisztus lett számára minden mindenben. „Nekem az élet Krisztus” – mondta. Ez a legtökéletesebb rövid megfogalmazása a Szent­írásban annak, hogy mit jelent kereszténynek lenni. Ez az evangéliumi örömüzenet teljes igazsága. Pál megértette, amit sokan nem fogtak fel. Milyen erőteljesen komoly és buzgó is volt az apostol. Szavai bizonyítják, hogy gondolatai Krisztusra összpontosultak, és egész élete Urával szövődött egybe. Életének Krisztus volt a szerzője, a támasza és a forrása. – A Te Igéd igazság, 7. köt., 903. o.



„Végezetre eltétetett nékem az igazság koronája, melyet megád nékem az Úr ama napon, az igaz Bíró; nemcsak nékem pedig, hanem mindazoknak is, akik vágyva várják az ő megjelenését.” (2Tim 4:8)

Pál mindig a dicsőség koronáját tartotta szem előtt, de nem csupán a sajátját, hanem minden emberét, aki sóvárogva várja Krisztus eljövetelét. Azonban őt a Jézus Krisztus által megszerzett győzelem tette méltóvá a koronára. Jézus nem azt várja el, hogy törtessünk a jutalom elnyerésére, hanem a jövendőbeli jutalomtól függetlenül töltsük be Isten akaratát. – Lift Him Up, 343. o.



A halálra vezető ösvény mentén fájdalmak és büntetések, bánat és csalódás követik egymást. Isten szolgái figyelmeztetnek a helytelenségekre, és Isten nehézzé teszi a gondatlanok és az önfejűek számára, hogy romlásba döntsék életüket. Az örök életre vezető meredek ösvény mellett az öröm forrásai üdítik fel a megfáradtakat. A lélek valódi öröme akkor kezdődik, amikor Krisztus, a dicsőség reménysége, kiformálódik az emberben. Ha most azt az ösvényt választod, amelyen Isten vezet, és a kötelesség útjára lépsz, akkor a Sátán által felnagyított nehézségek el fognak tűnni előled.

Nincs biztonságos ösvény azon az egyen kívül, mely előre haladva egyre tisztábbá és biztosabbá válik. A lábak időnként megcsúszhatnak a legbiztonságosabb ösvényen is. Ahhoz, hogy félelem nélkül járhass, kezeddel szilárdan Krisztusba kell kapaszkodnod. […]

Tekints Pálra! Hallgasd meg napjainkig hangzó szavait: „Ama nemes harcot megharcoltam, futásomat elvégeztem, a hitet megtartottam: Végezetre eltétetett nékem az igazság koronája, melyet megád nékem az Úr ama napon, az igaz Bíró; nemcsak nékem pedig, hanem mindazoknak is, akik vágyva várják az ő megjelenését.” (2Tim 4:7–8) Ez Pál győzelmi csatakiáltása. Milyen lesz a tied? – Szemelvények Ellen G. White írásaiból, 2. köt., 169. o.