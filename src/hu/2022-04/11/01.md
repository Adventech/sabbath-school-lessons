---
title:  Végidei Csalások
date:  03/12/2022
---

### E heti tanulmányunk
1Sámuel 28:3-25; Máté 7:21-27; János 11:40-44; Efezus 6:10-18; 1Péter 3:18

> <p></p>
> „Nem is csoda, hisz maga a Sátán is a világosság angyalának adja ki magát. Nem meglepő tehát, ha szolgái is az igazság szolgáinak adják ki magukat, akiknek végük cselekedeteik szerint lesz” (2Kor 11:14-15, ÚRK).

A mai világ a természetfeletti és misztikus dolgok olvasztótégelye lett, és ebben Hollywood is segédkezik, hiszen számukra nem gond a tévedés és megtévesztés egyvelegével vallási és misztikus témájú filmeket készíteni. Az elmúlt évtizedekben a „bizony nem haltok meg” (1Móz 3:4) ősrégi hazugság sok népszerű könyvet és filmet, valamint videójátékot ihletett. Tagadhatatlan, hogy ki vagyunk téve Sátán bűvkörének, ami megszámlálhatatlanul sok formában kísért, sőt bizonyos esetekben burkoltan, a tudomány leple alatt jelentkezik.

Az egyik leginkább megtévesztő jelenség az, amit „halálközeli” élménynek neveznek, amikor akik „meghaltak”, visszatérnek az életbe és a túlvilágról mesélnek. Sokan a halhatatlan lélek bizonyítékának tartják ezeket az eseteket.

Ezen a héten néhány végidei csalásról, a miszticizmusról, a halálközeli élményekről, a reinkarnációról, a halottidézésről, az ősök imádásáról és egyebekről gondolkodunk el. Veszélyes témák ezek, amelyekről tudnunk kell – anélkül azonban, hogy kitennénk magunkat a hatásuknak.

---

#### Ellen G. White idézetek

Ha jól megfigyeljük a korai keresztény gyülekezet történetét, s látjuk, milyen ravaszul igyekezett Sátán elgyöngíteni és elpusztítani, akkor jobban ellene tudunk állni fondorlatainak, s szembe tudunk nézni a veszedelmekkel. Olyan időben élünk, amikor csapások jönnek, amilyeneket a világ még sohasem látott. „Jaj, a föld és a tenger lakóinak, mert hozzátok szállt le az ördög nagy haraggal. Tudja, hogy csak kevés ideje van.” (Jel 12:12) Isten azonban határt szabott elé, amin Sátán nem léphet túl. Legszentebb hitünk ez a védelem. S ha megerősödünk a hitben, akkor biztonságban is leszünk: a Mindenható oltalmában. „Mivel megőrizted állhatatosságra buzdító igémet, én is megőrizlek a megpróbáltatás óráján, amely eljön az egész földkerekségre, hogy próbára tegye a föld lakóit.” (Jel 3:10) – Bizonyságtételek a gyülekezeteknek, 5. köt., 297. o.

A múlt élményei megismétlődnek. Sátán babonái a jövőben más alakot öltenek magukra. Tévedéseket fognak terjeszteni kellemes és behízelgő módon. Sátán a világosság öltözékébe burkolt hamis elméleteket hirdet majd Isten népének. Így próbálja félrevezetni, ha lehet, magukat a választottakat is. A lehető legcsábítóbb ráhatásokat veti majd latba; megbűvöli az emberek értelmét.

A romlottság összes formáját terjeszteni fogja – az özönvíz előtti emberek között burjánzókhoz hasonlókat –, hogy foglyul ejtse a gondolkodást. Istenként magasztalja a természetet. Sátán az emberi akarat korlátlan szabadságát és az istentelenek tanácsát fogja felhasználni célja elérésére. – Bizonyságtételek a gyülekezeteknek, 8. köt., 293. o.

Krisztus mindenben átment a kísértéseken, amin az emberek átmennek, de sosem emelt sértő vádat a kísértő ellen. Minden kísértésre az Úr szavával válaszolt. „Írva van” – ez volt csorbíthatatlan fegyvere. Nekünk, Krisztus képviselőinek is az élő Isten szavával kell elhárítanunk az ellenség minden szúrását. Sose engedjük meg magunknak, hogy kövessük a kígyó nyomát – hogy tudományos érveket használjunk. Sátán sohasem kerekedhet Isten olyan gyermeke fölé, aki védelemül Isten szavára támaszkodik.

Tanácsadónk mélyen elménkbe véste, hogy Isten parancsolattartó népének az igazságon át kell megszentelődnie, s hogy az igazságnak mindig a legelső helyet kell juttatnunk. Sohase feledjük, hogy Sátán még midig él, és hamis tudományon keresztül gyakorolja csaló hatalmát.

Krisztus a menny fölségese, az élet fejedelme volt, mégis emberré alázta magát, s engedelmeskedett Isten minden törvényének. Megjárta az utat, melyen minden nevét valló embernek járnia kell, s tisztán és bűntől szeplőtlenül került ki. Példánk volt Ő mindenben. – Bizonyságtételek a gyülekezeteknek, 9. köt., 68–69. o.