---
title: Történet
date: 09/12/2022
---

#### BÁTOR BIZONYSÁGTEVŐ

_Írta: Rick McEdward_

A szemeszter elején Sandrát megkérte egy egyetemi évfolyamtársa, hogy fotózza le neki a jegyzeteit a telefonjával. „Láttam, hogy angolul jegyzetelsz, és én szeretném gyarapítani az angoltudásomat.”

Azon a közel-keleti egyetemen semmit nem tanítottak angolul, de mivel Sandra anyanyelve az angol volt, angolul jegyzetelt. A kérés többször megismétlődött, ezért Sandra úgy döntött, hogy kicsit kiegészíti a jegyzeteit. A lapok aljára odaírta a kedvenc bibliaszövegeit. Ám amikor le akarta fotózni, belehasított a félelem, hogy ha a fiú elolvassa a bibliaszövegeket, talán semmit nem fog tőle többé kérni, de másként történt. A diáktársa kíváncsian kérdezte, hogy a bibliaszövegek azért vannak-e ott, hogy Sandra ezekkel motiválja magát a tanulásra. „Pontosan – nevetett Sandra. – Nagyon hasznosak az életemben.” Ezután remek beszélgetés indult el köztük hitről, vallásról. A fiú a szemeszter végére már egész gyűjteménnyel rendelkezett a bibliaszövegekből és az adventista hitelvekből. Meg akarta otthon mutatni a családtagjainak is. Bár később már nem egy szakon tanultak tovább, tartották egymással a kapcsolatot, és a fiú gyakran kért tőle életvezetési tanácsokat. Sandra örökre hálás lesz Istennek, hogy volt bátorsága bibliaszövegeket írni a jegyzetlapokra, és így részt venni Jézus evangéliumának hirdetésében.