---
title:  Tanítói melléklet
date: 09/12/2022
---

Igeszakaszok: Efezus 6:11

#### Áttekintés

Világunkban egyre szélesebb körben elfogadottak a természetfeletti dolgok. Sokan ismerünk valakit, aki állítja, hogy beszélt egy halott rokonával, részt vett egy szeánszon (ahol érintkezésbe léptek a holtakkal), vagy játszott a Ouija (kiejtve: víji) táblával, még ha csak gyerekkorában is. Bizonyos üzletekben az érdeklődők sokféle misztikus témájú könyv közül válogathatnak vagy tarot kártyát vásárolhatnak (amivel állítólag betekinthetnek valakinek a múltjába, jelenébe vagy jövőjébe). Amikor mindezt felkarolja a tömegmédia is, napi szinten sugározva a szellemekről vagy a holtakkal való kommunikációról szóló műsorokat, akkor nem meglepő, hogy a spiritizmusnak effajta megnyilvánulásait sokan „normálisnak” vélik.

A miszticizmus, a halálközeli élmények, a reinkarnációba vetett hit, a szellemidézés, az ősök imádatának kultusza és a spiritizmus mind-mind hozzájárul ahhoz, hogy a társadalomban elfogadottá válnak az ilyen dolgok, és az emberek fejében zűrzavaros elképzelések uralkodnak a halál utáni életről. Isten azonban nagyon komolyan vesz mindent, ami a spiritizmussal kapcsolatos, a Biblia határozottan tiltja az ilyen praktikákat, mert ez mind Sátán csalása. A jelenések könyve hangsúlyozza, hogy a végidőben Sátán megtévesztő munkája hatalmas méreteket ölt (lásd különösen Jel 9:5, 6, 10, 11, 19; 12:9; 16:13-14). Ezért nagyon fontos, hogy legyenek fegyvereink e csalással szemben. Meg kell alapozódnunk Isten Igéjében, be kell töltekeznünk a Szentlélekkel, hogy bele tudjunk kapaszkodni az igazságba és ne essünk Sátán tőrébe.

#### Kommentár

Ebben a tanulmányban arra fogunk összpontosítani, hogy mivel tudjuk felvértezni magunkat a gonosz támadásaival szemben. Ezen kívül mélyebben megvizsgáljuk Efezus 6-ban mindazt, amit Pál Isten fegyverzetéről ír.

Isten fegyverzete (Ef 6:10-18)

Pál az Efezusi levélben több metaforát is használ az egyház ábrázolására. Először Isten templomának nevezi (Ef 2:19-22). Az egyház olyan épület, amely Isten – a Szentlélek lakóhelye. Másodszor, az egyház Krisztus teste (Ef 4:1-16), amelyben mindnyájan együtt dolgozunk, mindenki végzi a maga feladatát annak érdekében, hogy növekedjünk Krisztusban. Harmadszor, az egyház Krisztus menyasszonya (Ef 5:25-27), Ő készíti fel a maga számára. (Ő az, aki munkálkodik mindnyájunk szívében, átalakít, megtérésre indít.) Pál utolsó hasonlata az egyházzal kapcsolatban az, hogy az egyház olyan, mint egy hadsereg (Ef 6:10-17). Ez a hadsereg alaposan felkészült a csatára.

Pál bátorítja a hívőket: „legyetek erősek az Úrban és az ő hatalmas erejében” (Ef 6:10)! Az „erős” szó görögül endünamoó, amelynek alapjelentése az, hogy az ember képes valamire vagy megvan az ereje megtenni valamit. Pál tehát bátorítja a hívőket, hogy higgyék el, megvan az erejük mindahhoz, amit meg kell tenniük a világban dúló lelki küzdelem közben!

Az intés után az apostol arra szólítja a hívőket, hogy vegyék fel Isten fegyverzetét (Ef 6:11). Az ószövetségi harcra buzdító beszédek stílusát használja itt (5Móz 20:2-4; 2Krón 20:13-19; 32:6-8), hogy lelkesítse és motiválja a hívőket: bízzanak abban, amit az Úr tenni tud! Pál azonban pontosan megfogalmazza: a teljes fegyverzet célja, hogy „megállhassatok az ördög minden ravaszságával szemben” (Ef 6:11). A ravaszságnak fordított görög szó a methodeia, ami cselt, fortélyt, alattomosságot jelent. Az Újszövetségben ezen kívül még egy helyen fordul elő, szintén az Efezusi levélben: „hogy többé ne legyünk kiskorúak, akiket ide-oda dobál és hajt bármiféle tanítás szele az emberek megtévesztése és a tévelygés ravaszsága és csalárdsága által” (4:14). Ebben a szakaszban Pál szembeállítja azt, amikor hitben és Isten ismeretében egységben állva felépülünk lelki házzá azzal az állapottal, amikor olyanok vagyunk, mint a kisgyerekek, akiket el lehet csábítani mindenfélével, ami jónak hangzik, pedig valójában Sátántól ered. Pál apostol továbbá inti a hívőket: legyenek éberek, hogy „be ne csapjon minket a Sátán, mert nem ismeretlenek előttünk az ő szándékai” (2Kor 2:11). Sátán megtévesztése valóságos, veszélyes, minden korban jelen van. A jelenések könyve elmondja: a kígyó haraggal teljes, mert „tudja, hogy kevés ideje van” (Jel 12:12). Ebből pedig logikusan következik, hogy minél közelebb leszünk a véghez, annál dühösebb, haragosabb és aktívabb lesz az ördög. Pál gyakran használja könyveiben az „áll” szót (Róm 14:4; 1Kor 16:13; Fil 1:27; 4:1; 1Thessz 3:7-8), és arra szólítja fel a hívőket, hogy álljanak erősen és szilárdan. Újra meg újra elismétli, hangsúlyozza, mennyire fontos Krisztusban megállni. Ahhoz pedig, hogy szilárdan kitarthassanak Sátán fondorlataival szemben, magukra kell ölteniük Isten fegyverzetét.

Érdekes módon nem azt mondja a hívőknek, hogy harcoljanak a gonosz ellen, hanem hogy álljanak erősen. Miért? Mert Isten harcol! Krisztus már megszerezte a győzelmet a kereszten és a feltámadása által, tehát eljövetelekor biztosított a végső győzelem. Nekünk csak határozottan és szilárdan ki kell tartanunk Isten és az Ige mellett.

Pál a folytatásban kijelenti, hogy nem hús és vér ellen van a harcunk, hanem a sötétség erőivel szemben (Ef 6:12). A „tusakodás” a görög palé szó fordítása, ami birkózást, összecsapást jelent. Érdekes, hogy ez a szó egyedül csak itt fordul elő az Újszövetségben. Sátán rávett arra, hogy azt gondoljuk, emberekkel harcolunk, pedig valójában az ő erői ellen kell küzdenünk. A kozmikus konfliktus minden sátáni erő ellen zajlik, amit különféle kifejezésekkel ábrázol a Biblia, valószínűleg azért, hogy érzékeltesse, milyen nagy a veszély.

Mivel a láthatatlan világ nem látszik, könnyen beleringathatjuk magunkat a gondolatba, hogy nem is létezik az ellenség, sem az Isten elleni harca. Pál azonban nem naiv a jó és rossz közötti küzdelmet illetően. Sokszor szembesült vele saját szolgálata során, Sátán sok éven át próbálta elpusztítani. Hajótörést szenvedett, bottal megverték, megkövezték, kiűzték városokból, és ez nem egyszer, hanem többször is megtörtént. Rámutat, hogy mindez nem azért volt, mert az emberek ellene fordultak, hanem mert természetfeletti erő késztette őket. Isten mégis erőt adott neki ahhoz, hogy tovább folytassa munkáját, így nem csökkent az igehirdetés iránti vágya.

A fegyver felöltése annak metaforája, hogy ragaszkodunk az Ige útmutatásaihoz és bízunk Istenben. A hasonlat a római katona fegyverzetének elemeire utal. A derekunkra csatolt igazlelkűség öve (Ef 6:14) arra emlékeztet, hogy mennyire fontos megragadni az igazságot és nem elengedni, „hogy munkatársakká lehessünk az igazságban” (3Jn 8). Az igazság mellvasa (páncélja – Ef 6:14) arra késztet, hogy átgondoljuk, mit tett értünk Krisztus, hiszen az Ő igazsága takar be bennünket, nem magunk fabrikáltuk. Krisztus az egyetlen, aki átalakít bennünket jelenléte által. Lábunk saruja legyen „a békesség evangéliumának hirdetésére való készség” (Ef 6:15). A Biblia egyedül itt nevezi az evangéliumot a békesség evangéliumának. Az evangélium, a Jézusról szóló jó hír békességet hoz mindazoknak, akik befogadják Őt az életükbe. Pál szólít, hogy fogadjuk be az evangéliumot mi magunk, de vigyük is el mindenhová, ahol csak járunk, és ajánljuk fel az általa kínált reménységet másoknak! A hit pajzsa (Ef 6:16) arra szolgál, hogy kioltsuk a gonosz nyilait.

A gonosz tudja, hogy mit célozzon meg jellemünkben, aminek következtében megtántorodunk és elbukunk: goromba szavak egyikünknél, alkohol vagy törvénytelen szex a másikunknál. Ám ha felvesszük a pajzsot, azzal nemet mondunk a kételkedésre, a bűnre és a kísértésre, mert bízunk abban, hogy Istennél ott van az erő, amire szükségünk van. Kijelentette, hogy noha mi gyengék vagyunk, Ő erős (2Kor 12:10). Az üdvösség sisakja (Ef 6:17) emlékeztet az örök élet reménységére, amit Krisztus áldozata és feltámadása által elnyerhetünk. Ennek bizonyossága békességet hoz elménkbe. Végül arra utal a Lélek kardja (Ef 6:17), ami Isten Igéje, hogy milyen nagy szükségünk van a Szentírás fegyverére, amit a gonosz támadásai ellen bevethetünk. Ezért olyan fontos bibliai igéket kívülről megtanulni. Ha a hit pajzsát az egyik kezünkben tartjuk, Isten Igéjét (a kardot) pedig a másikban, akkor nem lesz szabad kezünk a bosszú, a rosszindulat, a goromba válaszok, az erkölcstelenség, az etikátlan viselkedés, a kísértés, a kéjvágy, a harag, a megtévesztés stb. „fogására”. Ha a hit és az Ige a fegyverünk, nem csüggedünk el olyan gyakran.

Pál azzal a felszólítással zárja a szakaszt, hogy imádkozzunk mindig, könyörögjünk a Lélek által (Ef 6:18). Ha nem akarunk áldozatul esni Sátán ármánykodásának, imádkozzunk erőért a kísértésekkel szemben; kérjünk bölcsességet, hogy Istennel együtt hozhassuk meg döntéseinket; imádkozzunk az emberek iránti szeretetért; könyörögjünk mélyebb hitért; kérjük, hogy bátorsággal beszélhessünk Krisztusról! Sátán el akar ijeszteni, igyekszik elcsábítani Istentől azzal, hogy szórakozást, izgalmakat, szabadságot ígér, Isten pedig ellát bennünket minden szükséges védelemmel, hogy megállhassunk Krisztusban, mert a valódi szabadság és boldogság csak tőle származik.

#### Gyakorlati alkalmazás

1.  Életünk mely területén van szükségünk arra, hogy kiálljunk valamiért vagy valami ellen? Bátrabban kellene valakiért vagy valamiért felszólalni, bátrabban kellene Krisztusról beszélni? Imádkozzunk azért, hogy felölthessük magunkra Isten fegyverzetét, mégpedig úgy, hogy minden elemet megemlítünk! Kérjük az Atyát, hogy takarjon be kegyelmével! Próbáljunk meg egy hónapon keresztül minden nap így imádkozni, és figyeljük meg, milyen változások következnek be az életünkben!

2.  Gondoljunk valakire, akiről tudjuk, hogy Sátán ármányaival küzd! Szánjunk időt arra, hogy imádkozzunk Isten fegyverzetéért számára! Ezúttal is említsük meg a fegyverzet minden elemét, és kérjük, hogy Isten helyezze rá azokat erre a személyre, hogy elméje és szíve megváltozzon, és védve legyen Sátán támadásaival szemben.

`Jegyzetek`