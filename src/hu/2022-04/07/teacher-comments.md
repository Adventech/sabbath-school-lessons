---
title:  Tanítói melléklet
date: 11/11/2022
---

Igeszakaszok: 1Korinthus 15:4-28, 32, 42, 49-56; Kolossé 1:17-18; Jelenések 1:17-18

#### Áttekintés

A kereszten Krisztus győzött a bűn, a halál és a gonoszság felett, a feltámadása pedig a legfontosabb győzelmi esemény. A halál nem tarthatta fogságban, mert sosem követett el bűnt, minden útjában feddhetetlen volt. Jézus halála minden tettének a csúcspontja. A kereszt a feltámadás nélkül csupán az önzetlen szolgálat szép filozófiáját adná, mindenféle különösebb jelentőség nélkül; az áldozatkész szeretet bemutatása lenne, aminek azonban nincs hatalma arra, hogy életeket formáljon át, átütő megoldást hozzon a bűn és a halál problémájára és nem biztosíthatna örök életet a hívőknek (Róm 3:21-26).

Krisztus feltámadása tehát kulcsfontosságú, emiatt támadhatnak fel az igazak is. Krisztusnak van kulcsa minden más sír megnyitásához, sőt Ő maga a kulcs! Pál apostol nyilvánvalóvá teszi ezt az igazságot: „Ő a feje a testnek, az egyháznak, ő a kezdet, elsőszülött a halottak közül, hogy mindenekben övé legyen az elsőség” (Kol 1:18). Krisztus pozíciója és tekintélye azért egyedi és pótolhatatlan, mivel Ő a Teremtő. A Szentháromság együttműködésének következtében tapasztalta a halálból való feltámadást (Jn 10:17-18; ApCsel 2:24; Róm 8:11; Gal 1:1). Van hatalma feltámasztani az embereket (Jn 11:25), mert legyőzte a halált. Bár néhányan feltámadtak már korábban, mint pl. Mózes és Lázár, azonban ők is csak Krisztus győztes halálára előre tekintve támadtak fel (Ef 1:4; 1Pt 1:20; Jel 13:8). Krisztus tökéletes élete, halála és feltámadása jogán kaphatnak új életet mindazok, akik hisznek benne. Enélkül nem lenne örök élet. Ahogyan Ádám által bejött a világba a bűn, úgy Jézus Krisztus által van „a halottak feltámadása”, mert „Krisztusban mindenki megelevenedik” (1Kor 15:21-22). Krisztus az elaludtak zsengéjeként támadt fel a halottak közül” (1Kor 15:20).

#### Kommentár

Krisztus él

„Jézus Krisztus feltámadt! Ő él!” Valószínűleg ez lehetett a leglenyűgözőbb és legizgalmasabb hír, amit a feltámadás napján egymásnak adtak át az emberek (Mk 16:6; Lk 24:34). Ma is ez az evangélium legfontosabb üzenete. Jézus nincs a sírban, mert feltámadt. A halál nem tarthatta fogva, hiszen igaz volt, sosem vétkezett (Jn 14:30; 2Kor 5:21; Zsid 4:15). Krisztus többször is megjövendölte a halálát és a feltámadását a tanítványai előtt, de ők nem értették. Üzenetének akkor még nem volt számukra értelme (Mt 16:21; Mk 8:31-32; Lk 18:31-34). Az utolsó vacsorán kijelentette, hogy újra élni fog, habár elárulják és megölik: „Mondom pedig nektek, hogy mostantól fogva nem iszom a szőlőtőkének terméséből mindama napig, amikor újat iszom veletek az én Atyám országában” (Mt 26:29; vö. Mk 14:25).

Az úrvacsorában részesülve azt fejezzük ki, hogy hiszünk Krisztus feltámadásában. Ahogy Pál mondja: „Mert valamennyiszer eszitek e kenyeret, és isztok e pohárból, az Úr halálát hirdessétek, amíg eljön” (1Kor 11:26). A keresztséggel az emberek szintén bizonyságot tesznek a Krisztus feltámadásába vetett hitükről és a vágyukról, hogy hitben járva új életet szeretnének kezdeni: „…mi, akik megkeresztelkedtünk… Eltemettettünk…, hogy amiképpen feltámadt Krisztus a halálból… úgy mi is új életben járjunk” (Róm 6:3-4). Tehát a keresztények Krisztus halálára, temetésére és feltámadására emlékezve keresztelkednek meg.

Több mint 60 év elteltével János apostol találkozott a feltámadott Jézussal, aki megjelent neki, és ezt mondta: „és az élő, pedig halott voltam, és íme, élek örökkön-örökké” (Jel 1:18). A kereszténység az életről szól, amit Jézustól kapunk, aki meghalt értünk. Azért adhat életet, mert feltámadt. Mivel él, közbenjárói szolgálata által nekünk adhat mindent, amit a kereszten elvégzett tettével biztosított.

A feltámadás evangéliuma (1Korinthus 15)

Jézus Krisztus feltámadása jelentőségének legjobb magyarázatát 1Korinthus 15-ben találjuk, ahol Pál apostol kifejti, miért olyan fontos ez. Először a történelmi okot mondja el, és azzal érvel, hogy Krisztus feltámadásának sok szemtanúja volt. Ha a bizonyságtételüket semmibe vesszük, tulajdonképpen hamis tanúknak minősítjük mindazokat, akik állították, hogy találkoztak vele. Krisztus megjelent Péternek, az apostoloknak, Jakabnak, még ötszáz embernek és Pálnak is (1Kor 15:5-8).

Ezután Pál teológiai fejtegetésbe kezd a feltámadás védelmében, és ennek során megemlít néhány igen fontos pontot:

11.  Ha nem lenne feltámadás, akkor Krisztus sem támadt volna fel (1Kor 15:13, 16).

12.  Ha Krisztus nem támadt fel, akkor hiábavaló a prédikálásunk (1Kor 15:14).

13.  Ha Krisztus nem támadt volna fel, akkor értelmetlen lenne a hitünk. A görög kenosz ige azt is jelenti, hogy „haszontalan”, „üres”. Ha Jézus még mindig halott lenne, a hitünknek nem volna tartalma és ereje.

14.  Ha Krisztus nem támadt volna fel, a halottak sem fognak feltámadni (1Kor 15:15), így nem lenne remény a halál után.

15.  Ha Krisztus nem támadt volna fel, hamis tanúi lennénk Istennek, amikor arról beszélünk, hogy feltámasztotta Krisztust (1Kor 15:15). Tehát ha Jézus nem támadt fel a halálból, az Istenről és jelleméről alkotott képünk valójában torz, helytelenül mutatjuk be Őt. Az Atya azonban feltámasztotta Krisztust a halálból.

16.  Ha Krisztus nem támadt volna fel, hiábavaló lenne a hitünk (1Kor 15:17). A görög melléknév, a mataiosz jelentése: „értéktelen”. Istenbe vetett hitünk értéktelen, felesleges lenne.

17.  Ha Krisztus nem támadt volna fel, akkor a törvényszegéseinkre sincs megbocsátás, tehát bűneinkben maradunk (1Kor 15:17), és bűnösként csak halálbüntetést érdemlünk.

18.  Ha Krisztus nem támadt volna fel, akkor a Krisztusban meghaltak számára nincs feltámadás (1Kor 15:18), következésképpen örök élet sem.

19.  Ha Krisztus nem támadt volna fel, és csak ebben az életben reménykedünk (Krisztusban), akkor minden embernél nyomorultabbak vagyunk (1Kor 15:19). Pál az eleeinosz melléknevet használja itt, ami azt jelenti, hogy „szánalmas”. Tehát Pál szerint ha csupán a földi életre vonatkozó szép lelki tanításunk van Jézusról, akkor a legszánalmasabbak vagyunk, mert Jézust keresztre feszítették és meghalt, így mindannyiunk elkerülhetetlen végzete a halál volna.

10.  Ha a halottak nem támadnak fel, akkor együnk, igyunk, holnap úgyis meghalunk (1Kor 15:32). Életünk mottója legyen a carpe diem („Élj a mának!”), hogy legalább tapasztaljunk egy kis boldogságot és örömöt.

Pál a feltámadás szemléltetésére egy gyakorlati megfigyelést hoz a mezőgazdaság területéről: „Amit elvetsz, nem kel életre, míg meg nem hal” (1Kor 15:36). A magot először el kell vetni a földbe, hogy később új élet növekedhessen belőle, ami több eredeti önmagánál (értsd: a magból kel ki a fa). Halandó testünk ugyan meghal, de Isten teremtői hatalmának köszönhetően romolhatatlanságban fogunk feltámadni a halálból (1Kor 15:42). Akkor pedig „viselni fogjuk a mennyeinek a képmását is” (1Kor 15:49).

Krisztus második eljövetelekor (1Kor 15:23) azok, akik a porban alszanak, feltámadnak „egy szempillantásban” (1Kor 15:52), „mert szükség, hogy ez a romlandó test romolhatatlanságot öltsön magára, és ez a halandó test halhatatlanságot öltsön magára” (1Kor 15:53). „A diadal elnyelte a halált” (1Kor 15:54, vö. Ézs 25:8). Azután Pál ír a dicsőséges győzelmi kiáltásról (a „győzelem” szót három alkalommal használja ennek a fejezetnek az utolsó részében): „Halál, hol a te diadalmad? Halál, hol a te fullánkod” (1Kor 15:55)? Dicsőítsük az Urat, mert a Krisztus Jézusban hívőknek győzelmet ad a halál felett! Milyen hálásnak kell lennünk ezért (1Kor 15:57)!

Pál hirdeti a reménységet

Pál apostol emlékezteti az első keresztényeket a halottakra, akik hitben éltek és Krisztus második eljövetelében reménykedtek. Arra bátorítja őket, hogy ne csüggedjenek, ne veszítsék el bizodalmukat, hiszen van reménységük: „Nem akarom továbbá, testvéreim, hogy tudatlanságban legyetek azok felől, akik elaludtak, hogy ne szomorkodjatok, mint a többiek, akiknek nincs reménységük. Mert ha hisszük, hogy Jézus meghalt és feltámadt, ugyanúgy Isten Jézus által, vele együtt előhozza azokat, akik elaludtak. Mert ezt mondjuk nektek az Úr szavával, hogy mi, akik élünk, akik megmaradunk az Úr eljöveteléig, nem előzzük meg azokat, akik elaludtak. Mert maga az Úr fog leszállni a mennyből riadóval, főangyal szózatával és Isten harsonájával, és feltámadnak először azok, akik Krisztusban meghaltak, azután mi, akik élünk, akik megmaradtunk, velük együtt elragadtatunk a felhőkben az Úrral való találkozásra a levegőbe, és így mindenkor az Úrral leszünk. Azért hát vigasztaljátok egymást ezekkel a beszédekkel” (1Thessz 4:13-18). Jegyezzük meg, hogy a második adventkor Jézus lába nem érinti a földet, hanem a levegőben marad, miközben az elhunyt igazak feltámadnak, az élő szentek pedig átváltoznak, együtt emelkednek a levegőbe, hogy ott találkozzanak az Úrral, és örökre vele legyenek.

Semmi miatt nem kell aggódniuk azoknak, akik az Úrban halnak meg, mert újra életre fognak kelni. János kijelenti: „Boldogok a halottak, akik az Úrban halnak meg mostantól fogva. Bizony, azt mondja a Lélek, mert megnyugszanak fáradozásuktól, és cselekedeteik követik őket” (Jel 14:13).

#### Gyakorlati alkalmazás

1.  Miért olyan fontos Jézus feltámadása? Mi lenne, ha egyszerűen csak meghalt volna értünk, élete során pedig bemutatta volna, hogyan kell engedelmesen élni, önzetlenül szolgálni és szeretni?

2.  Miként ünnepeljük a keresztség szertartásában Krisztus feltámadását?

3.  Mi fontosabb teológiai szempontból: Jézus Krisztusnak a Gecsemánéban elmondott imája, a golgotai kereszthalála vagy a feltámadása? Mi volt a lényege Krisztus minden tettének? Miért?

`Jegyzetek`