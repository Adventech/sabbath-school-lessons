---
title:  Krisztus Diadala A Halál Felett
date:  05/11/2022
---

### E heti tanulmányunk
Máté 27:51-53, 62-66; János 10:17-18; 20:11-29; 1Korinthus 15:5-8

> <p></p>
> „Amikor megláttam, lába elé estem, mint egy halott, ő pedig rám tette jobb kezét, és így szólt: Ne félj, én vagyok az első és utolsó és az élő, pedig halott voltam, és íme, élek örökkön örökké, és nálam vannak a halál és pokol kulcsai” (Jel 1:17-18, ÚRK).

Jézus feltámadása a keresztény hit központja, Pál ezt nagyszerűen kifejezte: „Mert ha a halottak fel nem támadnak, a Krisztus sem támadott fel. Ha pedig a Krisztus fel nem támadott, hiábavaló a ti hitetek; még bűneitekben vagytok. Akik a Krisztusban elaludtak, azok is elvesztek tehát” (1Kor 15:16-18). Ezt még részletesebben megvizsgáljuk majd a jövő héten.

Vagyis bármennyire kiemelte Krisztus halálát Pál, ha mégoly fontos is az – „Mert elhatároztam, hogy nem akarok másról tudni köztetek, csak Jézus Krisztusról, mégpedig mint megfeszítettről” (1Kor 2:2, ÚRK) –, a feltámadás nélkül igazából mit sem használna. Ennyire lényeges tehát az egész keresztény hit és a megváltási terv szempontjából.

Viszont nehezen érthető, hogy miért olyan fontos Krisztus feltámadása és vele a miénk, ha – ahogy sokan hiszik – a Krisztusban meghaltak már a tökéletes mennyei boldogságot élvezik, miután „hazatértek az Úrral”.

Ezen a héten Krisztus feltámadására figyelünk, megnézzük a meggyőző bizonyítékokat, amelyeket azért adott, hogy higgyünk benne.

---

#### Ellen G. White idézetek

Gondolj arra, milyen nagy árat fizetett Jézus Krisztus, amikor elhagyta a mennyei udvarokat, hogy az emberek fejedelmévé váljék! Miért tette mindezt? Azért, mert Ő volt az egyedüli, aki megválthatta az elbukott emberiséget. Ezen a világon egyetlen ember sem bűntelen. Isten Fia elhagyta mennyei trónját, királyi palástját és koronáját, és emberi testet öltött istenségére. Eljött meghalni, értünk alászállt a sírba, mint minden ember, hogy feltámadjon a mi megigazításunkért. Eljött, hogy megismerje az emberre nehezedő kísértéseket. Feljött a sírból, és a Józseftől kölcsönkapott sírverem fölött kijelentette: „Én vagyok a feltámadás és az élet!” Aki Istennel egyenlő, meghalt érettünk. Minden emberért megízlelte a halált, hogy Őáltala minden ember örök életet nyerhessen. – In Heavenly Places, 13. o.

A keresztből tanuljuk meg, hogy mennyei Atyánk végtelen és örök szeretettel szeret bennünket, s többel vonz magához, mint az anya megátalkodott fia utáni vágyakozó szeretete. Csodálkozhatunk-e, hogy Pál így kiáltott föl: „Isten őrizzen, hogy mással dicsekedjem, mint a mi Urunk Jézus Krisztus keresztjével.” Nekünk is előjogunk a Kálvária keresztjével dicsekedni, előjogunk, hogy mindenestől annak adjuk át magunkat, aki életét adta értünk. Akkor az Ő arcáról arcunkra ragyogó fénnyel elindulhatunk a sötétben levőkre tükrözni a fényt. – A Te Igéd igazság, 5. köt., 1133. o.

Jézus a keresztet egy szintre emelte a mennyből jövő fénnyel, hogy odavonzza az emberi tekinteteket. A kereszt az Isten arcáról áradó fényben ragyog, ezért rátekintve az ember láthatja és megismerheti Istent, és akit elküldött, Jézus Krisztust. A Mindenhatót szemlélve látjuk Őt, aki önmagát ajándékozta értünk egészen a halálig. A keresztet szemlélve látjuk az Atyát, és megértjük, hogy mennyire gyűlöli a bűnt. De amikor a keresztben látjuk Isten bűnnel szembeni gyűlöletét, látjuk a bűnösök iránti szeretetét is, amely erősebb a halálnál. A világ számára a kereszt megcáfolhatatlan érv, mely szerint Isten az igazság, a szeretet és a világosság. – Signs of the Times, 1895. március 7.