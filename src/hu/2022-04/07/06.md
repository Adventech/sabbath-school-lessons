---
title:  „Az Elaludtak Zsengéjeként”
date:  10/11/2022
---

`Olvassuk el 1Kor 15:20 versét, különös tekintettel 5Móz 26:1-11 szakaszára! Pál milyen értelemben utalt Krisztusra úgy, mint aki „az elaludtak zsengéje”?`

Az ókori izraelita földművelő kultúrában az első zsenge áldozatának mély lelki jelentősége volt, ezzel a szent gyakorlattal ismerték el, hogy Isten kegyelméből kapnak mindent, sáfáraivá tette őket a földön, ahol érik a termés és aratásra vár (lásd 2Móz 23:19; 34:26; 3Móz 2:11-16; 5Móz 26:1-11). Az első zsenge nemcsak azt jelezte, hogy kezdődik az aratás, de a termény minőségét is mutatta. Wayne Grudem szerint „amikor Pál »első zsengeként« (görögül aparkhé) utal Krisztusra, a földművelés köréből vett metaforával azt fejezi ki, hogy mi is olyanok leszünk, mint Krisztus. A beérett termés »első zsengéje«, vagyis első kóstolója mutatja, hogy milyen lesz a termény többi része. Hasonlóképpen Krisztus »első zsengeként« bemutatja, hogy milyen lesz a mi feltámadott testünk, amikor a végső »aratásban« Isten feltámaszt a halálból és maga elé állít bennünket” (Wayne Grudem: Systematic Theology. Grand Rapids, MI, 1994, Zondervan, 615. o.). Fontos észben tartani, hogy Jézus megdicsőült emberi testben lépett ki a sírból, de továbbra is rajta voltak keresztre feszítésének nyomai (Jn 20:20, 27). Azt jelentené ez, hogy Isten feltámasztott gyermekein szintén meglátszanak majd szenvedéseik fizikai nyomai? Pál apostol megdicsőült testében például ott lesz a „tövis” (2Kor 12:7) vagy „az Úr Jézusnak bélyegei” (Gal 6:17) is? Pálnak a haláláig „viselnie kellett a testében Krisztus dicsőségének nyomait, mert a szemét elvakította a mennyből sugárzó fény [lásd ApCsel 9:1-9]” (Ellen G. White: The Story of Redemption. 275. o.). Ez azonban nem jelenti azt, hogy ő vagy a megdicsőült megváltottak közül bárki más a saját szenvedéseinek jeleivel támadna fel (vö. 1Kor 15:50-54). Krisztus azonban „örökre magán fogja viselni a kegyetlen bántalmazás nyomait. Minden szög helye az ember csodálatos megváltásának és az érte fizetett hatalmas árnak a történetét beszéli el” (Ellen G. White: Early Writings. 179. o.). Az Ő sebei jelentik a garanciát arra, hogy a mieink örökre eltűnnek majd.

`Krisztuson mindörökre megmaradnak a keresztre feszítés okozta sebhelyek. Mit árul ez el Isten irántunk való szeretetéről és arról, hogy milyen árat kellett fizetnie a megváltásunkért? Hogyan mutatnak a sebei arra, hogy a Szentháromság Isten mekkora áldozatot hozott az üdvösségünkért?`

---

#### Ellen G. White idézetek

Krisztus a holtak első zsengéjeként támadt fel. Őt jelképezte a meglóbált első kéve, és a feltámadása is pontosan azon a napon történt meg, amelyen a kévét be kellett mutatni az Úrnak. Ezt a jelképes szertartást több mint ezer éven át megtartották. A learatott mezőkről begyűjtött első búzaszálakból készítettek egy kévét, és amikor húsvétra az emberek felmentek Jeruzsálembe, ezeket a kévéket lóbálták meg hálaadományként az Úr előtt. Ezen áldozat bemutatása előtt nem kezdték el az aratást. Az Úrnak szentelt kéve jelképezte az aratást. Ezáltal Krisztus mint első termés jelképezi a nagy lelki aratást, amely Isten országában fog megvalósulni. Feltámadása szimbolizálja és szavatolja az elhunyt igazak feltámadását. – The Faith I Live By, 180. o.

Isten szemében igen értékes az Ő kezeinek munkája. Gyermekei iránti szeretete nyilvánul meg az ember megváltásáért hozott áldozatában. Ádám Sátán uralma alá került, aki a világba hozta a bűn által a halált. Isten odaadta egyszülött Fiát, hogy az embert megmentse. Ezt azért tette, hogy eleget tegyen a törvénynek, és megigazítsa mindazokat, akik Krisztust elfogadják. Az ember eladta magát Sátánnak, de Jézus visszaváltotta az emberiséget.

„Nem a magatokéi vagytok…” – Jézus a vérével vásárolta meg az emberiséget. Ne ássátok el hát a földbe talentumaitokat! Forgassátok Jézus dicsőségére! Bármi is legyen a foglalkozásotok, vigyétek bele Jézust. Ha azt tapasztalod, hogy Üdvözítőd iránti szereteted fogyatkozik, hagyj el minden mást, s mondd ezt: „Üdvözítőm! Itt vagyok, mit akarsz, hogy cselekedjem?” Ő ekkor kegyelmesen a szeretetébe fogad. Kész megbocsátani, mert kegyelmes és hosszútűrő. Nem akarja, hogy bárki is elvesszen.

Isten tulajdonai vagyunk, mindenünk az övé. Ne tartsuk áldozatnak azt, hogy szívünk szeretetét neki adjuk. Sőt, adjuk Őneki szívünket, mint készséges áldozatunkat. – Üzenet az ifjúságnak, 69–70. o.

Jézus Krisztus egészen égő áldozatként adta magát Ádám minden ­fiáért és leányáért. Micsoda megaláztatásban volt része! Lejjebb és egyre lejjebb ereszkedett megaláztatásában, de mégsem rontotta meg lelkét egyetlen szégyenfolttal sem! Mindezt azért szenvedte el, hogy felemelhessen, megtisztíthasson, formáljon és nemesítsen téged, és örököstársként önmaga mellé ültessen trónjára. Hogyan akarjátok „erőssé tenni elhivatástokat és kiválasztatásokat”? (vö. 2Pt 1:10) Mi az üdvösség útja? Krisztus ezt mondja: „Én vagyok az Út, az Igazság és az Élet.” Bármilyen bűnösök vagy vétkesek lehettek, elhívottak, kiválasztottak vagytok. „Közeledjetek Istenhez, és Ő is közeledni fog hozzátok.” (Jak 4:8) Krisztus vére mindig érvényes útlevél, amellyel minden könyörgésetek hozzáférést nyit Isten trónjához. – A keresztény nevelés alapjai, 251. o.