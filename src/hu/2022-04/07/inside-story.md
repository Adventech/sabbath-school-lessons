---
title: Történet
date: 11/11/2022
---

#### KÖVESD AZ IGÉT (1. RÉSZ)

_Írta: Andrew McChesney_

Eulalia Rashidnak elfogyott a söre és elindult a boltba vásárolni. 37 évvel azelőtt még mindene megvolt, de alkoholista lett. Elhagyta a családját,   gyermekét és 13 unokáját, végül pedig vastagbélrákja is lett.

Út közben egy kis fadobozt talált. Felvette, mert remélte, hogy pénz van benne, és talált is benne egy pennyt. A bolt fényénél megnézegette a dobozt, amire ez volt írva: „Lábam előtt mécses a te igéd, ösvényem világossága.”

Másnap újra és újra elolvasta az írást. „Mi lehet az az Ige, és mi az a mécses, ami megvilágítja az utat?” – töprengett. Megpróbálta lefordítani a saját nyelvére, megnézett még néhány fordítást, de továbbra sem értette a jelentését. Ezért eldöntötte, hogy az egész Bibliát el fogja olvasni, hátha rálel valahol a magyarázatra.

Egy nap János evangéliuma 1. fejezetéhez ért: „Kezdetben volt az Ige, és az Ige Istennél volt, és Isten volt az Ige.” A szeme felcsillant. Tovább olvasott: „Az Ige testté lett, közöttünk lakott.” „Itt a válasz – gondolta. – Az Ige Jézus! Jézus a lámpás, aki megvilágítja az utat.”

Ekkorra megszerette a Bibliát. Tovább olvasta, és elkezdett rendszeresen imádkozni. Közben az élete gyökeresen megváltozott. Megtudta, hogy Isten elkülönítette a szombatot, ezért elkezdett szombatot ünnepelni otthon. Miután olvasott a tiszta és tisztátalan ételekről, változtatott az étrendjén. A kertjében termett édesburgonya, spenót, zöldbab, padlizsán, paradicsom, tápióka, papaya, mangó, citrom, sárkánygyümölcs, eper és kókuszdió.

A családja nem értette a történteket. Meglepte őket, hogy már nem iszik. Eulalia elmondta nekik, hogy eldöntötte, többé nem fogyaszt alkoholt, és Jézus egy szempillantás alatt ennek a vágyát is elvette tőle. Krisztus misszionáriusa lett a családjában.