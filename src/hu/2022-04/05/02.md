---
title:  Mózes Feltámadása
date:  23/10/2022
---

`Milyen bizonyítékát találjuk Lk 9:28-36 és Júd 9 verseiben annak, hogy Mózes testben támadt fel?`

Egyes alexandriai egyházatyák úgy érveltek, hogy Mózes halálakor két Mózes is volt: az egyik lélekben élt, a másik testben halott volt; az egyik Mózes a mennybe szállt az angyalokkal, a másikat eltemették a földön (lásd Origenész beszéde Józsué 2:1 alapján. Alexandriai Kelemen, Stromata 6.15). A lélek mennybemenetelének és a test eltemetésének megkülönböztetése talán logikusnak tűnhet azoknak, akik a halhatatlan lélek görög fogalmában hisznek, csakhogy ez a gondolat nem szerepel a Bibliában. Júd 9 verse megerősíti Mózes testben történt feltámadásának bibliai tanítását, mert a vita „Mózes teste felett”, nem pedig az állítólag élő lelke miatt folyt.

5Móz 34:5-7 szakaszából tudjuk, hogy Mózes százhúsz évesen halt meg, és az Úr Moáb földjén temette el egy völgyben, egy elrejtett helyen, de nem maradt sokáig a sírban. „Krisztus maga jött le a mennyből azokkal az angyalokkal, akik eltemették Mózest, és előhívta az alvó szentet… Most először szándékozott Krisztus életet adni a holtnak. Mikor az élet fejedelme és a fénylő angyalok a sírhoz közeledtek, Sátán féltette hatalmát… Krisztus nem bocsátkozott vitába Sátánnal… mindent Atyjára bízott, mondván: »Dorgáljon meg téged az Úr« (Júd 9)… A feltámadás mindörökre bizonyossá lett. Sátántól elragadták a zsákmányt, a megholt igazak ismét élhetnek” (Ellen G. White: Pátriárkák és próféták. Budapest, 1993, Advent Kiadó, 446-447. o.).

Mózes feltámadásának világos bizonyítéka Jézus megdicsőülésekor mutatkozott meg. Megjelent Illés prófétával együtt, aki nem halt meg, hanem elváltozott, elragadtatott (2Kir 2:1-11). Mózes és Illés beszélgetett Jézussal (lásd Lk 9:28-36). „És íme, két férfi beszélt vele, Mózes és Illés, akik megjelentek dicsőségben, és a Jeruzsálemben bekövetkező haláláról beszéltek” (Lk 9:30-31, ÚRK). Félreérthetetlen módon mutatja be ez a szakasz, hogy Mózes megjelenése bizonyítja Krisztus győzelmét, amit a bűn és a halál felett készült aratni. Mózes és Illés, nem pedig a „lelkük” jelent meg Jézus mellett (hiszen Illés nem is halt meg)!

`Isten nem engedte meg Mózesnek, hogy belépjen a földi Kánaánba (5Móz 34:1-4), de elvitte a mennyei Kánaánba. Mit tanít ez Istenről, „Aki kéréseink és gondolataink mértékén felül is képes mindent bőségesen megtenni az ő bennünk munkálkodó ereje szerint” (Ef 3:20, ÚRK)?`

---

#### Ellen G. White idézetek

Egy pusztai sírba torkollott annyi esztendő küszködése, nyomasztó gondja. Ám aki „véghetetlen bőséggel mindeneket megcselekedhetik, feljebb hogynem mint kérjük vagy elgondoljuk” (Eféz 3:20), ilyen mértékben válaszolt szolgájának imájára. Mózes átment a halál országán, de nem kellett a sírban maradnia. Maga Krisztus hívta elő az életre. Sátán, a kísértő követelte Mózes testét a vétke miatt, de Krisztus, a Megváltó előhozta őt a sírból (vö. Júd 9).

A megdicsőülés hegyén Mózes tanú volt rá, hogy Krisztus győzött a bűn és a halál fölött. Azokat jelképezte, akik az igazak feltámadásakor előjönnek a sírból. Illés, aki anélkül ment a mennybe, hogy meghalt volna, azokat jelképezte, akik élni fognak a földön Krisztus második eljövetelekor, akik elváltoznak „nagy hirtelen, egy szempillantásban, az utolsó trombitaszóra”, amikor „szükség, hogy ez a romlandó test romolhatatlanságot öltsön magára”, és „e halandó test halhatatlanságot öltsön magára” (lKor 15:52–53). – Jézus élete, 421. o.

Az Atya Mózest és Illést választotta Krisztushoz küldött hírnökeként, hogy a menny ragyogásával dicsőítsék meg Őt. Azonkívül, hogy elbeszélgessenek közelgő győzelméről, mert régen ők is emberként éltek a földön. Ők is átestek emberi szomorúságon és szenvedésen, ezért együtt tudtak érezni Krisztus földi megpróbáltatásával. Illés Izráel látnokaként Krisztust képviselte, s feladata is bizonyos fokig hasonló volt az Üdvözítő munkájához. Mózes meg Izráel vezetőjeként valamikor Krisztus helyében állt, vele érintkezett, utasításait követte. Ezért az Atya trónja köré gyűlt seregből ők voltak legalkalmasabbak, hogy Isten Fiának szolgáljanak. – A Te Igéd igazság, 5. köt., 1096. o.

Krisztus azért jött le földünkre, hogy bemutassa Isten dicsőségét, és hogy az ember nemes jellemre tehessen szert az Ő helyreállító ereje által. Őnéki adatott minden hatalom és kegyelem. Szíve élő víznek kiapadhatatlan kútforrása volt, és mindig készen állt kiárasztani maga körül gazdag árjait. Földi élete azzal telt, hogy jót cselekedett mindenkivel, s tette ezt érdektelenül, feddhetetlenül. Tervei szeretetről és kedvességről tanúskodtak. Boldog volt, amikor követőiért többet tehetett, mint amit kérhettek vagy elgondolhattak. Szüntelenül azért imádkozott, hogy az igazság által megszentelődjenek, és mindig hittel imádkozott, tudva azt, hogy a megváltási terv már a világ megalapítása előtt megszületett. Tudta, hogy a mennyei evangélium jó híre eljut a világ minden tájára, és hogy a Szentlélek mindenható erejével felfegyverzett igazság győz majd a jó és rossz között dúló küzdelemben, és hogy egy napon a véráztatta zászló győztesen fog lobogni követőinek feje fölött. – That I May Know Him, 37. o.