---
title:  Jairus Lánya
date:  26/10/2022
---

A Jézus halála és feltámadása előtti feltámadások nem csak egy meghatározott népcsoportra vagy társadalmi osztályra korlátozódtak. Minden bizonnyal Mózest tarthatjuk Isten népe legnagyobb vezetőjének (5Móz 34:10-12), tőle eltérően a szegény föníciai özvegyasszony nem is volt izraelita (1Kir 17:9). A súnemi nő előkelő volt (2Kir 4:8). A naini özvegynek csak egy fia volt, ő lehetett az egyetlen támasza (Lk 7:12). Jairus valószínűleg Kapernaumban volt a zsinagóga egyik elöljárója (Mk 5:22). Kulturális hátterüktől és társadalmi helyzetüktől függetlenül mindannyian részesültek Isten életadó hatalmának áldásában.

`Olvassuk el Mk 5:21-24 és 35-43 verseit! Mit tudhatunk meg a halálról Krisztus szavaiból: „A gyermek nem halt meg, hanem alszik” (Mk 5:39)?`

Jairus tizenkét éves lánya betegen feküdt otthon, ezért a férfi felkereste Jézust, könyörgött neki, hogy menjen el hozzájuk és érintse meg gyógyító kezével. Ám mielőtt hazaérhettek volna, szomorú hírt kapott: „Leányod meghalt, miért fárasztanád tovább a Mestert” (Mk 5:35, ÚRK)? Jézus ekkor így szólt a gyászoló apához: „Ne félj, csak higgy” (Mk 5:36, ÚRK)! Jairus valóban csak azt tehette, hogy teljes egészében Isten közbelépésére hagyatkozik. Amikor a házhoz értek, Jézus az ott összegyűltekhez fordult: „Miért zajongtok és sírtok? A gyermek nem halt meg, hanem csak alszik” (Mk 5:39, ÚRK). A gyászolók kinevették, mert 1) tudták, hogy a kislány meghalt és 2) nem értették meg Jézus szavait. „A halállal kapcsolatosan Krisztus kedvelt fordulatának tűnik ez a vigasztaló hasonlat, amelyben az »alvás« jelképezi a »halált« ([Mt 9:24; Lk 8:52] lásd Jn 11:11-15 szakaszánál). A halál alvás, méghozzá mély alvás, amiből csak a nagy Életadó ébresztheti fel az embert, mert egyedül neki van kulcsa a sírhoz (lásd Jel 1:18; vö. Jn 3:16; Róm 6:23)” (The SDA Bible Commentary. 5. köt. 609. o.).

Akik látták a kislány feltámadását, „azt sem tudták, hova legyenek a nagy ámulattól” (Mk 5:42, RÚF). Nem is csoda! Most a halál még végleges, abszolút és látszólag visszafordíthatatlan. Minden bizonnyal fantasztikus, az egész életüket megváltoztató tapasztalat lehetett a feltámadást a saját szemükkel látni.

`Számunkra is különösen jelentőségteljes Jézus bátorítása: „Ne félj, csak higgy” (Mk 5:36, ÚRK)! Hogyan tehetjük ezt meg még rémítő helyzetekben is, amikor a legfontosabb kitartani a hitben?`

---

#### Ellen G. White idézetek

Még útban voltak, amikor egy küldönc furakodott Jairushoz a tömegben, és hírül adta, hogy leánya meghalt, ne fárassza többé fölöslegesen a Mestert. E szavakat Jézus is meghallotta. „Ne félj – mondta –, csak higgy, és megtartatik.” (Lk 8:50)

Jairus közelebb húzódott a Megváltóhoz, és együtt siettek a főember házába. A fizetett siratók és síposok már ott voltak, a levegőt betöltötte lármájuk. A tömeg, a zűrzavar bántotta Jézus lelkét. Így intette csendre őket: „Mit zavarogtok és sírtok? A gyermek nem halt meg, hanem alszik.” Az emberek méltatlankodva fogadták az idegen szavait. Látták a gyermeket a halál karmai közt, megvetően nevettek hát Jézuson. […]

Jézus az ágyhoz lépett, kezébe vette a gyermek kezét, és lágyan, az otthon meghitt nyelvezetével ejtette ki e szavakat: „Leányka, néked mondom, kelj föl!” (Mk 5:41)

Az élettelen testen azonnal remegés futott végig. Az élet lüktetése visszatért. Az ajkak mosolyra nyíltak. A leány nagyra nyitotta szemét, mint álom után, s csodálkozva nézte a körülötte álló csoportot. Felkelt, szülei magukhoz ölelték, sírtak örömükben. – Jézus élete, 342–343. o.

A keresztény előjoga az a tudat, hogy Jézus valóban köztük él. „A győzedelem, mely legyőzte a világot, a mi hitünk.” „Minden lehetséges a hívőnek. S bármit kérünk is imában, ha hisszük, hogy megkapjuk, úgy is lesz.” Ez a hit áthatol a legsötétebb fellegen, elhozza a fény és reménység sugarait az ellankadt, csüggedező léleknek. Ezen hit és bizalom hiánya zúdítja ránk a tanácstalanságot, kétségbeejtő félelmeket s gonosz gyanakvást. Isten hatalmas dolgokat visz véghez népéért, ha teljesen belé helyezik bizalmukat, „Valóban nagy nyereség az istenfélelem, megelégedéssel.” Akkor a tiszta és igaz vallásosság megvalósul az életükben. Krisztus az erő soha meg nem szűnő forrása lesz, valós segítség a nyomorúság minden idején. – Bizonyságtételek a gyülekezeteknek, 2. köt., 139. o.

Isten hangja hallatszott: „Örökkévaló szeretettel szerettelek téged.” (Jer 31:3) „Örök irgalmassággal könyörülök rajtad.” (Ésa 54:8) Ó, mily csodálatos szeretet, hogy Isten kész eltávolítani minden kételyre okot adó tényezőt vagy emberi félelem és gyengeség állította kérdőjelt, hogy megfoghassa a hittel felé nyújtott remegő kezet azért, hogy a számos ígéret biztosítása révén segíthessen bízni Őbenne… Tehetett-e volna többet az Úr hitünk megerősítése végett? – That I May Know Him, 262. o.