---
title:  Tanítói melléklet
date: 28/10/2022
---

Igeszakaszok: János 11:11

#### Áttekintés

Ez a tanulmány olyan személyek történetét veszi át, akik feltámadtak Krisztus kereszthalála előtt.

1.  Mózes (Mt 17:3; Lk 9:30; Júd 9)

2.  A sareptai özvegyasszony fia (1Kir 17:21-23) és a sunemita asszony fia (2Kir 4:32-37)

3.  A naini özvegy fia (Lk 7:14-15)

4.  Jairus leánya (Mk 5:40-42)

5.  Lázár (Jn 11:41-45)

Közülük csak Mózes ment fel a mennybe, a többiek folytatták az életüket itt, a földön. Mindegyik történet azt támasztja alá, hogy nincs élet („lélek”) vagy létezés a halál után. Érdekes, hogy a feltámadt emberek közül senki nem tett említést túlvilági élményekről. Vajon ha átéltek volna ilyesmit, nem lett volna elég emlékezetes ahhoz, hogy a krónikások lejegyezzék, vagy megemlítsék? Legalább az özvegyasszonyok fiai örvendezhettek volna lelkesen: „Édesanyám, el sem hinnéd, mit láttam!” Akkor a mennyben szerzett élményeik széltében-hosszában terjedtek volna. Sőt, ahogy többen feltették már a kérdést: Miért akarna bárki is visszajönni a földre, miután a mennyországban járt? Mózes a mennybe került, de nem „lélek” volt, vagy testetlen szellem, mert testben támadt fel. Ezt mutatja a Krisztus és Sátán közötti küzdelem jellege is, amely a teste felett folyt (Júd 9). Sem Sátán, sem Jézus nem említ a vita során élő lelket. Miért lett volna szükség a testre, ha a lélek már létezett? A testre nem azért volt szükség, hogy hajlékot adjon a léleknek, mert a test Mózes VOLT. Később Mózes Illéssel együtt jelent meg Jézusnak a megdicsőülés hegyén (Lukács 9), aki anélkül vitetett fel a mennybe, hogy meghalt volna. Ezek a beszámolók újra csak azt bizonyítják, hogy a halál legjobb meghatározása az alvás, nem pedig a test nélküli létezés.

Most nézzük meg Lázár történetét, és beszéljük meg részletesen a feltámadását!

Mielőtt Jézus és a tanítványai Betániába érkeztek volna, a Mester elmagyarázta nekik, hogy a halál alvás (Jn 11:11). A tanítványok felteszik a kérdést, hogy miért is mennek Júdeába, hiszen a zsidók ott megpróbálták megkövezni Jézust. A Megváltó azt válaszolja, hogy azért, mert Lázár „elaludt” (Jn 11:11). Amikor a tanítványok nem fogják fel a szavai értelmét, Jézus egyértelműsíti a helyzetet: „Lázár meghalt” (Jn 11:14).

Az Ó- és az Újszövetség is alvásnak nevezi a halált (Dán 12:2; ApCsel 7:60; 1Thessz 4:13-14). Dán 12:2 kijelenti: „Azok közül, akik a föld porában alszanak, sokan fölébrednek majd, némelyek örök életre, mások pedig gyalázatra és örökkévaló utálatosságra.”

Ez az igevers két feltámadásról beszél: az első a millennium előtt lesz, amikor mindazok, akik átadták életüket Jézusnak, feltámadnak és felemeltetnek a mennybe; a második pedig a millennium után, azoké, akik elutasították Jézust, mint Megváltójukat (Jel 20:4-6). (A hetednapi adventisták itt egy külön feltámadást látnak: „Egy külön feltámadás előzi meg Krisztus második adventjét. »Mindazok, akik a harmadik angyal üzenetébe vetett hittel haltak meg, feltámadnak abban az időben. Rajtuk kívül előjönnek sírjukból azok is, akik gúnyolódtak Krisztus keresztre feszítésekor és akik a legerőszakosabban üldözték Isten gyermekeit. Ők is meglátják az isteni ígéretek teljesedését és az igazság győzelmét«” ([lásd Ellen G. White: A nagy küzdelem. Budapest, 2013, Advent Kiadó, 544-545. o.; Jel 1:7]. The SDA Bible Commentary. 4. köt. 878. o.). Sőt, Istvánról, akinek megkövezéséről Az apostolok cselekedetei számol be, szintén azt olvassuk, hogy elaludt (ApCsel 7:60). Vigasztaló a tudat, hogy amikor meghalunk, az olyan, mintha aludnánk, amiből van ébredés.

Jézus ezt mondta tanítványainak a Lázárhoz vezető útja céljáról: „elmegyek, hogy felköltsem őt” (Jn 11:11). Jézus kifejtette, hogy a „halált” értette az „alvás” alatt, ebből következik, hogy a feltámadásról beszélt. És mégsem tűnik úgy, hogy bárki is komolyan vette volna a szavait, míg meg nem történt a csoda. Tamás az őket várhatóan érő bántás miatt aggódott, nem a csodára figyelt, amiről Jézus éppen azelőtt beszélt. A „felébreszt” szó itt görögül az exüpnidzó, ami csak itt szerepel az egész Újszövetségben. Szó szerint azt jelenti: „felébred az alvásból”. Itt is látható az alvás és a halál közti kapcsolat. Jézus arra utalt, hogy feltámasztja Lázárt, ezt pedig azzal a képpel fejezte ki, mintha felébresztené az alvásból.

Érdekes módon, amikor Jézus megérkezik, Lázár mindkét nővére különböző helyzetekben, de ugyanazt mondja: „Ha itt lettél volna, nem halt volna meg a testvérem” (Jn 11:21, 32). Krisztus jelenlétében nincs helye a halálnak, mert Ő az élet Forrása. Mária és Márta látta Jézust betegeket gyógyítani. Tudták, hogy az életet hozza. Más szakaszokban azt olvassuk, hogy „Isten… élteti a mindenséget” (1Tim 6:13; lásd még 5Móz 32:39; Neh 9:6; Jn 1:3-4).

Isten jelenlétében nincs halál. A halál nem tőle származik. A bűnnel és a gonoszsággal lépett színre, amikor Sátán fellázadt Isten szeretetteljes, tökéletes kormányzata ellen, amiben sajnos az emberek is követték. A bűn rombol és halált hoz. „Azért ahogyan egy ember által jött be a bűn a világba, és a bűn által a halál, úgy a halál minden emberre elhatott, mivelhogy mindenki vétkezett” (Róm 5:12).

Jézus először Mártával beszélget Betániába való érkezése után. Amikor így szól hozzá: „Feltámad a testvéred”, Mária így válaszol: „Tudom, hogy feltámad a feltámadáskor, az utolsó napon” (Jn 11:23-24). Márta tehát hitt abban, hogy van élet a halál után, de a kijelentése azt is világossá teszi, hogy tudta: Lázár nem támad fel „az utolsó napig”.

Márta hallhatott az özvegyasszony fiának és Jairus leányának feltámasztásáról is, de nem gondolta, hogy Jézus értük is meg akarja tenni ezt a csodát. Talán mi is kételkedünk annak lehetőségében, hogy Isten csodát tehet az életünkben, és úgy gondoljuk, csodák csak másokért történnek.

Jézusnak volt egy terve, hogy bemutassa: minden élet tőle származik, hiszen Ő „a feltámadás és az élet” (Jn 11:25). „…mindenki, aki él, és hisz énbennem, soha meg nem hal” (Jn 11:26) – jelentette ki. Hangsúlyozza, hogy akik hisznek benne, nem fogják megtapasztalni a második halált. Jézus fel tudja támasztani azokat, akikkel kapcsolatban így dönt – most és a jövőben, „az utolsó napon”.

Amikor Jézus látta sírni Máriát és a zsidókat, „lelke mélyéig felindult és megrendült” (Jn 11:33). A „mélyen felindul” kifejezés a görögben az embrimaomai, ami a mély megrendülésen kívül azt is jelenti, hogy figyelmeztet, megfedd. Az Újtestamentumban ötször szerepel (Mt 9:30; Mk 1:43; 14:5; Jn 11:33, 38). A másik három helyen „megfedd”, „dorgál” értelemben szerepel, vagy Jézustól jövő, szigorú figyelmeztetésként. Tehát amikor Jézus itt embrimaomai-jal (mély megrendüléssel) válaszol, lehetséges, hogy reakciójába keveredett némi düh és fájdalom is a bűn és annak következményei miatt. Tudatában volt annak, hogy a világban a szenvedés és a halál a bűn következménye. Krisztus tudott a bűnről és tapasztalta környezetében a gonoszságot, a veszteségeket, ami bizonyára vegyes érzelmeket keltett benne, amit nehéz lenne megmagyarázni vagy egyáltalán felfogni. Sajnálta közeli barátait, akik épp gyászoltak, de az egész emberiségért is bánkódott, hiszen látta, mit tesz velünk a bűn és hogyan hat világunkra.

Amikor Jézus előhívja Lázárt a sírból, ő kisétál onnan. Lenyűgöző, hogy csak meg kell szólalnia. Akárcsak a teremtés történetében, ekkor is egyszerűen csak szól, aminek élet az eredménye. Ahogy annak idején megalkotta a napot, a holdat, az állatokat és az embereket, Jézus ezúttal is életet teremt. Feltámasztja, újjá is teremti Lázárt. A bűn és a gonoszság rombol, hatása a teremtés fordítottja. Lerombolja a szépet és jót Isten teremtett világában. Az evangélium azonban örömhírt hoz: Jézus meghalt értünk a kereszten, hogy nekünk örök életünk lehessen. „Krisztus az elaludtak zsengéjeként feltámadt a halottak közül” (1Kor 15:20). Feltámadása által lehetséges, hogy az igazak feltámadjanak az örök életre.

Amikor megüzenték neki, hogy Lázár beteg, Jézus ezt mondta tanítványainak: „Ez a betegség nem halálos, hanem az Isten dicsőségére van, hogy általa megdicsőüljön az Isten Fia” (Jn 11:4). Lázár meghalt, de az ideiglenes halál volt. Jézus megdicsőült Lázár halála által, hiszen a jelenlévők szemtanúi lettek annak, hogy hatalma van életet adni. Krisztus legyőzte a halált a kereszten. Ennek jogán támaszthatott fel embereket a kereszthalála előtt is. A Biblia a „Bárány” feláldozását az élet kezdetének nevezi, hiszen kijelenti, hogy a Bárány „megöletett e világ alapítása óta” (Jel 13:8). A Bárány vére tette lehetővé a feltámadásokat.

#### Gyakorlati alkalmazás

1.  Mi mindent tanultunk meg eddig a halottak állapotáról? Írjuk le vázlatosan! Válasszunk egy családtagot vagy barátot, akivel meg tudjuk beszélni mindazt, amit eddig tanultunk!

2.  Miért fontos ismerni az igazságot arról, hogy a halál alvás? Ha valakinek nehezére esik elképzelni, hogy halott rokona most nincs a menny­ben, hogyan vigasztalhatjuk meg azzal a gondolattal, hogy a halottak alszanak, pihennek, nem tudnak semmit?

3.  Isten az újjáteremtés folyamatában tevékenykedik. A feltámadás az Ő újjáteremtő tette. A bűn rombol, de Jézusnak az a terve, hogy a feltámadáskor újjáteremt bennünket. Egyeseket már azelőtt feltámasztott, hogy maga feltámadt volna, mert jövőbeli kereszthalálának jogán már akkor is megtehette. Mit jelent számunkra az, hogy Isten újjáteremt?

`Jegyzetek`