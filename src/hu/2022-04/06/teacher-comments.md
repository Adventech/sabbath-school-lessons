---
title:  Tanítói melléklet
date: 04/11/2022
---

Igeszakaszok: Ézsaiás 52:13–53:12

#### Áttekintés

Krisztus helyettes halála központi igazság, kozmikus hatásokkal. Jézus Krisztus az engesztelő áldozat, mert meghalt a bűneinkért (Róm 3:25; 4:25; 1Kor 15:3; Zsid 2:17; 1Jn 2:2; 4:10). A világtörténelem legnagyobb áldozata az volt, amikor az egész univerzum Királya jött le a bűnös földre. Bűntelen életet élt emberként, majd helyettünk halt meg. Az igazi kereszténység kereszt-központú (1Kor 2:2).

Ellen G. White erőteljes szavakkal fogalmaz: „Krisztus áldozata – amit bűneink bocsánatáért hozott – a legnagyobb igazság, amelyhez a fűződik többi. Helyes megértéséért és méltatásáért kutassunk Isten Szavában, Mózes első könyvétől egészen A jelenések könyvéig, a golgotai keresztről áradó fényben tanulmányozzuk azt! Elétek állítom a kegyelem, az újjászületés, az üdvösség és a megváltás szentséges, nagyszerű emlékét, a kereszten fölemeltetett Isten Fiát. Ez legyen prédikátoraink beszédének alapja” (Gospel Workers. 315. o.). Még hozzáteszi: „Minden meggyőződéses keresztény közül az adventisták mutassák be legjobban Krisztust a világnak” (i.m. 156. o.)! Jézus kereszthalála az alapkő, amelyhez a többi bibliai tanítás erősen kapcsolódik.

Jézus Krisztus földre jövetelének több célja volt: 1) megváltsa az emberiséget –  azért született meg emberként, hogy meghaljon értünk (Mk 10:45; Jn 3:16-17); 2) bemutassa Isten valós, szeretetteljes jellemét (Jn 1:14; 10:28-30; 14:6-9); 3) legyőzze Sátánt és megcáfolja hamis állításait (Mt 4:1-11; Jn 12:31; 16:11; Zsid 2:14); 4) és bizonyítsa, hogy az első Ádám is engedelmeskedhetett volna Istennek, mint ahogy Krisztus emberként betöltötte a törvényt és bűntelen, szent életet élt (Zsolt 16:10; Lk 1:35; Jn 8:46; 14:30; ApCsel 2:24; 1Kor 15:22, 45; 1Jn 3:5).

#### Kommentár

A Szenvedő Szolga

A teológusok öt éneket azonosítottak Ézsaiás próféta könyvében, amelyek az Úr Szolgájáról szólnak: 1) Ézs 42:1-9; 2) Ézs 49:1-7; 3) Ézs 50:4-9; 4) Ézs 52:13–53:12; 5) Ézs 61:1-3. Ezek a költői írások bemutatják Jézus Krisztus munkáját, aki Ézs 61:1-2 verseinek felolvasásával kezdte nyilvános szolgálatát, a küldetéséről szólva (lásd Lk 4:16-21). Ám a halálának jelentőségéről szóló legjobb és egyben legalaposabb ismertetés Ézsaiás 53-ban található. Ez a Szenvedő Szolgáról szóló ének az 52. fejezetben kezdődik és az 53-ban folytatódik. Szimmetrikusan felépített – 5 vers­szak, mindegyik három igeversből áll, amelyek címe a következő:

1.  Ézs 52:13-15 – A rejtély: Az ének egy rejtély felvázolásával kezdődik, hiszen a Szolga egyrészt végtelenül bölcs és magasztos, másrészt a fájdalomtól eltorzult és sebzett az alakja/arca, iszonyodnak tőle sokan.

2.  Ézs 53:1-3 – A megvetés: Ezek az igeversek a Szolga teljes megaláztatására mutatnak. Szenvedett, megvetették, elutasították, „fájdalmak férfia” lett.

3.  Ézs 53:4-6 – Az engesztelés: Ez a szakasz a kulcstéma, amely magyarázat Krisztus szenvedésére és halálára: „betegségeinket viselte”, „fájdalmainkat hordozta”, „a mi bűneinkért kapott sebeket”, „a mi vétkeinkért törték össze”, „az ÚR őrá vetette mindnyájunk vétkét”.

4.  Ézs 53:7-9 – Engedelmessége: Ezek az igeversek Krisztus szenvedéséről, kihallgatásáról, haláláról és temetéséről szólnak.

5.  Ézs 53:10-12 – Felmagasztaltatása: Az ének csúcspontja annak a feltámadása, aki áldozat lett a bűnökért, valamint az Ő uralkodása és győzelme. Sokakat megigazított, „mert sokak bűnét hordozta” és osztozik velük a zsákmányon. Halála önkéntes volt, helyettünk vállalta, engesztelést hozott nekünk. Győzelmes halálának eredményeit tehát Isten a hívőknek tulajdonítja a Szenvedő Szolga értünk végzett, helyettes és közbenjárói szolgálata által.

Ézsaiás 53. fejezete volt az a bibliai szakasz, amit az etióp főkomornyik olvasott ApCsel 8:26-39 szerint, és Fülöp evangélista elmagyarázta neki, hogy ez a Jézus Krisztusról szóló örömhír. Az eredmény pedig a főkomornyik megtérése és keresztsége volt.

A kereszt a teológia központi témája

Krisztus halála paradox módon az élet biztosítéka, a halála örök életet biztosít nekünk (Jn 3:16-17; Róm 3:22-26; 1Jn 5:11-12). Más elmélet nem adhat teljes magyarázatot Krisztus kereszthalálának óriási jelentőségére. Bár összegyűjthetjük halálának okait, egy ilyen összegzés is csak töredékét mutatná a kereszt mérhetetlen jelentőségének. Ez világít rá Isten felfoghatatlan szeretetére, igazságosságára, igazságára a bűnösök iránt, szent jellemének ragyogó voltára, törvényének változhatatlanságára, a bűn fölötti győzelmére és arra, hogy ki kicsoda a nagy küzdelemben. A kereszt bizonyítja Krisztus kétségbevonhatatlan győzelmét Sátán és gonosz erői fölött.

Ezen okok miatt Krisztus halála döntő jelentőségű, kiemelt helye van az adventista teológiában. Semmi sem foglalhatja el központi, legfőbb helyét (Róm 1:16-17; 3:22-26; 1Kor 1:30; 2:2; Ef 4:21; Fil 1:21; Kol 1:27-28). Példa nélküli, ami a kereszten történt, megismételhetetlen, különleges esemény, Isten egyedülálló megváltói tette (Zsid 9:28; 10:12, 14). Ebből következik a megváltás minden áldása, beleértve Krisztus közbenjárói szolgálatát, amit jelenleg is értünk végez. Semmi nem adhat hozzá a kereszt jelentőségéhez, nem pótolhatja azt. Senki sem tehet hozzá semmit ahhoz a rendkívüli áldozathoz, amit Krisztus az emberekért hozott, az üdvösség Őbenne teljes (Róm 3:21-26; 1Kor 1:18, 23-24; 2:2; Gal 2:16, 21; Ef 2:4-10). A Golgotán elszenvedett engesztelő halála olyan, mint a forrás, amelyből minden egyéb áldás árad. Másképp fogalmazva: engesztelése hasonlítható a makkhoz, amelyben ott van az egész tölgyfa.

Jézus engesztelő halála valóban tökéletes volt. Ellen G. White így fogalmaz: „Amikor az Atya szemlélte Fia áldozatát, meghajolva ismerte el annak tökéletes voltát. »Elég – mondta. – Az engesztelés teljes«” (The Review and Herald. 1901. szeptember 24.). „Hatalmas mennyei Főpapunk hozta meg azt az egyetlen áldozatot, aminek értéke van megváltásunk szempontjából. Amikor odaadta önmagát a kereszten, tökéletes engesztelést végzett az emberek bűneiért” (The Signs of the Times. 1899. június 28.).

Jézus bűnné és átokká lett értünk (Ézs 53:3-6; 2Kor 5:21; Gal 3:13), hogy mi élhessünk. Amit kétezer éve elvégzett értünk a kereszten, azt alkalmazni, aktualizálni kell, be kell építeni az életünkbe, hogy átalakulhassunk Isten képmására és bővelkedő életünk legyen (Jn 10:10). Krisztus a Közvetítőnk és Közbenjárónk (1Tim 2:5), mert Ő a Megváltónk. Közbenjárása értünk végzett megváltói munkájának folytatása, a kereszten értünk végzett művének integrálása. Szükségünk van halálára és életére is ahhoz, hogy lelkileg életben maradjunk (Róm 3:24-25; 5:10). Raoul Dederen így hangsúlyozza Krisztus halálának központi szerepét: „Míg a bűnökért hozott áldozatát egyszer s mindenkorra, mindenkiért meghozta a kereszten (Zsid 7:27; 9:28; 10:11-14), a menny­be felemeltetett Krisztus mindenki számára elérhetővé teszi helyettes, engesztelő áldozatának minden áldását” („Krisztus személye és munkája” c. cikk, Handbook of Seventh-Day Adventist Theology. Hagerstown, MD., 2000, Review and Herald, 187. o.).

A világegyetem stabilitása

A keresztnek köszönhetően az egész világegyetem örökre biztonságban van. Emberi nyelv nem képes szavakba önteni ennek magasztos és hatalmas áldásait (Kol 1:19-20; 2:15; Ef 1:10; 6:12; Fil 2:9-10). Lázadás és bűn nem történhet soha többé a mennyben, mert a Golgotán Jézus Krisztus meghozta legnagyobb, teljes áldozatát.

Ellen G. White megfelelően magyarázza, hogy a világegyetem jóléte attól függ az egész örökkévalóságon át, amit Krisztus elvégzett a kereszten: „Nemcsak az emberek, hanem az angyalok is tisztességgel és dicsőséggel tartoznak a Megváltónak, mert ők is csak Isten Fiának szenvedése által, annak köszönhetően vannak biztonságban. Az el nem bukott világok lakói számára szintén a kereszten hozott tökéletes áldozat a védelem a hitehagyás ellen. Ez volt az, ami leleplezte Sátán csalásait és megcáfolta állításait, követeléseit. Nemcsak azokat, akiket megmosott vére által, hanem a szent angyalokat is azzal vonzza magához, hogy a megváltási terv csúcspontjaként odaadta életét a világ bűneiért” (Ellen G. White egyik kiadatlan kéziratából, MS 41, 1892.).

„Amikor Krisztus felkiáltott, hogy »Elvégeztetett!«, az el nem bukott világok lakói végre biztonságba kerültek. Számukra a csata véget ért, a győzelem az övék lett. Ettől kezdve Sátánnak nem volt helye a világmindenség lakóinak szívében. Örök cáfolatot kapott az az érve, miszerint az önmegtagadásra maga Isten sem képes, tehát jogtalanul követeli meg azt az általa teremtett, értelmes lényektől. Sátán érvei örökre alaptalannak bizonyultak. Jézus halála egyszer és mindenkorra szavatolja a mennyei világ biztonságát és az engedelmességet” (Ellen G. White cikke, The Review and Herald. 1901. március 12. 271. o.).

„Az angyalok tisztességgel és dicsőséggel tartoznak Krisztusnak, mert még ők sincsenek biztonságban, csak akkor, ha Isten Fiának szenvedéseire tekintenek. A menny angyalai számára is a kereszten hozott tökéletes áldozat a védelem a hitehagyás ellen. Enélkül ők sem lennének nagyobb biztonságban, mint Sátán bukása előtt voltak” (Ellen G. White: The Signs of the Times. 1889. december 30. 345. o.).

A kereszt tudománya

„Isten kegyelmének csodálatos terve, a megváltó szeretet titka az a tantárgy, amelybe »angyalok vágyakoznak betekinteni« (1Pt 1:12), és amelyet végtelen időkön át kutatni fognak. Mind a megváltottak, mind az el nem bukott lények számára Krisztus keresztje lesz az ismeret és a dicséret forrása” (Ellen G. White: Jézus élete. Budapest, 2010, Budapest, 11. o.; lásd még A nagy küzdelem. Budapest, 2013, Advent Kiadó, 555-556. o.).

Ellen G. White figyelmeztet, hogy tanulmányozzuk a kereszt tudományát és tanítsuk gyermekeinknek is: „A keresztben összpontosul Isten minden kinyilatkoztatása, amely az ember iránti szeretetét hirdeti. Hogy ez igazán mit jelent, azt nyelv nem tudja kifejezni, toll nem írhatja le, emberi értelem képtelen felfogni… Krisztus megfeszíttetett a bűneinkért, feltámadt halottaiból, felemeltetett a mennyekbe, ez a megváltás tudománya, amit tanulnunk és tanítanunk kell” (Ellen G. White: God’s Amazing Grace. 178. o.)! „Az ifjúság Isten Szavát tegye szellemi és lelki táplálékává! Legyen Krisztus keresztje minden nevelés tudománya, minden tanítás és tanulás súlypontja! Tegye azt a gyakorlati élet napi tapasztalatává! Így lesz a Megváltó az ifjúság mindennapi társa és barátja. Így ejti foglyul minden gondolatát, hogy engedelmeskedjék Krisztusnak” (Ellen G. White: A Nagy Orvos lábnyomán. Budapest, 2001, Advent Kiadó, 331. o.).

#### Gyakorlati alkalmazás

1.  Mi a jelentése Ellen G. White következő gondolatának: „A kereszt titka minden más titkot megmagyaráz” (A nagy küzdelem. Budapest, 1985, H. N. Adventista Egyház, 579. o.).

2.  Mit árul el Krisztus golgotai halálának jelentőségéről az is, hogy az egész örökkévalóságon át tanulmányozni fogjuk a megváltás tudományát, és mindig találunk valami újat, ami lenyűgöz és meglep?

3.  Pál állítja, hogy a keresztet egyesek bolondságnak, mások botránykőnek tartják. A hívők számára azonban „Krisztus Isten ereje és Isten bölcsessége” (1Kor 1:24). Miért igaz ez az állítás?

`Jegyzetek`