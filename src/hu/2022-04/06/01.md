---
title:  Értünk Halt Meg
date:  29/10/2022
---

### E heti tanulmányunk
Máté 17:22-23; Márk 9:30-32; János 19:1-30; Róma 6:23; 1Korinthus 1:18-24; Jelenések 13:8

> <p></p>
> „És amiképpen felemelte Mózes a kígyót a pusztában, akképpen kell az ember Fiának felemeltetnie. Hogy valaki hiszen őbenne, el ne vesszen, hanem örök élete legyen” (Jn 3:14-15).

Mondják, hogy a halált és az adót nem kerülhetjük el, persze ez nem teljesen igaz. Vannak, akik kikerülik az adófizetést, a halál elől azonban nem menekülhetünk. Talán néhány évvel kitolhatjuk a véget, de az előbb-utóbb eljön. Mivel tudjuk, hogy az igaz és a gonosz halottak először mind ugyanoda jutnak, a feltámadás reménysége felbecsülhetetlen érték a számunkra. Ahogy Pál fogalmazott: ennek reménye nélkül „Akik a Krisztusban elaludtak, azok is elvesztek tehát” (1Kor 15:18) – amit furcsa lenne mondani, ha már ott sürgölődnének a mennyben, Isten színe előtt.

Krisztus feltámadása a hitünk középpontja, mivel ez a garanciája a mi feltámadásunknak. Mielőtt Ő feltámadt, természetesen neki is meg kellett halnia. Ezért imádkozott így a Gecsemánéban, amikor gyötrődve gondolt közelgő halálára: „Most az én lelkem háborog, és mit mondjak? Atyám, ments meg engem ettől az órától? De hiszen ezért az óráért jöttem” (Jn 12:27, ÚRK). A halála volt a cél, amiért jött.

Ezen a héten Krisztus halálára összpontosítjuk a figyelmünket és arra, hogy ez mit jelent az örök élet ígérete szempontjából.

---

#### Ellen G. White idézetek

Amikor Ezékiás imájára Isten azt válaszolta, hogy tizenöt évvel meghosszabbítja életét, a hálás király dicsőítette Istent e nagy irgalomért. Énekéből megtudjuk, hogy miért örvendezett: „Nem a sír dicsőít Téged, és nem a halál magasztal Téged, hűségedre nem a sírverembe szállók várnak! Ki él, ki él, csak az dicsőít Téged, mint ma én!” (Ésa 38:18–19) A népszerű teológia tanítása szerint az igaz halottak a mennyben vannak, boldogan és soha el nem haló ajakkal dicsőítik Istent. Ezékiás király nem látta ilyen biztatónak és dicsőségesnek a halált. Szavai összecsengenek a zsoltáríró bizonyságtevésével: „Nincs emlékezés rólad a halálban, a seolban kicsoda dicsőít Téged?” „Nem a meghaltak dicsérik az Urat, sem nem azok, akik alászállanak a csendességbe.” (Zsolt 6:6; 115:17) – A nagy küzdelem, 546. o.

Jézus feltámadása minta volt, mely azok feltámadásának a kezdetét jelentette, akik Őbenne hunytak el. A feltámadt Megváltó teste, magatartása, hanghordozása, teljes lénye felismerhető volt követői számára. Hasonlóképpen jönnek majd elő sírjaikból azok is, akik Jézusban aludtak el. Felismerjük majd a barátainkat úgy, ahogy a tanítványok is felismerték Jézust. Megtörténhet, hogy néhai barátaink betegek voltak, fogyatékkal, megcsonkult testtel éltek, de feltámadt, dicsőséges testükben tökéletesen megőrzik egyéniségüket, és mi felismerjük őket, ábrázatukról pedig a Jézus arcáról áradó fény ragyog.

Eljövetelekor azok a drága lelkek, akik Őbenne haltak meg, meghallják szavát, és halhatatlan, dicsőséges életre jönnek elő porágyaikból. Az az erő, amely kihozta Krisztust a sírból, életre kelti egyházát, és megdicsőül Ővele együtt; minden uralom, hatalom és minden név fölé emeli nem csak ebben a világban, hanem az eljövendő örökéletben is. –The Faith I Live By, 180. o.

Egyedüli reménységünk a tökéletes bizalom annak vérében, aki üdvözítheti mindazokat, akik Őhozzá járulnak. Krisztus kereszthalála az egyedüli reménységünk ezen a földön, és erről fogunk elmélkedni az eljövendő világban is. Ó, bárcsak megértenénk az engesztelés igazi értékét! Ha megértenénk, akkor többet is beszélnénk róla. Isten ajándéka, amit szeretett Fiában adott, a felfogóképességünket meghaladó szeretet kifejezése volt. Isten mindent megtett annak érdekében, hogy megőrizze törvényének igazságosságát, de közben mégis megmentse annak áthágóját. Miért nem tanulmányozza az ember a megváltás kérdését? Ez a legfontosabb témakör, amellyel az emberi elmének foglalkoznia kellene. Ha csodálná Krisztus kereszten kimutatott szeretetét, elsajátíthatná vérének érdemeit, és megtisztulna a bűntől. – Signs of the Times, 1889. december 30.