---
title: Történet
date: 04/11/2022
---

#### FORDÍTSD ODA A MÁSIK ARCODAT IS

_Írta: Rick McEdward_

Omar egy közel-keleti egyetemre járt és munkára volt szüksége, de bármire nem volt hajlandó azért, hogy alkalmazzák. Az állásinterjún nyíltan elmondta, hogy szombaton nem dolgozik, mert ez Isten szent napja. A cég képviselője szemrebbenés nélkül elküldte: „Rendben. Nincs szükségünk magára.” Abban az országban nagy a munkanélküliség, igen nehéz munkát találni.

Omar csupán napokkal korábban adta át életét Jézusnak. Hat éven át járt a közösségbe és tanulmányozta a Bibliát, mielőtt meghozta a döntést. Miután elbocsátották, vásárolt egy háromkerekű kocsit, és azt tervezte, hogy szezámmaggal beszórt kör alakú kenyér, simit árusításával fog pénzt keresni.

Omar szombattartó barátait megérintette a Jézus melletti hűséges kiállása, és imádkozni kezdtek érte.

Néhány nappal később a cég felhívta, és felajánlották neki az állást, szabad szombattal. Omar annyira hálás volt, hogy eldöntötte, minden nap találni fog egy embert, akinek Krisztusról beszélhet.

Néhány nappal később egy kávézóban italát szürcsölgetve beszédbe elegyedett egy idősebb férfival. Omar elmesélte lelki útjának történetét a családi szent könyvtől a Bibliáig és azt, hogy igazi békére lelt. Miután elhagyta a kávézót, egy férfi, aki hallotta a beszélgetést, ordítozva követte: „Nem hiszem, hogy ilyeneket tudsz mondani! Nem szégyelled magad?!” A férfi ütni kezdte Omart az öklével.

_Amikor szombattartó barátai videón felhívták, feldagadt szemekkel, de széles mosollyal köszöntötte őket. „Hívhattad volna a rendőrséget” – mondták neki. „Igen – mondta Omar –, de Jézus azt mondta, hogy fordítsuk oda a másik arcunkat is.”_