---
title:  Akik A Porban Alszanak
date:  20/10/2022
---

Az Újszövetség sokat foglalkozik a halottak feltámadásával, és amint láttuk, ez a gondolat az Ószövetségben is megjelent. Az akkori korban élő emberek ugyanazt a reményt látták maguk előtt a feltámadásról, mint mi. Mártát szintén ez a reménység éltette Jézus napjaiban (Jn 11:24). Vitathatatlan, hogy a zsidók akkoriban is tudtak az utolsó napon történő feltámadásról, még ha nem is mind hittek benne (lásd ApCsel 23:8).

`Hogyan írja le a feltámadás reményét Dániel próféta könyvének 12. fejezete?`

Dán 12:1 úgy nevezi Mihályt – akinek kilétét sokan vitatták –, hogy „a nagy fejedelem”. Dániel próféta könyvében minden nagy látomás csúcspontján feltűnik Krisztus és az országa, így az adott szakasz esetében is szükségképpen ez a helyzet. Ebben a prófétai könyvben még más utalásokat is találunk erre az isteni személyre: „a seregnek fejedelme” (Dán 8:11), „fejedelmek fejedelme” (Dán 8:25), „Messiás-fejedelem” (Dán 9:25), végül pedig „Mihály, a nagy fejedelem” (Dán 12:1). Ezért Mihályt is Krisztussal kell azonosítanunk.

Az eddig vizsgált ószövetségi szakaszok (Jób 19:25-27; Zsolt 49:16; 71:20; Ézs 26:19) egyöntetűen az igazak feltámadásáról szólnak. Dániel 12. fejezete azonban említi az igazak és a gonoszok feltámadását is. Amikor Mihály felkel, „sokan azok közül, akik alusznak a föld porában, felserkennek, némelyek örök életre, némelyek pedig gyalázatra és örökkévaló utálatosságra” (Dán 12:2).

Krisztus visszatérésekor külön feltámadnak bizonyos emberek, hűségesek és hűtlenek. „Sírok nyílnak meg, és »sokan azok közül, akik alusznak a föld porában, felserkennek, némelyek örök életre, némelyek pedig gyalázatra és örökkévaló utálatosságra« (Dán 12:2). Azok, akik a harmadik angyal üzenetébe vetett hittel haltak meg, megdicsőülten jönnek elő sírjukból, hogy meghallják, amikor Isten békeszövetséget köt törvénye megtartóival. Azok is, »akik Őt általszegezték« (Jel 1:7), akik gúnyolódtak és nevettek Krisztus haláltusáján, és akik a leghevesebben támadták igazságát és népét, feltámadnak, hogy meglássák Krisztus dicsőségét és a hűségesek és engedelmesek megdicsőítését” (Ellen G. White: A nagy küzdelem. Budapest, 2013, Advent Kiadó, 544-545. o.).

---

#### Ellen G. White idézetek

A nemzetek emelkedéséből és bukásából – ahogy azt Dániel és Jelenések könyve megvilágítja – meg kell tanulnunk, hogy milyen értéktelen a pusztán külső és földi dicsőség. Nyomtalanul elmúlt Babilon minden hatalmával és ragyogásával… Elenyészett, „mint a mező virága!” (Jak 1:10) Csak az maradhat meg, ami beleilleszkedik Isten tervébe, és az Ő jellemét tükrözi. Egyedül Isten elvei állandóak és maradandóak mindabból, amit világunk ismer.

Ha figyelmesen tanulmányozzuk, hogy Isten miként viszi véghez szándékát a nemzetek történelmében, és hogyan váltja valóra az eljövendő dolgokról szóló kinyilatkoztatásait, jobban megértjük a látható és láthatatlan dolgok igazi értékét és az élet igazi célját. Ha az időt az örökkévalóság fényében szemléljük, Dánielhez és társaihoz hasonlóan azért fogunk élni, ami igaz, nemes és maradandó. Ha ebben az életben megtanuljuk Urunk és Megváltónk országának alapelveit, annak az áldott országnak az elveit, amely örökkön örökké megmarad, akkor Krisztus eljövetelekor beléphetünk vele oda, hogy polgárai legyünk. – Próféták és királyok, 548. o.

Padlásszobákból és viskókból, börtönökből és vesztőhelyekről, hegyekről és pusztaságokból, barlangokból és tengerparti üregekből fogja Krisztus magához gyűjteni gyermekeit. A földön szűkölködtek, bánkódtak, gyötrődtek. Milliók tértek megbélyegezve a sírba, mert nem engedtek Sátán csalásainak. Földi törvényszékek Isten gyermekeire a leggonoszabb bűnözőknek kijáró büntetést szabták. De közel van már az a nap, amikor Isten lesz a „bíró” (Zsolt 50:6), és a földi ítéleteket visszájukra fordítja. „Népe gyalázatát eltávolítja.” Fehér ruhát kapnak, és „hívják őket szent népnek, az Úr megváltottainak” (Ésa 25:8; Jel 6:11; Ésa 62:12). – Krisztus példázatai, 179. o.

Krisztus szeretné, hogy mindenki gazdagon részesüljön a ­mennyei kegyelemből. Azt akarja, hogy az Ő öröme lakozzon benned… Isten irgalmas keze nyugszik azok fölött, akik Őt keresik, de hatalma és haragja kiterjed azokra, akik elhagyják Őt, és a világ barátságában bíznak. […]

Isten gyermeke tudni fogja, hogy ki a segítsége. Tudni fogja, hogy kiben bízhat teljes mértékben, és ha Krisztus segítségével elhagyja bűnét, akkor szent bizodalma lehet. Igen, szolgája csak Őbenne bízhat teljes bizonyossággal, félelem nélkül, Jézust szemlélve, elvárásainak engedelmeskedve, és félretéve mindent, ami a világhoz kötheti őt még akkor is, ha a világ előnyökkel kecsegtet vagy ellenáll. Sikere Istentől jön, és nem fogja elhagyni Őt, mivel nem befolyásolják sem a javak, sem a gonosz. –This Day With God, 354. o.