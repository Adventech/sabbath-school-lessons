---
title:  „A Föld Mélységéből”
date:  18/10/2022
---

`Olvassuk el a 71. zsoltárt! Mire utalt a zsoltáros, amikor kérte Istent, hogy hozza fel „a föld mélységéből” (Zsolt 71:20)?`

A 49. zsoltár megható módon fejezi ki a feltámadás reményét, szemben a vagyonukban bízók balga váradalmával. A 71. zsoltár írója Istennél keres biztonságot és reményt, amikor ellenségek veszik körül, hamisan vádolják és azt állítják, hogy Isten elhagyta (Zsolt 71:10-11).

A megpróbáltatások idején Dávid vigaszt és bizonyosságot nyer, mert felidézi, hogyan viselte gondját Isten a múltban. Először is tudja, hogy Ő tartotta meg születésétől fogva, Ő hozta elő anyja méhéből (Zsolt 71:6). Azt is kijelenti, hogy ifjúságától kezdve az Úr tanította (Zsolt 71:17).

A zsoltáros könyörög, mint aki biztosan tudja, hogy mindig Isten volt a sziklája, az erőssége: „Légy sziklaváram, ahova menekülhessek szüntelen” (Zsolt 71:3). „Ne vess el engem az én vénségemnek idején; mikor elfogy az én erőm, ne hagyj el engem” (Zsolt 71:9)! „Oh Isten, ne távozzál el tőlem! Én Istenem, siess segítségemre” (Zsolt 71:12)! „Sok bajt és nyomorúságot láttattál velem, de ismét megelevenítesz, és a föld mélyéből is újra fölhozol engem” (Zsolt 71:20, ÚRK) – fűzi még hozzá.

A „föld mélyéből” kifejezés érthető szó szerint, utalásként Dávid jövőbeli, fizikai feltámasztására. A szövegösszefüggés azonban talán inkább a zsoltáríró mély depresszióját érzékelteti egy hasonlattal: mintha el akarná nyelni a föld (vö. Zsolt 88:6; 130:1). Elmondhatjuk tehát, hogy ez „elsősorban képletes kifejezés, ugyanakkor céloz a testi feltámadásra is” (Andrews Study Bible megjegyzése Zsolt 71:20 verséhez, 726. o.).

Végeredményben fontos belekapaszkodni abba, hogy legyünk bármilyen helyzetben, Isten ott van, gondoskodik rólunk. Végső soron a reménységünk nem erre az életre, hanem az eljövendőre összpontosul, az örök életre, amire majd Jézus feltámaszt visszatérésekor.

`Mindenkinek vannak rettenetesen elkeseredett pillanatai. Mit változtat ilyenkor, ha felidézzük, ahogyan korábban segített az Úr tovább küzdeni hittel, még ha Ő távolinak tűnt is?`

---

#### Ellen G. White idézetek

Dávid kérte az Urat, ne hagyja el idős korában. Mi oka lehetett ezért könyörögni? A legtöbb idős ember boldogtalan volt, mivel jellemük rosszabb vonásai együtt növekedtek idős korukkal. Ha természetüktől fogva zsugorik és más tulajdonát kívánók voltak, még inkább ilyenné ­váltak, mikor megöregedtek. […]

Előretekintve öreg korára, attól tartott, hogy Isten elhagyja, s ő is olyan boldogtalan lesz, mint más idős emberek, akiknek viselkedésére felfigyelt; s ki lesz téve az Úr ellenségei gyalázatának. Ezzel a teherrel lelkén esedezik buzgón (Zsolt 71:9, 17, 19). […]

Ha az ilyenek az Isten által nekik szánt helyet foglalnák el, az utolsó napjaik a legboldogabbak lehetnének… Az időseknek félre kellene tenniük az aggodalmakat és terheket, s a lehető legboldogabban tölteni idejüket a mennyre való érlelődéssel. – A Te Igéd igazság, 3. köt., 1148. o.

Dávid kora óta egy király sem tett olyan sokat Isten országának építéséért a hitehagyás és a csüggesztő körülmények idején, mint Ezékiás. A haldokló király hűségesen szolgálta életében Istenét, és erősítette a nép bizalmát Jahvéban, mint legfőbb Urukban. Most úgy könyörgött, mint Dávid: […]

„Mert te vagy Uram, reménységem, te vagy, Uram, bizodalmam ifjúkorom óta.” „Ha elfogy az erőm, ne hagyj el!” „Ó Isten, ne légy távol tőlem, Istenem, siess segítségemre!” „Istenem, ne hagyj el késő vénségemben sem, míg csak hirdethetem hatalmadat, nagy tetteidet a jövő nemzedéknek.” (Zsolt 71:5, 9, 12, 18)

Akinek „…nem fogyott el irgalma” (Sir 3:22), meghallgatta szolgája imáját. […]

Júda királya, visszakapva erejét, énekszóval dicsőítette Jahvét jótéteményeiért. Megfogadta, hogy hátralevő napjait a királyok Királyának készséges szolgálatában tölti. Az a hálás elismerés, amellyel megvallotta, hogy Isten könyörülettel bánt vele, követendő példa mindenki számára, aki éveit Alkotója dicsőségére akarja szentelni. – Próféták és királyok, 340–342. o.

Amikor levertség telepszik a lélekre, ez még nem bizonyítja, hogy Isten megváltozott. Ő tegnap és ma és örökre ugyanaz. Akkor vagy bizonyos Isten kedvezésében, mikor érzed az igazságosság Napjának sugarait. De mikor felhők suhannak lelked fölé, akkor sem szabad elhanyagoltnak érezned magad. Hited hatoljon át a homályon. Szemed legyen nyílt, akkor egész tested tele lesz fénnyel. Tartsd magad előtt Krisztus kegyelmének gazdagságát. Gyűjtsd kincsként a szeretete által nyújtott leckéket. Legyen a hited, mint Jóbé, aki kijelentette: Ha megöl is bízom benne. Ragadd meg mennyei Atyád ígéreteit, s emlékezz előző bánásmódjára irántad és szolgái iránt; mert az Istent szeretőknek minden javára válik. – Értelem, jellem, egyéniség, 2. köt., 496. o.