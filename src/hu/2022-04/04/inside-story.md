---
title: Történet
date: 21/10/2022
---

#### ÉLŐ VIZET ADNI

_Írta: David Maldonado_

Antonio Maldonado nem tudott angolul, ezért jelzett egy tolmácsnak, hogy segítségre van szüksége a Fehér Házban egy fogadáson. Antonio a perui bányászküldöttség tagjaként látta, hogy a vendégeknek drága whiskyt szolgálnak fel, de ő csak egy pohár tiszta vizet kért a koccintáshoz Lyndon B. Johnson elnökkel. A tolmácson keresztül udvariasan jelezte ezt az egyik pincérnek. Kicsit nehéz volt, mert nem akart feltűnést kelteni, de még fiatalon eldöntötte, hogy nem fog alkoholt fogyasztani, miután látta, hogy az milyen károkat okoz. Két évvel korábban, 1963-ban fogadta el Jézust, miután a Prófétaság Hangja rádiót hallgatta.

Valaki figyelte, míg a pincérrel beszélgetett, aztán megkérdezte a pincértől: „Mit kért az úriember?” „Egy pohár vizet, elnök úr” – felelte a pincér. Az elnök átadta a saját whiskys poharát és ezt mondta: „Én is egy pohár vizet kérek.”

A koccintás után a tolmács segítségével az elnök megkérdezte Antoniót, hogy miért nem fogyaszt alkoholt. Ő mosolyogva válaszolt: „Még fiatalon elhatároztam, később pedig csak megerősödtem abban, hogy nem fogyasztok alkoholt.” Az elnök a kezét nyújtotta: „Gratulálok a példamutatásához. Én is hívő ember vagyok. Isten áldja.” Antonio hitből fakadó határozottsága váratlan találkozást eredményezett a világ egyik legbefolyásosabb emberével. Szívében öröm volt, hogy Istent képviselhette a Fehér Házban.

Antonio ma is igyekszik Istent képviselni perui otthonában. Ma 99 éves, a felesége pedig 90.