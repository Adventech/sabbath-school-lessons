---
title:  Tanítói melléklet
date: 21/10/2022
---

Igeszakaszok: Jób 19:25-27; Zsoltárok 73:24; Dániel 12:2

#### Áttekintés

A halál lehangoló, rideg, természetellenes. Megfosztja az életet annak bizonyosságától és értelmétől, hirtelen megszakítja a kapcsolatokat, nincs értelme. Isten nem úgy tervezte, hogy a teremtményei meghaljanak. Csak a bűn miatt halunk meg.

Azonban az Édenben, a sötétség és a kétségbeesés közepette Isten elhozta a reményt, ami úgy ragyog fel a reménytelenségben, mint sötét éjszakában a hold és a csillagok. Ez a reménység akkor kezdődött, amikor Isten kereste Ádámot és Évát (1Móz 3:9), és közölte velük, hogy elküldi majd a megígért Magot, aki legyőzi Sátánt (1Móz 3:15). A reménység Isten ajándéka a számunkra. Éva azt gondolta, hogy elsőszülött fia lesz a Megváltó (1Móz 4:1), de a halált csak a Messiás, Jézus Krisztus győzhette le.

Az ószövetségi egyház (ApCsel 7:38) e reménység alapján élt, várta a Messiás eljövetelét és királyságának megalapítását. A feltámadás reménye erősen jelen van már az Ószövetségben is. Jóbbal kezdődik, Dánielnél éri el csúcspontját, és a kettő között is több író bizonyságot tesz róla.

#### Kommentár

Tekintsük át röviden a főbb igehelyeket, amelyek arról szólnak, hogy az Ószövetségben is jelen van a feltámadás reménysége!

Jób 19:25-27

Azt is mondhatjuk, hogy nincs erőteljesebb és kiemelkedőbb igeszakasz a feltámadással kapcsolatos személyes bizonyságról, mint Jób pátriárkáé. Ez a könyv lenyűgöző, ékesszólóan megfogalmazott hitvallás. Az itt található igeversek a testben való feltámadás reménységéről szóló, legszebb szakaszok közé tartoznak.

Itt van az a kijelentés is, ami sok keresztény sírkövén olvasható: Jób bizonyságot tesz, hogy halála után majd testében látja meg Istent. A témában ez a Biblia legősibb szakasza, amely megadja a csodálatos reménység alaphangját, és elmondja, mit fog tenni Isten a földi történelem befejezésekor. „Tudom, hogy az én Megváltóm él…” (Jób 19:25) – vallja meg Jób. Ismeri Istenét, aki él, Megváltójának nevezi (héberül: góél, megváltó rokon, védő, oltalmazó, pártfogó), amilyen Boáz volt Ruth számára (Ruth 4:14). Jób bizonyossággal folytatja: Megváltója él, és utoljára megáll a pora fölött (Jób 19:25), hogy új életre támassza őt fel.

Sajnos az emberek általában csak a 25. verset ismerik és idézik, pedig ami követi, az ugyanolyan fontos: „És miután ez a bőröm lefoszlik, testemben látom meg Istent. Én magam látom meg őt; az én szemem látja meg, nem másé. Bár veséim megemésztetnek bennem” (Jób 19:26-27, ÚRK). Figyeljük meg Jób ünnepélyes kijelentésének személyes hangvételét: én magam, az én szemem, nem másé. Szilárdan hiszi, hogy testében, saját szemével látja meg Istent, még ha meg is kell halnia, ha a teste elporlad is. A jövőbeli feltámadás napjának ezt a személyes bizonyosságát nem is lehet jobban és nagyobb beleéléssel kifejezni.

Zsoltárok 16:9-10

„Ezért örül a szívem, és vigad a lelkem, testem is biztonságban lakik. Mert nem hagyod lelkemet a sírba jutni, nem engeded, hogy szented rothadást lásson.” Itt a seol szót „sírnak” kell fordítani, mint ahogy sok igeversben így is tették a fordítók. Ez a szó 66-szor fordul elő a héber Bibliában, az esetek többségében a jelentése rokon értelmű a sírral. A gonoszok és az igazak is alászállnak a seolba (1Móz 37:35; 42:38; 44:29, 31; 4Móz 16:30, 33; 1Kir 2:6, 9; Jób 21:13; Zsolt 49:18; 89:49; Préd 9:12; Ézs 14:9, 11, 15; 38:10; Ez 31:15-17). Ezen felül az Úr megváltja a hűségeseket a seolból (Hós 13:14), senki sem rejtőzhet el előle a seolban (Zsolt 139:8; Ám 9:2) és nem történik semmiféle munka vagy tevékenység a seolban (Préd 9:12).

A Biblia sehol nem írja, hogy a seol olyan árnyékvilág lenne valahol a föld mélyében, ahol a holtak élnek, vagy ahol az emberi lelkek vagy szellemek létezése tovább folytatódna. A seol szó a sírnak, a holtak helyének az elnevezése (az angol NIV fordításban például az esetek többségében – ötvenhét alkalommal – sírnak fordítják a szót, halálnak ötször, holtak hazájának, mélységes mélynek, halál kapujának és mélységnek pedig egyszer). Dávid örül, hogy halála után békességben nyugodhat, nem fogja elfelejteni az Úr, feltámasztja új életre, nem lát végleges megsemmisülést (a sahat szó pusztulást, romlást, rothadást jelent).

Ez az igeszakasz túlmutat Dávid tapasztalatán, mélyebb, messiási jelentése van. A hűséges (héberül hászíd – odaszentelt), a szent, értsd: a Messiás, Jézus Krisztus nem fog a sírban megsemmisülni, teste nem lát rothadást, mert feltámad, miután három napig (héber gondolkodás szerint számítva) nyugszik a sírban (seol). Az Újtestamentum idézi ezt a szöveget Krisztus feltámadásának prófétai bejelentésénél (ApCsel 2:25-28; 13:35).

Zsoltárok 49:10-16

A zsoltáros felvázolja az ellentétet az emberek általános sorsa és az igazak jutalma között. Egyrészt mindenki meghal, a sírba teszik őket (seol), mert nem élnek örökké, és bizony meglátják a sírgödröt (Zsolt 9:11; lásd 16:10; 17:15). Másrészt akik szeretik az Urat és engedelmeskednek neki, azoknak más sorsuk lesz. A zsoltáros kijelenti: „Csak Isten válthatja ki [pádáh – váltságdíjjal kivált, megvált] lelkemet a halál kezéből [seolból – sírból], mikor magához ragad [láqah – magához fogad, felemel] engem” (Zsolt 49:16). Az egyszerű fordítás (ERV-HU) ilyen szépen adja ezt vissza: „Bizony, Isten fizeti meg értem az árat, megszabadít a haláltól, és magához fogad!”

Zsoltárok 71:20

„Sok bajt és nyomorúságot láttattál velem, de ismét megelevenítesz, és a föld mélyéből is újra fölhozol engem.” Ez a zsoltár egy idős ember imája, amelyben Istenhez kiált segítségért. Az Úr vele volt születésétől fogva, nagy dolgokat cselekedett érte, ezért most az Ő védelmét kéri az ellenségeitől. Isten nemcsak a fizikai erőt és egészséget képes helyreállítani, hanem ahhoz is van hatalma, hogy feltámasszon. A zsoltáros hiszi és reméli, hogy Isten fel fogja őt hozni (héber: ’áláh – felmenni, felemelkedni) a „föld mélyéből” (a héber tehóm szó szerinti jelentése: abüsszosz, vagyis szakadék, a föld mélysége), ami átvitt értelemben a sírt jelenti. Tehát ez a költői kép a testi feltámadásra utal. Az angol New Living Translation ezzel a reménységgel teli: „Új életre támasztasz fel, és kihozol a föld mélységeiből.”

Zsoltárok 73:24

Aszáf a létkérdéseket kutatja, szeretné megérteni az élet rejtélyeit, hogy miért élnek jól gonoszok és miért szenvednek igazak. Végül arra a következtetésre jut, hogy Isten az, aki megtartja és vezeti őt. Ő biztosítja a jövőjét, feltámasztja örök életre: „…te fogod jobb kezemet. Tanácsoddal igazgatsz engem, és azután befogadsz a dicsőségbe” (Zsolt 73:23-24). Isten tölti meg tartalommal az életünket a jelenben, de ennél is fontosabb, hogy biztosítja a jövőnket a halál után. Ebben az igeversben is a láqah szó szerepel, amit úgy fordítottak, hogy „befogadsz”. Énók történetében is ezt találjuk, amikor Isten magához emelte (láqah; 1Móz 5:24), majd Illéssel kapcsolatban is, akit Isten szintén felvitt a mennybe (láqah; 2Kir 2:3, 9). Az Írásban itt előfordul még az ’áláh, felmenni ige is, például 2Kir 2:1, 11 verseiben.

Ézsaiás 26:19

Az úgynevezett „kis apokalipszisben” Ézsaiás is kifejti a feltámadás reménységét, bátran kijelenti: „Megelevenednek halottaid, és holttestük föltámad. Serkenjetek föl és ujjongjatok, akik a porban laktok, mert harmatotok a napkeltének harmata, és a föld visszaadja az árnyakat” (Ézs 26:19)! A próféta így festi le azok reménységét és ragyogó jövőjét, akik az Úrral maradnak. Ez az igevers érzékletesen ábrázolja a test feltámadását. Dániel próféta, ahogy később látni fogjuk, Ézsaiás kinyilatkoztatásából meríti a feltámadással kapcsolatos állítását.

Dániel 12:2, 12

Dániel így mutat előre a feltámadás napjára: „Azok közül, akik a föld porában alszanak, sokan fölébrednek majd, némelyek örök életre, mások pedig gyalázatra és örökkévaló utálatosságra” (Dán 12:2). A Szentírás a halált alváshoz hasonlítja. Akik halottak voltak, feltámadnak – akik az Urat szolgálták, örök életre, a gonoszoknak azonban örök halál lesz a végük.

Isten arról is biztosítja Dánielt, hogy a napok végén új életre támad fel: „Te pedig menj el a vég felé! Majd elpihensz, és fölkelsz a sorsodra a végső napon” (Dán 12:13). A halál hasonló ahhoz, mint amikor szorgalmas munka végeztével megpihenünk. Utána azonban következik a drága örökség: örök élet az Úrral.

Jónás 2:2

Jónás történetében utalást olvashatunk a feltámadásra, amikor a próféta három napot a nagy hal gyomrában töltött. Jónás úgy írja le ezt a tapasztalatát, mintha a seolban lett volna, ami sírgödröt jelent (Jón 2:2). Három nap és három éjjel után azonban új életre kelt, amikor a hal kiköpte a seol torkából. Imájában ezt mondja Jónás: „Lesüllyedtem a hegyek alapjáig, örökre bezáródtak mögöttem a föld zárjai. De te kiemelted életemet a mélységből, URam, Istenem” (Jón 2:7)! Jézus az ő tapasztalatához hasonlította a sírban való tartózkodását és feltámadását (Mt 12:40).

Hóseás 6:2

Hóseás próféta úgy beszél Izrael lelki ébredéséről és az Úrhoz való visszatéréséről, mintha új életre támadtak volna fel a halálból. A feltámadás képével magyarázza ezt az új életet.

#### Gyakorlati alkalmazás

1.  Hogyan nyújthatunk reménységet azoknak, akik egy szeretett családtagjuk halála miatt gyászolnak?

2.  A feltámadás bibliai szemlélete hogyan formálja át a halállal kapcsolatos gondolatainkat és kétségbeesésünket?

3.  Jézus második eljövetelének reménye hogyan teheti jobbá a kapcsolatunkat a házastársunkkal, a szomszédainkkal vagy a kollégáinkkal?

`Jegyzetek`