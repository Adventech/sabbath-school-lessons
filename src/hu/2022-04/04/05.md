---
title:  „Megelevenednek Halottaid”
date:  19/10/2022
---

`Olvassuk el Ézs 26:14 és 19 verseit! Mi a különbség a végleg elveszők (Ézs 26:14; lásd még Mal 4:1) és azok között, akik örök életre jutnak (Ézs 26:19)?`

Ézsaiás próféta könyve bemutatja az éles ellentétet Isten fensége és az ember törékenysége között (lásd Ézsaiás 40. fejezet). Mi olyanok vagyunk, mint a megszáradó fű és a hervadó virág, Isten beszéde azonban örökre megmarad (Ézs 40:6-8). Bűnösök vagyunk, ám Isten üdvözítő kegyelme elérhető minden ember számára, még azoknak a pogányoknak is, akik elfogadják szövetségét és megtartják a szombatot (Ézsaiás 56. fejezet).

Ézsaiás próféta könyve jelentősen kitágítja a feltámadás reményét. A feltámadásra tett korábbi bibliai utalásokat inkább személyes nézőpontból fogalmazták meg (Jób 19:25-27; Zsolt 49:16; 71:20), míg Ézsaiás próféta szavai nemcsak önmagára, hanem a hívők szövetségi közösségére is vonatkoznak (Ézs 26:19).

Ézsaiás 26. fejezete szembeállítja a gonoszok és az igazak sorsát. Egyik oldalon a gonoszok halottak maradnak, nem kelnek életre többé, legalábbis a „második halál” (Jel 21:8) után már nem. Teljesen megsemmisülnek, az emlékezetük is elvész örökre (Ézs 26:14). Ez a szakasz is hangsúlyozza azt a tanítást, hogy nem létezik a halál után a testet túlélő lélek vagy szellem. Az Úr kijelentette a gonoszok jövőbeli, végső pusztulásáról szólva, hogy elégnek, „nem marad sem gyökerük, sem águk” (Mal 3:20, RÚF, Károliban Mal 4:1).

A meghalt igazak azonban feltámadnak a halálból, hogy elnyerjék jutalmukat. Az Úr Isten „elnyeli a halált örökre” és „minden arcról letörli a könnyet” (Ézs 25:8, ÚRK). „Megelevenednek halottaid, és holttestük föltámad. Serkenjetek föl és ujjongjatok, akik a porban laktok, mert harmatotok a napkeltének harmata, és a föld visszaadja az árnyakat” (Ézs 26:19, ÚRK). A feltámadt igazak mind örömmel vesznek részt a lakomán, amit az Úr készít a népeknek (Ézs 25:6). A végső feltámadás minden korból összehozza az összes igaz embert, így a Krisztusban meghalt szeretteinket is.

`Képzeljük el, milyen lenne reménység, bizonyosság nélkül élni, azzal a tudattal, hogy a halállal minden véget ér számunkra! Sőt azok is mind eltűnnek, akik valaha ismertek bennünket, tehát mintha soha nem is léteztünk volna, semmi értelme nem lenne az életünknek. Ezzel szemben mennyire más képet mutat a reménységünk!`

---

#### Ellen G. White idézetek

Ádám bűne miatt a halál az egész emberiséget sújtja. Mindenkinek meg kell halnia. „Lesz feltámadásuk a halottaknak, mind igazaknak, mind hamisaknak”; „mert amiképpen Ádámban mindnyájan meghalnak, azonképpen Krisztusban is mindnyájan megeleveníttetnek.” (Csel 24:15; 1Kor 15:22) A Biblia azonban különbséget tesz a feltámadottak két csoportja között. „Mindazok, akik a koporsókban vannak, meghallják az Ő szavát, és kijőnek; akik a jót cselekedték, az élet feltámadására; akik pedig a gonoszt művelték, a kárhozat feltámadására.” (Jn 5:28–29) Akit Isten „méltóvá” tesz az élet feltámadására, az „boldog és szent”. „Ezeken nincs hatalma a második halálnak.” (Jel 20:6) De azoknak, akik bűnbánat és hit nélkül könyörögtek bocsánatért, viselniük kell törvényszegésük büntetését – „a bűn zsoldját”. – A nagy küzdelem, 544. o.

Jézus szeret téged, és arra vár, hogy szeresd te is Őt. Óhaja, hogy ne feledd el: drága életét adta azért, hogy el ne vessz, és ne feledd, hogy mindig melletted lesz, hogy segítséget nyújtson a nehéz pillanatokban. Tekints Jézusra, mondd el neki minden nehézségedet és próbádat… Kérd a segítségét és az áldását, és hidd, hogy meghallgatja imáidat.

Az egész menny érdeklődéssel tekint rád. Egyetlen lélek, akiért Krisztus meghalt, értékesebb az egész világnál. Bárcsak minden fiatal fiú és fiatal lány becsülné a lélek igazi értékét! Ha szeretnék átadni magukat Jézusnak úgy, ahogy vannak, bűnösen és szennyesen, akkor Ő abban a pillanatban elfogadja őket. Amint odaszánják magukat neki, a Szentlelkét helyezi alázatosan kutató szívükbe. Senkit sem vet meg, aki hozzá jön. Szeretheted Jézust teljes szívedből, mert Ő nem fog visszaélni a szereteteddel és a bizalmaddal. – Our High Calling, 98. o.

A nagyhatalmú hadvezér nemzeteket hódít meg, és megingatta a fél világ hadseregeit, mégis csalódottan és száműzetésben hal meg. A bölcselő, aki felkutatja a mindenséget, aki mindenüvé követi Isten hatalmának megnyilvánulásait, és csodálja bennük az összhangot, gyakran elmulasztja a lélegzetelállító csodadolgokban felismerni a kezet, mely mindezt alkotta. „Az ember, ha nincs benne belátás, akármilyen gazdag, olyan, mint az állat, amelyre pusztulás vár.” Isten ellenségeinek jövőjét nem ragyogja be a dicső halhatatlanság reménye. De a hit e hősei oly örökség ígéretével bírtak, mely értékesebb, mint bármi földi gazdagság – olyan örökséggel, amely ki fogja elégíteni a szív vágyakozásait. Lehet, hogy senki sem tud róluk, s a világ sem ismeri el őket, a menny könyveiben mégis honpolgárnak jegyezték be őket. – Bizonyságtételek a gyülekezeteknek, 4. köt., 526. o.