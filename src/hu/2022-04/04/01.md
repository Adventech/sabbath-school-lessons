---
title:  Reménység Az Ószövetségben
date:  15/10/2022
---

### E heti tanulmányunk
Jób 19:25-27; Zsoltárok 49; 71; Ézsaiás 26:14, 19; Dániel 12; 1Timóteus 6:16

> <p></p>
> „Hit által áldozta volna fel Ábrahám Izsákot, amikor próbára tétetett, és az egyszülöttjét vitte áldozatul, ő, aki az ígéreteket kapta… Arra számított, hogy Isten a halálból is képes feltámasztani, ezért vissza is kapta őt, mintegy előkép gyanánt” (Zsid 11:17, 19, ÚRK).

Az ószövetségi reménység nem a lélek halhatatlanságának görög elképzeléseiben gyökerezik, hanem a holtak végső feltámadásának bibliai tanításában.

Mégis hogyan lehet újból életre kelteni a már nem létező emberi testet, amit elhamvasztottak, vagy másképpen enyészett el? Miként nyerheti vissza azonosságát, létét az, aki talán már évszázadokkal, évezredekkel ezelőtt meghalt?

Ezek a kérdések vezetnek az élet titkáról való elmélkedéshez. Életben vagyunk, élvezzük az életet, amivel Isten nap mint nap kegyelmesen megajándékoz. Nem vagyunk tisztában az élet keletkezésének természetfeletti mikéntjével, de azt tudjuk, hogy kezdetben Isten az Ige hatalma által hozott elő életet az élettelenből (1Mózes 1; Zsolt 33:6, 9). Tehát ha először teremthetett életet a semmiből (latinul ex nihilo) a földön, miért kételkednénk abban, hogy képes újjáteremteni az ember életét és visszaadni eredeti identitását?

Ezen a héten arról fogunk elgondolkodni, hogyan bontakozott ki a végső feltámadás fogalma az ószövetségi időkben. Főként Jób kijelentéseire, néhány zsoltárra, valamint Ézsaiás és Dániel próféciáira összpontosítunk majd.

---

#### Ellen G. White idézetek

A menny kapui fokozatosan tárulnak ki Isten gyermekeinek befogadására. A dicsőség Királyának ajkáról pedig csodálatos zeneként csendül fel az áldás: „Jertek, én Atyámnak áldottai, örököljétek ez országot, amely számotokra készíttetett a világ megalapítása óta.” (Mt 25:34)

Ezek után üdvözlik a megváltottakat az Úr Jézus által számukra készített otthonokban. Ott többé nem kell együtt élniük a föld gonosz, hazug, bálványimádó hitetlenjeivel és tisztátalanjaival, hanem azokkal fognak együtt lakozni, akik Isten kegyelme által legyőzték Sátánt, és tökéletes jellemre tettek szert. Minden bűnre való hajlam és minden hiányosság, ami itt a földön nehézséget okozott, el lesz távolítva Krisztus vére árán, és a megváltottak együtt osztoznak ama dicső ragyogásban, amely messze meghaladja a Nap ragyogását. – Lift Him Up, 54. o.

Ábrahám hitte, hogy Izsák a megígért fiú. És hitte, hogy Isten határozott utasítását hallotta, amikor azt mondta neki, hogy fel kell áldoznia Izsákot. Nem kételkedett Isten ígéretében, mert meg volt győződve, hogy a gondviselő Isten, aki fiút adott az idős Sárának, és aki most azt kéri, hogy vegye el a fiú életét, újra életet adhat fiának, és Izsákot visszahozhatja a holtak közül. […]

Amikor Ábrahám felemelte a kezét, hogy megölje a fiút, Isten angyala – aki tanúja volt Ábrahám hitének a Mórija felé vezető úton – a mennyből szólt a pátriárkához: „Ábrahám! Ábrahám! … Ne nyújtsd ki a te kezedet a gyermekre, és ne bántsd őt: mert most már tudom, hogy istenfélő vagy, és nem kedvezél a te fiadnak, a te egyetlenegyednek én érettem.” (1Móz 22:11–12) – Spiritual Gifts, 3. köt., 106–107. o.

Ó, milyen drága az Isten ígéreteibe vetett hit és reménység azok számára, akik ezen a földön elveszítették a szeretteiket, de most az örök élet lehetősége nyílik meg számukra. Reménységükkel szorosan kapaszkodhatnak az eljövendő, láthatatlan valóságokba. Krisztus első zsengeként támadt fel a halálból. Reménység és hit erősíti meg az embert, hogy végig tudjon menni a halál árnyékán, és bízzon abban, hogy a feltámadás reggelén örök életre fog feltámadni. Ó, Isten mennyországa, a boldogok és áldottak otthona! Ott minden megváltott arcáról le lesznek törölve a könnyek. Amikor Krisztus visszajön, „hogy megdicsőíttessék az ő szenteiben” (2Thessz 1:10), győzelmet arat a halál fölött, és többé nem lesz betegség, fájdalom és halál! […]

Az Életadó az első feltámadásban hívja elő a megváltottakat, majd egy magasztos pillanatban megszólal a trombita, és hatalmas embertömeg jön elő sírjából az örök győzelemre. Minden alvó szent, aki meg­ismerte Isten nevét, drágakincsként lesz megőrizve. – That I May Know Him, 362. o.