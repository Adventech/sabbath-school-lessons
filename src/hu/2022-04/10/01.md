---
title:  Pokol Tüze
date:  26/11/2022
---

### E heti tanulmányunk
Malakiás 4:1; Márk 9:42-48; Apostolok cselekedetei 2:29, 34-35; 1Timóteus 2:5;

> <p></p>
> 1János 5:3-12; Júdás 7

„Mindent megpróbáljatok; ami jó, azt megtartsátok” (1Thessz 5:21)!

Dante Alighieri (1265-1321), olasz költő híres műve az Isteni színjáték a lélek képzeletbeli utazásáról szól a halál után. Vagy a föld mélyére, a pokolba (inferno), vagy a purgatóriumba jut, ahol megtisztulhat és alkalmassá válhat arra, hogy a mennybe menjen, vagy pedig egyenesen a Paradicsomba, Isten közelébe kerül.

Dante műve ugyan csak fikció, elbeszélő költemény, végül azonban komoly hatást gyakorolt a keresztény, főként a római katolikus teológiára. Ennek az egyháznak alaptétele ugyanis, hogy a halhatatlan lélek vagy a pokolba, vagy a purgatóriumba, vagy a Paradicsomba kerül. Sok konzervatív protestáns felekezet is vallja, hogy a lélek halhatatlan, és a halál után vagy a Paradicsomba száll fel, vagy lemegy a pokolba. Amennyiben az emberi lélek soha nem halna meg, a test halála után valahova jutnia kellene. Röviden tehát: az ember természetéről alkotott téves nézet rettenetes teológiai hibákhoz vezet.

Ezen a héten néhány ilyen elmélettel foglalkozunk majd, amelyek nem biblikusak, és megnézzük azt is a Bibliában, hogy mi is történik a halál után.

---

#### Ellen G. White idézetek

Hogyan kellene kutatnunk a Szentírást? Vajon mindenekelőtt a már megfogalmazott alapelveket kell az elképzeléseinkhez igazítanunk? Vagy inkább a saját gondolatainkat és véleményünket kellene a Szentíráshoz igazítanunk, összevetve elméleteinket a Szentírás igazságával? Sokan, akik olvassák, sőt tanítják az Írásokat, nem értik értékes igazságait.

Nagyon sok ember hajlik a tévtanírásra épp ott, ahol annyira nyilvánvaló az igazság. Ha azonban tanításaikat összevetnék Isten Igéjével, és az Igét nem a saját maguk által tanított tantételekkel próbálnák igazolni, többé nem járnának sötétségben, és nem védelmeznék tévedésüket. Sokan úgy mutatják be a Szentírás szavait, hogy megfeleljen saját elgondolásaiknak, de Isten Igéjének félremagyarázásával nem csak önmagukat, hanem másokat is félrevezetnek. – Counsels to Writers and Editors, 36. o.

Milyen csalárd az emberi szív! Milyen könnyű összhangra jutni a gonoszsággal. Semmi nincs rombolóbb hatással a lélek tisztaságára, igaz és szent istenfogalmára és az örökkévaló dolgokról való vélekedésére, mint szüntelen valami olyat szemlélni és magasztalni, ami nem Istentől való. Ez beteggé teszi a szívet, és lealacsonyítja az értelmet. A tiszta igazság a befogadó jellemére tett felemelő, nemesítő és megszentelő hatás által visszavezethető az isteni Forrásra. […]

„Meglássátok azért, mimódon hallgatjátok…” (Lk 8:18) – szól Krisztus figyelmeztetése. Az igazság tanulása érdekében hallgatnunk kell, hogy járhassunk abban. Majd ismét így szól: „Megjegyezzétek, amit hallotok…” (Mk 4:24) „Mindent próbáljatok…” (1Thessz 5:21), „…ne higgyetek minden léleknek, hanem próbáljátok meg a lelkeket, ha Istentől vannak-é; mert sok hamis próféta jött ki a világba!” (1Jn 4:1) Ne hagyjuk figyelmen kívül Isten tanácsát! – Szemelvények Ellen G. White írásaiból, 2. köt., 78–79. o.

A hazugságban való hit nem gyakorolhat megszentelő befolyást az életre és a jellemre. A hazugság maga sem tehető igazsággá annak ismételgetése vagy az abban való hit által. Az őszinteség egyetlen lelket sem menthet meg a hazugságban való hit következményeitől. Lehetek tökéletesen őszinte, miközben rossz irányba haladok, de attól az még nem válik a helyes iránnyá vagy nem vezet el a kívánt célhoz. Az Úr nem akarja, hogy vak hiszékenységbe essünk, s ezt a hiszékenységet megszentelő hitnek nevezzük. Az igazság megszentelő alapelv, ezért van szükség annak megismerésére. Össze kell vetnünk a lelkieket a lelkiekkel. Mindent meg kell vizsgálnunk, és csak azt megtartanunk, ami jó, ami az isteni névjegyet hordozza, és elénk tárja azokat az indítékokat és alapelveket, melyek alapján cselekednünk kell. – Szemelvények Ellen G. White írásaiból, 2. köt., 56. o.