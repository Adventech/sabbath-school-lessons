---
title:  A Pokol Tüze
date:  28/11/2022
---

Egy angol római katolikus pap, John Furniss (1809-1865) gyerekeknek szóló kis könyvében egy hatalmas, az égnél és a földnél is nagyobb, tömör vasgömb példájával érzékelteti az örökös gyötrelmet. „Százmillió évenként elrepül arra egy madár, és egy szárnytollával csak megérinti az óriási vasgolyót” (The Sight of Hell. [A pokol látványa.] Dublin, 1874, James Duffy, 24. o.). Az író azt fejtegeti, hogy a bűnösök még azután is tovább égnek a pokolban, miután a hatalmas vasgömb a tollak ritka érintése folytán elkopik!

Szomorú, hogy ma is még sok protestáns szintén hasonló dolgokat hisz.

`Olvassuk el Mal 4:1 és Júd 7 verseit! Hogyan érthetjük meg ezekből a szakaszokból, hogy mit jelent az „örök tűz” (Mt 18:8), vagy „a megolthatatlan tűz” (Mk 9:43)?`

Az „örök” (héberül ’ólám; görögül aióniosz) szó jelentése eltérő lehet, a szöveg környezetétől függően. Istennel kapcsolatban például (5Móz 33:27, örökkévaló) az időbeli hosszúságot, az örökkévalóságot fejezi ki. Emberek esetében (2Móz 21:6, örökké) ez csak az életük idejére korlátozódik. A tűzre vonatkozóan (Mt 18:8; 25:41, örök) arra utal, hogy a tűz nem alszik ki addig, amíg maradéktalanul fel nem perzseli azt, ami belekerült. Vagyis abban az értelemben örök, hogy teljesen, visszafordíthatatlanul megemészti a gonoszokat, „nem hagy rajtuk sem gyökeret, sem ágat” (Mal 4:1, ÚRK).

Súlyos következtetésekhez vezet az a teória, hogy a gonoszok büntetése örökké tart. Ha örökké bűnhődnének, akkor a gonoszságot soha nem lehetne eltörölni. Továbbá Istentől származik az emberi élet (5Móz 32:39; Zsolt 36:10), aki nem gyönyörködik „a hitetlen halálában” (Ez 33:11). Miért adna tehát továbbra is életet a gonoszoknak csak azért, hogy vég nélkül kínlódjanak? Nem ésszerűbb az, hogy egyszerűen véget vet a létezésüknek? Ha a gonoszok a „cselekedeteik szerint” (Jel 20:12) kapják büntetésüket, akkor a rövid emberi életet miért büntetné Isten a végtelenségig? 

A Biblia minden utalása az „örök tűzre” a millennium utáni „tűz tavára” vonatkozik (Jelenések 20. fejezet, lásd még 13. tanulmány). Ezért a Biblia alapján nem beszélhetünk már meglévő és örökké égő pokolról.

`Mire mutat rá Isten szeretetével kapcsolatban az igazi bibliai tanítás a pokolról, ellentétben az örökös gyötrelem gondolatával?`

---

#### Ellen G. White idézetek

Az Isten törvénye elleni háború, amely még a mennyben kezdődött el, az idők végéig folytatódik. Mindenki próbára tétetik. Engedelmesség vagy engedetlenség, ez az a kérdés, amelyről az egész világnak döntenie kell. Mindenkit felszólítanak, hogy válasszon Isten törvénye és az emberek parancsolatai között. Itt húzzák meg a nagy választóvonalat. Csak két osztály lesz. Mindenki megmutatja majd, hogy vajon a hűség oldalát választotta-e, vagy a lázadás oldalát.

Ezután eljön a vég. Isten igazolja, érvényesíti törvényét, és megszabadítja népét. Sátán és mindazok, akik csatlakoztak hozzá a lázadásában, elvesznek. A bűn és a bűnösök elpusztulnak; a gyökér és az ágak (Mal 4:1). […]

Ez nem egy önkényes cselekedet Isten részéről. Irgalmasságának az elvetői azt aratják le, amit vetettek. Isten az élet forrása. Azok, akik a bűn szolgálatát választják, elkülönülnek Istentől, és így elvágják magukat az élettől… A lázadó élettel Sátán és mindazok, akik vele egyesültek, úgy kívül helyezik magukat az Istennel való harmóniából, egyetértésből, hogy Isten puszta jelenléte emésztő tűz lesz a számukra. Isten dicsősége annak ellenére, hogy Isten a szeretet, megsemmisíti őket. – Jézus élete, 763–764. o.

Isten nem akarja, hogy bárki is elpusztuljon. „Élek én, ezt mondja az Úr Isten, hogy nem gyönyörködöm a hitetlen halálában, hanem hogy a hitetlen megtérjen útjáról és éljen. Térjetek meg, térjetek meg gonosz útaitokról! Hiszen miért halnátok meg?” (Ezék 33:11) A kegyelemidő alatt Lelke állandóan kérleli az embereket, hogy fogadják el az élet ajándékát. Csak azokat hagyja elpusztulni, akik nem hallgatnak könyörgésére. Isten kinyilatkoztatta, hogy a bűnnek – a világegyetem veszedelmének – meg kell semmisülnie. Vele pusztulnak mindazok, akik ragaszkodnak hozzá. – Krisztus példázatai, 123. o.

Isten szeretettel teljes, jósága nagy, mégsem fogja felmenteni azokat, akik megvetik a felkínált üdvösséget. Az özönvíz előtt élt emberek hosszú életűek voltak, mégis el lettek törölve a föld színéről, mert áthágták törvényét. Isten többé nem fogja sem a föld alatti, sem az égi vizeket felhasználni a föld elpusztítására, amikor majd haragja újra kiárad azokra, akik megvetik az Ő tekintélyét, hanem a föld rejtekéből és az égből hoz tüzet rájuk. Ez után a föld megtisztul, és felcsendül a dicsőítő ének: „A királyiszékben ülőnek és a Báránynak áldás és tisztesség és dicsőség és hatalom örökkön örökké.” (Jel 5:13) „Nagyok és csodálatosak a te dolgaid, mindenható Úr Isten; igazságosak és igazak a te útaid, óh szentek Királya!” (Jel 15:3) Mindazok, akik a mennybe gyűjtöttek kincseket… egyesülnek ebben a dicsőséges győzelmi énekben. – Our High Calling, 252. o.