---
title:  A Bibliai Nézet
date:  01/12/2022
---

`Olvassuk el 1Jn 5:3-12 szakaszát! János szerint az örök élet miért korlátozódik csak azokra, akik Krisztusban vannak?`

1Jn 5:11-12 versei világossá teszik az ember feltételes halhatatlanságának bibliai tanítását – szemben a lélek természetes halhatatlanságának nem biblikus tanításával. Ennek a jelentős szakasznak a megértéséhez tudnunk kell, hogy egyedül az Istenség „halhatatlan” (1Tim 6:15-16, ÚRK) és csak Ő az élet forrása (Zsolt 36:10; Kol 1:15-17; Zsid 1:2).

A bűn Ádám és Éva bukásával jutott be a világunkba (1Mózes 3. fejezet), ezután ők, minden utódukkal a fizikai halál átka alá kerültek (így mi is), elveszítve az örök élet ajándékát. Szerető Istenünk azonban életbe léptette a megváltási tervet, hogy az emberek visszanyerhessék az örök életet, ami kezdettől fogva az övék lehetett volna. Pál így írt erről: „Mert kiválasztott minket őbenne a világ teremtése előtt, hogy szentek és feddhetetlenek legyünk őelőtte” (Ef 1:4, ÚRK). Pál elmagyarázza, hogy amint „egy ember által jött be a világra a bűn, és a bűn által a halál”, úgy „az egy ember, Jézus Krisztus” által az örök élet kegyelmi ajándéka minden ember számára elérhető (lásd Róm 5:12-21). Az apostol itt félreérthetetlen utalást tesz konkrétan Ádámra, aki a világba behozta a bűnt és a halált. A Biblia egész üzenete érthetetlen, ha nem valóságos értelemben gondolunk Ádámra, aki vétkével a világunkba hozta a bűnt és a halált.

János apostol hozzáteszi: „Isten örök életet adott nekünk, és ez az élet az ő Fiában van. Akié a Fiú, azé az élet, akiben nincs meg Isten Fia, az élet sincs meg abban” (1Jn 5:11-12, ÚRK). Az egész kép világossá válik Jézus kijelentéseinek a fényében: „aki látja a Fiút, és hisz benne, örök élete legyen, és feltámasszam az utolsó napon” (Jn 6:40, ÚRK), valamint „Én vagyok a feltámadás és az élet: aki hisz énbennem, ha meghal is, él” (Jn 11:25).

Ez azt jelenti, hogy az örök élet Isten ajándéka Krisztus által, amit már a jelenben biztosít, teljes egészében azonban csak az igazak végső feltámadása után élvezhetjük majd. Igen egyszerű a következtetés: ha csak azok kapnak örök életet, akik Krisztusban vannak, akkor akik nincsenek Krisztusan, azoknak nincs örök életük (1Jn 5:11-12). Ezzel szemben a lélek természetes halhatatlanságának teóriája szerint örök élete volna mindenkinek, még azoknak is, akik nincsenek Krisztusban – legyenek akár a Paradicsomban, akár a pokolban. Bármennyire elterjedt is ez a tanítás, nem biblikus.

---

#### Ellen G. White idézetek

Jézus szerette az embereket, és mindent megtett azért, hogy a véren megvásárolt lélek újjászülessen, és új élet fakadjon az Ő életéből… „Akié a Fiú, azé az élet, akiben nincs meg az Isten Fia, az élet sincs meg abban.” Azok, akik hisznek Krisztusban, indítékaik ereje, jellemük alkotóeleme tőle származik, akiben hisznek. – Isten fiai és leányai, 299. o.

Jézus mondta: „Én vagyok a feltámadás és az élet.” Krisztusból ered a semmihez sem fogható, nem kölcsönvett, nem származtatott élet… A kereszténynek Krisztus istensége biztosítja az örök életet. „Monda néki Jézus: Én vagyok a feltámadás és az élet: aki hisz én bennem, ha meghal is, él; és aki csak él és hisz én bennem, soha meg nem hal. Hiszed-é ezt?” (Jn 11:25–26)

A hívő ember számára a halál egy jelentős dolog. Krisztus egy „pillanat”-nak nevezi. „Ha valaki megtartja az én beszédemet, nem lát halált soha örökké… Ha valaki megtartja az én beszédemet, nem kóstol halált örökké.” (Jn 8:51–52) A keresztény ember számára a halál csupán alvás, a csend és a sötétség pillanata. Élete el van rejtve Krisztussal együtt Istenben, és Krisztus megjelenésekor „majd ti is, Ő vele együtt, megjelentek dicsőségben” (Kol 3:4). – The Faith I Live By, 187. o.

Az Atya egyszülött Fián kívül senki nem ajánlhatott fel olyan áldozatot, amely mindazok megtisztítására alkalmas lett volna, akik – bármilyen bűnösek és szentségtelenek is – engesztelőáldozatként fogadják el a Megváltót, és engedelmeskednek a mennyei törvénynek. Semmi más nem állíthatta vissza az embert Isten pártfogásába.

Krisztus az életét adta azért, hogy az ember újra visszanyerhesse isteni képmási adottságait. Jézus kegyelmének hatalma az embereket az igazságnak iránti engedelmesség felé vonja. […]

A megtisztult szív számára minden megváltozik… Isten Lelke új életet teremt a lelkünkben; gondolatainkat és vágyainkat Krisztus akarata alá rendeli. Belső emberünk megújul, és Isten képmására átformálódik. Gyönge és tévedő emberek tanúsítják a világnak, hogy a megváltó hatalom és kegyelem a sérült jellemű embert kiegyensúlyozott és gyümölcsöző egyéniséggé tudja tenni. – Isten csodálatos kegyelme, 103. o.