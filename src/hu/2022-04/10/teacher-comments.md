---
title:  Tanítói melléklet
date: 02/12/2022
---

Igeszakaszok: Ézsaiás 66:23-24; Dániel 12:2

#### Áttekintés

Az igazak és a gonoszok örök sorsát éles ellentétbe állítja a Szentírás. Az első csoport örök életet kap, a másik pedig tapasztalja Isten fájdalmas, kárhoztató ítéletét, teljesen megsemmisül. A gonoszok örök szenvedéséről és folyamatos kínlódásáról szóló tanítás arra a sátáni hazugságra épül, ami az Éden kertjében hangzott el: „Bizony, nem haltok meg” (1Móz 3:4)!

Az első hazugság alapjára – amely szerint az engedetlenséget nem követi halál – Sátán ráépítette a másik csalást: amikor meghalunk, csak fizikai testünk hal meg, a lelkünk nem. Tehát ha valakinek halhatatlan lelke/szelleme van, ami nem halhat meg, akkor a bűnös örök büntetésként szenved majd a pokol tüzében. Ez a rettenetes elképzelés szörnyetegként, zsarnokként ábrázolja Istent.

Egy másik kitalált, de nagyon népszerű tan szintén félrevezeti az embereket, azt a hamis reményt keltve, hogy haláluk után átmennek egy tisztító, javító folyamaton, aminek a végén megszabadulnak és örökké élhetnek a Paradicsomban. Ez a hazugság leveszi az egyén válláról a felelősséget, amit pedig az élete folyamán éreznie kellene a döntéseivel kapcsolatban.

#### Kommentár

Különféle nézetek a pokolbéli szenvedésről

1.  A hagyományos nézet: a pokol tüze folyamatosan, örökké ég. A pokol valóságos hely valahol az alvilágban, ahol a halhatatlan lelkek örökké szenvednek. E nézet szerint a gonoszok tudatos szenvedése azonnal elkezdődik a haláluk után és az örökkévalóságon át tart.

2.  A feltételes halhatatlanság: A végítéletet követően a tűz tava visszafordíthatatlanul, teljesen megsemmisíti a gonoszokat, a bukott angyalokat és Sátánt. Az embereknek nincs halhatatlan lelke. Mivel bűnösök, örök halálra vannak ítélve, kivéve, ha elfogadják Jézus Krisztust személyes Megváltójuknak. A halhatatlanság feltételhez kötött: akkor lesz a miénk, ha elfogadjuk Isten kegyelmét és gyakoroljuk a Jézusba vetett hitünket (Jn 3:16; 5:24; Róm 3:21-31; Ef 2:1-10). A pokol nem konkrét hely, ahová kerülne a gonoszok lelke vagy szelleme azonnal a haláluk után, hanem a „tűznek tava” az. Az oda jutók teljesen megsemmisülnek az emberi történelem végén (Mal 4:1; Mt 25:41; 2Thessz 1:6-10; Jel 20:9-10, 14-15). A Sátánnak és bukott angyalainak készülő tűzben meghalnak a gonosz, meg nem tért emberek is. A tűz hatása végleges. Senki nem olthatja el a lángjait, míg feladatát el nem végzi. Örökre szóló a hatása, eléri célját: a gonoszság, a bűn, a halál, a gonoszok, a lázadó angyalok és Sátán megsemmisülését. Az Ige „második halálnak” nevezi ezt, amiből nincs megváltás vagy menekülés, hiszen a második halál a gonosz teljes kiirtása.

3.  Az univerzalista nézet szerint minden ember megmenekül – a pokol tüze megtisztít és megment mindenkit. Követői azt állítják, hogy végül mindenki üdvözülni fog, beleértve a gonoszokat, a bukott angyalokat és Sátánt is, mert a pokol tüze megtisztítja őket. Ez az értelmezés arra épül, hogy a halál után a gonoszok halhatatlan lelke nem mehet rögtön a mennybe, hanem elszenvedi Isten ítéletének tüzét. A tűz fokozatosan megtisztítja őket. Bizonyos idő múlva, aminek hossza attól függ, hogyan reagál az illető a tisztítás folyamatára, végül mindenki üdvösséget kap. (A témáról bővebben Jiří Moskala tanulmányában: „The Current Theological Debate Regarding Eternal Punishment in Hell and the Immortality of the Soul”. Andrews University Seminary Studies. 53. köt. 1. sz. 2015, 91-125. o.).

Problematikus kifejezések

Több, fejtörést okozó bibliai kifejezés is található a pokol tanával kapcsolatosan, ami magyarázatot igényel, mert ezeket gyakran kiragadják a szövegösszefüggésből.

1. „férgük nem pusztul el” (Ézs 66:24)

Hogy értsük azt, hogy „A férgek [héberül: tolá’im], amelyek [a halott gonoszokat] felemésztik, nem pusztulnak el”? Ézsaiás 65-66. fejezeté­ben a gonoszok kifejezés azokra vonatkozik, akik nem szolgálják az Urat, fellázadtak ellene (Ézs 66:3), „akiket [végül] megöl az ÚR” (Ézs 66:16). Először is a leírás a fizikai pusztulásra vonatkozik. A gonoszok láthatók, fizikai testük van. A férgek nem a lelküket vagy halhatatlan szellemüket emésztik meg, hanem a holttestüket. Másodszor, ez az igeszakasz nem feltételezi, hogy a férgek is halhatatlansággal lennének felruházva. Nem történt velük isteni csoda. Harmadszor, a gonoszok holttestét felemésztő férgek képe ugyanolyan metafora, mint az olthatatlan tűzé.

2. „tüzük nem alszik ki” (Ézs 66:24)

„És amikor kimennek, látni fogják azoknak holttestét, akik csalárdul elhagytak engem, mert férgük nem pusztul el, és tüzük nem alszik ki, és minden ember iszonyodni fog tőlük” (lásd még Ézs 66:15, 17). Kioltani a tüzet azt jelenti, hogy megakadályozom a további égését. Megállítom, mielőtt felperzselne mindent, ami éghető. Tehát tágabb értelemben az olthatatlan tűz azt jelenti, hogy nem lehet eloltani, mert nincs erő, ami megállítaná megszokott dolga elvégzését, hogy felemésszen mindent, ami útjába kerül. A tűznek nem lehet ellenállni, vagy úgy tenni, mintha ott sem volna. Az ábrázolás értelme tehát világos: ezeknek a halottaknak nincs többé esélyük az életre. A gonoszok feletti ítélet végleges, vagyis az Isten által kiszabott halálos ítélet végrehajtását nem lehet megállítani, amíg a megsemmisülés teljes nem lesz. A végső halálból nincs szabadulás. A gonoszok közül senki sem kerülheti el ezt a szörnyű véget. Nincs visszaút. Az ítélet végleges, a megsemmisülés teljes. Senki nem lép közbe, amíg a testek meg nem semmisülnek; így a gonoszok végső sorsa visszafordíthatatlan és örökre szóló. Barry Webb így összegzi Ézs 66:24-et: „A szöveget elemezve itt megsemmisülést látunk inkább, mint örök szenvedést. A testek halottak” (The Message of Isaiah: On Eagles’ Wings. Downers Grove, IL. 1996, Inter-Varsity Press, 251. o.).

Ézsaiás próféta ír Edom végső, totális megsemmisüléséről, és a már ismerős tűz-hasonlatot használja, ami el fogja emészteni. A tűz éjjel-nappal ég, „nem alszik ki, örökké gomolyog füstje”, „égő kénné” változik (Ézs 34:9-10). Ezt a metaforát ragadta ki később az író és alkalmazta Jel 14:10-11 és 20:10 verseinek szimbólumokkal teli szakaszaiban. A nyelvezet képies, Isten kijelentésére utal, hogy a megsemmisülés visszafordíthatatlan és teljes lesz. Ezékiel verse hasonló: „Halld meg az ÚR beszédét! Így szól az én Uram, az ÚR: Íme, tüzet gyújtok benned, hogy megemésszen benned minden zöldellő és minden száraz fát. Nem alszik ki az égő láng, és megég benne minden arc déltől északig. És meglátja majd minden test, hogy én, az ÚR gyújtottam meg azt, mert nem alszik ki” (Ez 20:47-48; lásd még Jer 7:20).

Ralph Bowles így összegzi Jel 14:11 magyarázatát: „A vers elemeinek hagyományos olvasata nem hagy teret Jel 14:9-11 szakasza fordított párhuzamos szerkezetének. Ha viszont a kiasztikus szerkezetet figyelembe vesszük, a szöveg jelentése nem ad alapot arra, hogy az örök gyötrelmet kiolvassuk belőle. Sokkal inkább beleillik ez az igevers is a feltételes halhatatlanság magyarázatába. E nézet szerint Isten végleges és teljes ítéletet mond és hajt végre ellenségei felett, ami végső megsemmisülést és elpusztítást eredményez” (Ralph G. Bowles: „Does Revelation 14:11 Teach Eternal Torment? Examining a Prooftext on Hell.” Evangelical Quarterly. 73, 1. sz. 2001 január, 36. o.).

Amennyiben a tüzet Isten ítéletének vesszük, az azt jelenti, hogy a hatása örökre szól, a gonoszok számára nincs visszatérés. A gonosz sorsa felett Isten dönt az egész örökkévalóságra nézve, soha többé nem fog megtörténni, nem lesz többé. Megsemmisülése végleges. Isten nem fog csudaképpen fenntartani örökké égő tüzet, nem táplálja azt valamilyen különleges formában a gonoszok, a bukott angyalok vagy Sátán számára, hogy állandóan ott kínozza őket. Ez a félrevezetés az isteni ítélet végrehajtásának spekulatív megközelítése. A mennyet teljes harmónia jellemezte Lucifer lázadása előtt, és ugyanolyan összhang fogja jellemezni majd akkor is, amikor a gonosz minden formája megsemmisül.

3. Örökre, örökké

Az, hogy „örökre”, „örökké” (héberül: ’olám) a Szentírásban viszonylagos. Három lehetséges jelentése van: 1) állandóság, aminek van kezdete és vége (például a rabszolgákra vonatkoztatva 2Móz 21:6 versében [a magyar ERV fordítás helyesen így adja vissza a szövegkörnyezetben: élete végéig]; és a papság esetében 2Móz 40:15; 4Móz 25:13); 2) örökkévalóság, van kezdete, de nincs vége (örök élet minden megváltott számára; lásd Mk 10:30; Jn 3:16, 36; 5:24); és végül 3) örökkévalóság, aminek nincs kezdete sem vége (ez kizárólag Istenre vonatkozhat; lásd 1Tim 6:16; vö. 5Móz 33:27). Mindig a szövegösszefüggés határozza meg az „örökké” pontos jelentését. Isten a benne hívők számára ajándékként adja a halhatatlanságot, Krisztus Jézus által (Jn 11:26; Kol 3:3-4).

4. „Utálatosság” Dán 12:2-ben

„Azok közül, akik a föld porában alszanak, sokan fölébrednek majd, némelyek örök életre, mások pedig gyalázatra és örökkévaló utálatosságra.” Az „utálatosság” szót (héberül: dérá’on, „iszonyat”, „undor”, „irtózatos”) a héber Biblia csak Dán 12:2-ben és Ézs 66:24-ben használja. Ennek a kifejezésnek a jelentését a szövegösszefüggés teszi biztossá: a szöveg az ítélettel és a feltámadással kapcsolatban említi a kárhoztatást. Dániel a gonoszok örökre szóló kárhozatáról és szégyenéről szól, Ézsaiás pedig kifejti, hogy azért pusztulnak majd el, mert senki nem tudja megállítani az emésztő tüzet, ami elvégzi a megsemmisítés feladatát. A lázadó, megátalkodott emberek sorsa örök halál, míg az igazak örök életet kapnak.

#### Gyakorlati alkalmazás

1.  Mi a különbség a pokollal kapcsolatos elterjedt nézet és a tűz tavának bibliai képe között? A tűz tava valóságos lesz, vagy csak költői kép? Beszéljük meg!

2.  Hogyan tudnánk egyszerű gondolatmenettel kifejteni az osztályban azt, hogy nem mennek a pokolba vagy a mennybe (illetve a purgatóriumba) az emberek azonnal a haláluk után? Milyen értelemben lehet jó hír ez?

3.  El tudjuk kerülni a pokol tüzét? Indokoljuk a válaszunkat! Ha igen, fejtsük ki, hogyan!

`Jegyzetek`