---
title:  Tanítói melléklet
date: 18/11/2022
---

Igeszakaszok: 1Korinthus 15:20

#### Áttekintés

A halottak feltámadásáról szóló újszövetségi szakaszokban, akár Páltól származnak, akár más apostoloktól, vagy éppen Jézustól, megint csak nem találunk említést halhatatlan lelkekről, sem szellemekről, akik már a mennyben lennének. Az Újtestamentum szerint a feltámadásban és Jézus második eljövetelében reménykedhetünk.

A halottak állapotával kapcsolatos bibliai szakaszok, amelyeket jelen tanulmányunkban átveszünk, az alábbiak:

#### Kommentár

Nézzük meg közelebbről 1Korinthus 15-öt, mert a tanulmányban sorra kerülő szakaszok közül kettő ebben a fejezetben található. A 15. fejezet tele van a Jézus feltámadásával kapcsolatos tényekkel, és arról is beszél, hogyan fogunk átváltozni és halhatatlan testet kapni Jézus második eljövetelekor (1Kor 15:35-44). Csakis Isten teremtő és megtartó hatalma által nyerhetünk halhatatlanságot. „Nem lesz többé halál, ami viszont nem jelenti azt, hogy az ember majd élhet Istentől függetlenül, mintha nem kapott, hanem önmagában rejlő halhatatlansága lenne (1Tim 6:16). A megdicsőült testben élő emberek is ugyanúgy Istentől fognak függni, tőle kapják életüket” (Roy E. Gane: „At-one-ment Forever in God’s New Heaven and New Earth” c. cikke a Salvation: Contours of Adventist Soteriology. c. könyvben, szerk.: Martin F. Hanna, Darius W. Jankiewicz, John W. Reeve, Berrien Springs, MI., 2018, Andrews University Press, 254. o.).

A Jelenések 22-ben említett élet folyója és élet fája mutatja, hogy az ember mindig is Istentől, az élet Forrásától fog függni. Ő lesz ott a világosság is (Jel 22:5), bár ez nem jelenti azt, hogy nem lesz nap és hold. Az emberek a fa gyümölcsét eszik, isszák a folyó vizét, ami szintén mutatja, hogy fizikai testben fognak élni, nem pedig testetlen szellemekként. A feltámadás után „fizikai testben fognak élni örökre, de nem a jelenlegi természetes/nem lelki (görögül pszüchikosz) testben (szoma), ami leépül és meghal, hanem olyan testben (szoma), ami halhatatlan, mert lelki (pneumatikosz, 1Kor 15:44; vö. 42-43, 45-54 versekkel). A test tehát megváltozik, de maga a személy nem lesz test nélküli szellem” (i. m. 254. o.).

1Korinthus 15

1Korinthus 15-ben Pál azt a hamis hiedelmet cáfolja, miszerint a testnek nem lesz feltámadása. Ez a tévedés a hellenista gnosztikus vallási/filozófiai irányzatból ered, amelynek egyik tétele a halhatatlan lélek, amit néhány, vagy talán sok korinthusi hívő elfogadott. Pál azzal érvel, hogy ha a hívők tagadják a testben való feltámadást, azzal tagadják Jézus testben történt feltámadását is. Ha az ember nem támad fel testben, akkor világos, hogy Jézus sem támadt fel (1Kor 15:12-19). Ebben az esetben mindenkinél szánalmasabbak vagyunk, mert hazugságban hiszünk, következésképpen senki nem fogja megbocsátani a bűneinket. Így nem lehet reménységük az örök életre sem azoknak, akik élnek, sem azoknak, akik már meghaltak.

Pál ezzel szemben állítja, hogy Jézus „az első zsengéje” azoknak, akik elaludtak (meghaltak). „Mert amint Ádámban mindenki meghal, úgy Krisztusban mindenki megelevenedik. Mindenki a maga rendje szerint. Az első zsenge Krisztus, azután akik a Krisztuséi, az ő eljövetelekor” (1Kor 15:22-23). A metafora az első aratásra utal. Amint az első gyümölcsök/termények jelezték, hogy hamarosan a teljes termés beérik, ugyanúgy Krisztus volt az első, és Őt követi majd az aratás. Az „aratásra beérett teljes termés” pedig mindazokat jelenti, akik Krisztuséi.

Az első zsenge görög megfelelője az aparkhé, ami elsődlegesen azt jelenti, hogy „első termés”, „zsenge”, másrészt az „arányos adomány” a haszonból (hálaáldozat), harmadszor pedig „felajánlás”. Az izraeliták elvitték a templomba az első zsengét, az aratás első kévéjét, a pap pedig meglengette azt az Úr előtt. Ezek az események mind niszán hó 16-án történtek, és a teljes aratás ígéretét közvetítették.

Lenyűgöző, hogy Jézus niszán 16-án támadt fel. Tehát Ő maga az első termés, a zsenge, ígéret mindazon hívők teljes aratására, akik egy napon szintén fel fognak támadni. Azonban fontos megjegyeznünk, hogy az aratnivaló akkor válik láthatóvá, amikor Ő újra eljön. Tehát nincs „termés”, ami már készen várakozik a mennyben, kivéve azokat, akikről említést tesz az Írás, hogy feltámadtak vagy egyenesen a mennybe mentek, mint Énók, Illés, Mózes és azok, akik Krisztus halálakor támadtak fel (Mt 27:52). Jézus „új élete” (Róm 6:4) arra mutat előre, hogy a benne hívők is új életet kapnak majd, részesülnek a feltámadásban.

Pál azt írta, hogy mindnyájan megeleveníttetünk, ám ezzel semmiképpen sem sugallja azt, hogy mindenki örök életet fog kapni. Pál nem hitt az egyetemes üdvözítésben (Róm 2:5-12; Ef 5:6; 2Thessz 1:6-10). Világossá tette, hogy a második advent idején azok fognak feltámadni, akik Krisztusban vannak. A „Krisztusban” kifejezést annak érzékeltetésére használja a leveleiben, hogy a hívő szoros kapcsolatban, egységben van vele. Hangsúlyozza, hogy Krisztus a feltámadásával többet ért el annál, mint hogy Ő maga visszatért az életbe. Biztosította az örök életet mindazok számára, akik hisznek benne.

„Azután jön a vég” (1Kor 15:24). Ez a vég pedig azzal jár, hogy Isten „eltöröl minden fejedelemséget, minden hatalmat és erőt”, ami Sátán fejedelmeire és erőire utal. Pál a hatalmak és erők kifejezéssel emberi hatalomra és démoni erőkre céloz (Róm 13:1-3; Ef 1:21; 6:12). Jézus Krisztus második eljövetelekor isteni ítélet fogja sújtani Sátánt mindazokkal együtt, akik az övéi, mert a gonoszság és a romlás útját választották. Az apostol hozzáteszi: „Utolsó ellenségként a halált törli el” (1Kor 15:26). Ez az eltörlés nem történik meg, csak a millennium után (Jel 20:1-10). Akkor a gonoszok újra életre kelnek, láthatják, hogy Isten igazságos, amikor elpusztítja a gonoszságot, azután az utolsó tűzben megsemmisülnek. Ez a tűz azért „örök”, mert a hatása örökre szól. Abból a halálból nincs feltámadás.

Pál kifejti: Isten valóban a testet hívja életre a feltámadáskor. Egy metaforával érzékelteti, hogy az elvetett mag élő növénnyé fejlődik, ha a földbe teszik. Majd arról ír, hogy a feltámadott test új test lesz (1Kor 15:35-41). A mag nem hasonlít a növényre, amivé fejlődik, mégis növénnyé alakul. Így kapunk mi is új testet.

Ezen a ponton Pál rávilágít négy különbségre, amit az igazak feltámadásakor várhatunk. Először, földi testünk romlandó, vagyis alávetett a betegségeknek és a halálnak, de romolhatatlan, vagyis halhatatlan lesz. Másodszor, csúf testünkből megdicsőült test lesz. A csúfság alatt azt értjük, hogy bűnösök vagyunk, de feltámadt testünket nem jellemzik majd a bűn okozta korlátok, hanem tökéletes lesz. Harmadszor, jelenlegi testünk gyenge, mert a bűn mindenre kihat, beleértve a bűnnek való ellenállás képességét is, de feltámadt testünk erős lesz. Végül pedig: természetes testünk lelki testté változik át.

A következő versekben Pál kifejti, milyen különbségek vannak a természetes test és a lelki test között. Elöljáróban, nem gondoljuk, hogy Pál azt akarja közölni: csupán a természetes testünk valóságos, a lelki viszont már nem az, csak mert szabad lesz a bűn átkától. Természetes testünket a bűnbeesés utáni Ádámtól örököltük (olyan korlátokkal, mint a betegség, az éhség, a fájdalom, a gyengeség és a halál), míg lelki testünket Jézustól kapjuk. „Az első ember, Ádám, élőlénnyé lett, az utolsó Ádám megelevenítő Lélekké” (1Kor 15:45). Ádám Istentől kapta az életét, Krisztus azonban adja az életet. Nem passzívan kapja az életet, hanem Ő az, aki örök életet biztosít mindazoknak, akik hisznek benne. A test, amit ad a hívőknek, lelki jellegű, mennyei test, ami azt jelenti, hogy Krisztus lelki természetével bír, nem pedig bűnös, emberi természettel.

Ez után a magyarázat után Pál továbbvezeti az olvasót a „titok” boncolgatásában, ami nem más, mint az a tanítás, hogy „mindnyájan elváltozunk” (1Kor 15:51). Jézus második eljövetelekor két földi csoportból kerülnek ki azok, akik elváltozva felemelkednek Jézussal együtt a levegőbe: akik meghaltak (de feltámadtak) és akik még éltek. A „változás” azt jelenti, hogy a Krisztusban meghaltak testben feltámadnak, az élő igazak pedig testben elváltoznak. Mindkét csoport halandóból halhatatlanná lesz, „nagy hirtelen, egy szempillantásban, az utolsó trombitaszóra” (1Kor 15:52).

Oda lesz a halál fullánkja és diadala (1Kor 15:55)! A halált a bűn okozza, ami halálos méreg. Mivel azonban Krisztus megszerezte a győzelmet a bűn és a halál felett kereszthalála és feltámadása által, biztos ígéretünk van az örök életre, az átváltozott, mennyei testre és a bűn meg a halál megszűnésére. Mindez azért lehetséges, mert Krisztus feltámadt a halálból.

#### Gyakorlati alkalmazás

1.  Milyen reménységet találunk 1Korinthus 15-ben személyes életünkre nézve? Mely igeversek szólnak konkrétan hozzánk, és miért?

2.  Jézus volt az első zsenge, ami biztosít bennünket arról, hogy lesz további aratás is, mégpedig a hívők, akik fel fognak támadni. Jézus második eljövetelekor a hívők feltámadnak és a mennybe emelkednek. Mit várunk különösképpen, ha Krisztus második eljövetelére gondolunk? Szeretnénk Jézust látni? A szeretteinkkel találkozni? Megtudni, mi történt a színfalak mögött? Vagy más dolgokat? Beszélgessünk a csoportban reményeinkről és vágyainkról!

3.  Jézus második eljövetelekor mindnyájan átváltozunk. Romlandó és halandó testünk romolhatatlan és halhatatlan lesz. Jellemfejlődésünk számít valamit a jövőre nézve? Indokoljuk meg a válaszunkat!

`Jegyzetek`