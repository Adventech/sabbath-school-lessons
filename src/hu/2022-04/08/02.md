---
title:  Az Életen Túlmutató Reménység
date:  13/11/2022
---

Hérodotosz (Kr. e. 5. század), ókori görög történetíró írt egy törzsről, akik a gyermekek születésekor gyászoltak, tekintettel a sok szenvedésre, amit a kicsiknek majd át kell élniük, amíg felnőttkorba érnek. Számunkra ez igen furcsának tűnik, de van benne logika. Évezredekkel később, a 20. század elején egy ilyen hirdetést tettek közzé Amerikában: „Miért élnél, ha 10 dollárért eltemethetnek?” Nehéz lehet az élet még akkor is, ha hiszünk Istenben és az örök élet reményében, de képzeljük el, hogy milyen gyötrelmes azoknak, akiknek semmi reményük nincs ezen a rövid, általában bajokkal teljes életen túl! Több szekuláris író is foglalkozott az emberi lét értelmetlenségével. Mind meg fogunk halni, ráadásul ennek tudata az egész életünket végigkíséri. Éppen ez teszi az általában amúgy is nehéz, szomorú emberi létet önmagában is látszólag értéktelenné, hiábavalóvá. Egy gondolkodó szerint az emberek csak „szétmálló csontokra rakódott, romlásnak induló húsdarabok”. Morbid felvetés, de aligha vitatható. Természetesen mindezzel ellentétben áll a Jézusban való örök élet bibliai ígérete. Éppen ez a kulcs: Jézusban van a reménységünk, abban, amit halála és feltámadása révén felkínál. Máskülönben milyen reményünk lehetne?

`Olvassuk el 1Kor 15:12-19 szakaszát! Pál szerint mennyire kapcsolódik Krisztus feltámadásához a mi feltámadásunk reménye?`

Pál félreérthetetlenül kijelenti, hogy a feltámadásunk elválaszthatatlanul kötődik Krisztuséhoz. Ha mi nem támadnánk fel, az azt jelentené, hogy Krisztus nem támadt fel, akkor pedig mi a helyzet? „…hiábavaló a ti hitetek; még bűneitekben vagytok” (1Kor 15:17). Más szóval: ha meghalunk, halottak maradunk, méghozzá örökre, tehát minden teljesen értelmetlen. Pál majdhogynem ugyanezt mondja 1Kor 15:32 versében: „…mi hasznom abból? Ha a halottak nem támadnak fel, akkor együnk és igyunk, holnap úgyis meghalunk” (ÚRK)! Amennyiben csupán szén-alapú protoplazmaként létezünk és mindössze hetven év jut nekünk (ha szerencsések vagyunk; valamivel több, ha nem dohányzunk és nem eszünk túl sok hamburgert), akkor elég sötét a helyzet. Nem csoda, hogy Ellen White így ír: „A menny minden áldozatot megér, mert mindent elvesztünk, ha azt elveszítjük” (Sons and Daughters of God. 349. o.).

`Gondoljunk bele, mekkora érték a remény és a hit! Miért kell Isten kegyelméből megtennünk mindent, amit lehet, hogy megőrizzük a reménységünket?`

---

#### Ellen G. White idézetek

[Ézsau] azokat képviseli, akik nem sokra értékelik a Krisztus által megszerzett üdvösséget, és a föld mulandó dolgaiért feláldozzák mennyei örökségüket. Tömegek élnek csak a mának. Nem gondolnak és nem törődnek a jövővel. Ézsauhoz hasonlóan kiáltanak: „Együnk és igyunk, holnap úgyis meghalunk!” (1Kor 15:32) Hajlamaik rabjai, az önmegtagadás gyakorlása helyett lemondanak a legnagyobb értékekről… Milyen sokan, még magukat kereszténynek vallók is ragaszkodnak azokhoz az élvezetekhez, amelyek károsítják egészségüket, és megbénítják lelki érzékenységüket. Sértve érzik magukat arra a felszólításra, hogy tisztítsák meg magukat minden testi és lelki szennytől, és szentelődjenek meg Isten félelmében. Látják, hogy a káros élvezetekkel együtt nem lehet a mennyet is megszerezni, és mivel az örök élethez vezető út nagyon keskeny, nem akarnak többé azon járni. – Pátriárkák és próféták, 181. o.

Aki megbánja bűnét, és elfogadja Isten Fia életét ajándékul, azt nem lehet legyőzni. Hit által megragadja az isteni természetet, és Isten gyermekévé lesz. Imádkozik és hisz. Amikor kísértés környékezi, és megpróbáltatás éri, azt a hatalmat kéri, amelyet Krisztus halála tett elérhetővé számunkra, és kegyelme által győz. Ezt minden bűnösnek meg kell értenie. Meg kell bánnunk bűneinket, hinnünk kell Krisztus hatalmában, és el kell fogadnunk az erőt, amely megszabadít és megtart a bűntől. […]

A menny mindennél értékesebb számunkra, és ha a mennyet elveszítjük, mindent elveszítünk. – Isten fiai és leányai, 340. o.

Krisztus a mennyei udvarokban közbenjár egyházáért és azokért, akikért vérével fizette le a megváltás árát. Sem a századok, sem a korszakok nem csökkenthetik engesztelő áldozatának erejét. Sem élet, sem halál, sem magasság, sem mélység nem szakíthat el bennünket Isten szerelmétől, amiben részünk van Jézus Krisztus által. De ez nem azért lehetséges, mert mi olyan erősen kapaszkodunk Istenbe, hanem azért, mert Ő tart szorosan bennünket. Ha üdvösségünk saját erőfeszítéseinktől függne, akkor nem nyerhetnénk el az örök életet, viszont attól függ, aki minden ígéretek mögött áll. Istenhez való ragaszkodásunk lehet gyenge, viszont nagyobb testvérünkként szeret bennünket, és míg kapcsolatban vagyunk vele, semmi sem szakíthat ki az Ő kezéből. […]

Ó, milyen előjog, hogy Jézushoz járulhatunk úgy, ahogy vagyunk, és gondoskodására hagyatkozhatunk! Jézuson kívül nincs más reménységünk. Csak Ő ragadhat meg karjaival, és emelhet ki a csüggedés és elkeseredés mélységéből, hogy lábainkat a Sziklára helyezze. Bár az emberi lélek képes Jézus Krisztusba kapaszkodni nagy szükségében, mégis Krisztus ragadja meg a megváltott lelket az Ő vére által, s teszi ezt sokkal nagyobb erővel, mint ahogy azt az ember megtehetné. – That I May Know Him, 80. o.