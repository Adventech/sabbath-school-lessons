---
title:  A Trombita Hangjára
date:  16/11/2022
---

A Thesszalonikában élő hívők úgy gondolták, hogy kizárólag azok kapnak örök életet, akik a második adventig életben maradnak. „Nagy gonddal óvták barátaik életét, nehogy meghaljanak és elveszítsék azt az áldást, amelyben Uruk eljövetelekor részesülni reméltek. De a halál szeretteik közül egyiket a másik után ragadta el. Aggódva tekintettek haldokló szeretteik arcára, mert nem remélték, hogy az eljövendő életben találkoznak” (Ellen G. White: Az apostolok története. Budapest, 2001, Advent Kiadó, 171. o.).

`1Thessz 4:13-18 verseiben hogyan igazította helyre Pál ezt az elgondolást?`

A történelem során sokan hajlamosak voltak többet belegondolni az „előhozza azokat, akik elaludtak a Jézus által ővele együtt” (1Thessz 4:14) kifejezésbe annál, mint ami a szövegben benne van. A lélek halhatatlanságát vallók közül többen azt érzékeltetik, hogy második adventjekor Krisztus magával hozza a mennyből a meghalt igazak lelkeit, akik már ott vannak Istennel. Szerintük ezek a halottak akkor visszatérhetnek a feltámadott testükbe. Ez a magyarázat azonban nem áll összhangban Pál általános tanításával e témában.

A vers igazi jelentésével kapcsolatban olvassuk el egy nem adventista teológus magyarázatát! „A gyülekezetük meghalt tagjait gyászló thesszalonikai keresztényeknek azért lehet reménysége, mert Isten »előhozza« őket, vagyis feltámasztja az elhunyt hívőket, hogy ott legyenek Krisztus visszatérésekor, »ővele együtt«. Ebből az következik, hogy a meghalt hívők egyáltalán nem lesznek hátrányban Krisztus parousiája idején, hanem »ővele együtt« lesznek, az élő hívőkkel egyformán részesülnek Krisztus visszatérésének dicsőségében” (Jeffrey A. D. Weima: 1-2Thessalonians. Baker Exegetical Commentary on the New Testament. Grand Rapids, MI, 2014, 319. o.).

Hogyha a meghalt igazak lelkei már az Úrral lennének a mennyben, Pálnak nem kellett volna a keresztények reménységeként utalni a végső feltámadásra. Mondhatta volna, hogy az igaz halottak már az Úrral vannak. Ő viszont így fogalmazott: „akik elaludtak” (1Thessz 4:14) Jézusban, azok feltámadnak a halálból az idők végén.

A végidei feltámadás reménysége vigasztalást jelentett a szomorkodó thesszalonikai hívőknek, és ugyanez a reménység segít nekünk is, hogy bizalommal álljuk ki a fájdalmas időket, amikor a halál hideg szorítása elragadja tőlünk szeretteinket.

---

#### Ellen G. White idézetek

Pedig amikor Jézus távozni készült tanítványai köréből, nem azt mondta nekik, hogy nemsokára ők fognak hozzá menni. „Elmegyek, hogy helyet készítsek néktek – mondta. – És ha majd elmegyek, és helyet készítek néktek, ismét eljövök, és magamhoz veszlek titeket.” (Jn 14:2–3) Pál pedig azt mondja, hogy „maga az Úr riadóval, arkangyal szózatával és isteni harsonával leszáll az égből, és feltámadnak először, akik meghaltak volt a Krisztusban; azután mi, akik élünk, akik megmaradunk, elragadtatunk azokkal együtt a felhőkön az Úr elébe a levegőbe; és ekképpen mindenkor az Úrral leszünk”. Majd hozzáteszi: „Vigasztaljátok egymást e beszédekkel.” (1Thessz 4:16–18) Pál az Úr eljövetelére hívja fel hittestvérei figyelmét, amikor majd a sír béklyói lehullanak, és azok, „akik meghaltak volt a Krisztusban”, feltámadnak az örök életre. – A nagy küzdelem, 548. o.

A feltámadás és az élet a hívő rendelkezésére áll. Üdvözítőnk által az élet – amelyet a bűn miatt elveszítettünk – helyre lesz állítva, mivel Őbenne van az élet, és Ő annak adja, akinek akarja. Az Ő előjoga, hogy halhatatlanságot adjon. Az emberi testben letett életét visszavette és az embereknek ajándékozza.

Amikor Krisztus visszajön összegyűjteni hűségeseit, megszólal az utolsó trombita, és az egész földön, kezdve a magas hegyektől egészen a legmélyebb tárnákig, meg fogják azt hallani az alvó igazak, és előjönnek sírjukból. […]

Az igazak az örökélet frissességével és életerejével támadnak fel… Halandó, romlásnak kitett testük, amit valamikor beszennyezett a bűn, most tökéletességet, szépséget és halhatatlanságot nyer… A hosszú időre elvesztett Édenben a megváltottak az élet fájához lesznek vezettetve, és „növekedni” fognak az édeni ember dicsőségének mértékére… Az élő igazak elváltoznak „nagy hirtelen, egy szempillantásban” (1Kor 15:52). Isten utasítására nyertek dicsőséget, most pedig halhatatlanságot is a feltámadt szentekkel egyetemben, és elragadtatnak a levegőégbe, Uruk fogadására… A kisgyermekeket angyalok viszik az édesanyjukhoz. Barátok, akiket elválasztott a halál, újból egyesülhetnek, és többé sosem fognak elszakadni egymástól. Mindannyian öröméneket zengenek Isten városában. Kezdve az igaz Ábeltől, egészen az utolsó elhunyt szentig minden drága halott dicsőséges, halhatatlan életre támad fel. – The Faith I Live By, 183. o.