---
title:  Tanítói melléklet
date: 23/12/2022
---

Igeszakaszok: Ézsaiás 35:4; Dániel 7:9, 10, 13, 14, 22, 26, 27;  Jelenések 20:7-15

#### Áttekintés

Isten a Bíró (Ézs 35:4), aki elfogulatlan az ítéletében. Ez jó hír számunkra. Bűnösök vagyunk, ezért az ítélőképességünk homályos, hajlunk az elfogultságra és az előítéletre, egyeseket a mennyekbe emelnénk, másokat viszont kitiltanánk onnan. Isten ismeri az emberek szívét, gondolkodását, indítékait, egyedül Ő képes elfogulatlan és igazságos döntést hozni minden emberről.

Ítéletei által Isten helyreállítja dicsőségét és igazolja jellemét. Ezt pedig olyan nyíltan és következetesen teszi, hogy mindenki tudhatja, kicsoda Ő (Zsolt 34:8). Azt szeretné, ha a világegyetem minden értelmes lénye megértené céljait, tudná, hogy igazságosan bánik a gonosszal, megfelelő büntetéssel sújtja, a megtérő bűnöst pedig igazságosan váltja meg (Ez 18:21, 23, 32; 33:11; Róm 3:21-26).

Az Isten ítéletéről szóló evangélium a megtérő bűnösök üdvösségére összpontosít, a szeretet Istenéről közöl jó hírt, aki szeretete által ítéletet mond, és maradandó megoldást hoz a halál, a szenvedés, a fájdalom, az igazságtalanság, az erőszak és a bűn minden következményének problémájára (Róm 6:23; 2Thessz 1:9; Jel 21:3-4).

Végül Isten az egész világegyetemben helyreállítja a harmóniát és békét (Ef 1:10). Megszűnik létezni, megsemmisül a gonosz és mindenki, aki hozzá tartozik (Mt 25:41, 46; Jel 20:13-15). Aki pedig teljesen és önként átadja magát Istennek, elismerve Őt Teremtőjének, Megváltójának, Urának és Királyának, örök életet fog kapni, az örökkévalóságon át szolgálja és imádja az Örökkévalót (2Móz 34:6-7; Dán 7:14, 27; Náh 1:7; Jn 3:16-17; Ef 1:4-10; Fil 2:10-11; Jel 15:3-4). Tehát Isten örökre helyreállítja az örömben, boldogságban, békességben bővelkedő életet, és többé semmilyen formában nem zavarja meg azt engedetlenség és lázadás (Náh 1:9; Jn 10:10; Róm 2:7; 1Tim 1:16; 2Tim 4:7-8; Tit 2:11-14).

#### Kommentár

Isten mesterien megtervezte a bűn problémájának megoldását, aminek fókuszában Krisztus kereszthalála áll. Ebben az eseményben több minden igazolást nyert: 1) Isten jelleme igazolódott – a Golgota bizonyítja, hogy Isten a szeretet, az igazság, az igazságosság, a szentség és a szabadság Istene, a békesség, az öröm és a jólét garanciája (Zsolt 51:6; Jn 3:16; Róm 3:21-26); 2) Sátán felett megszületett az ítélet (Jn 16:11; Zsid 2:14); 3) a bűnre is ítéletet mondott Isten (Róm 8:3); 4) ítélet született az emberiség felett, Krisztus magára vette a kárhoztatást (Ézs 53:4-6; 2Kor 5:21; Gal 3:13). Isten mindazok számára lehetővé teszi az örök életet, akik elfogadják Jézus Krisztust személyes Megváltójuknak (1Jn 5:12-13). Azt szeretné, ha minden ember élne (Ez 18:30-32; 1Tim 2:2-3).

Az advent előtti vagy vizsgálati ítélet

A Biblia szerint amikor a második advent előtt Isten összehívja a mennyei ítélőszéket (Dán 7:9, 10, 13, 14, 22, 26, 27; Jel 11:19; 14:7; vö. Mt 22:1-14), annak elsődleges célja az, hogy törvényesen, örökre helyet biztosítson számunkra a mennyei családban. Jn 14:2-3 versei biztosítanak arról, hogy Jézus nem építészként készít nekünk házakat, lakhelyeket (ez nem gond, sikerülne neki egy szempillantás alatt), hanem az egész univerzum képviselői előtt jogi értelemben biztosít nekünk helyet. Ez az eljárás sok időbe telik, ahogy azt Dán 7:9, 10, 13, 14, 22, 26, 27 verseiben találjuk. Jézus az igaz Tanúbizonyság, Ő igazságosan bemutatja egyéni esetünket, és kijelenti az egész világegyetem előtt, hogy az övéi vagyunk, hiszünk benne, elfogadtuk bűntől megtisztító halálát, kegyelme elég számunkra, annak ereje munkálkodik az életünkben.

Jézus törvényesen, nyíltan, a nyilvánosság előtt, teljesen átlátható módon bizonyít mindent az univerzum összes lakója előtt. Az örökkévalóságon át soha többé nem veti fel senki, hogy nem történik-e valami titokban vagy részrehajlóan. Világossá teszi, hogy a megváltottak egytől-egyig megbízhatóak, bele fognak illeszkedni a mennyei családba, mert csodálatos kegyelme átformálja, átalakítja őket. Isten úgy akar befogadni bennünket a mennybe, hogy ne legyenek kételyek vagy kérdőjelek.

A vizsgálati ítéletet jellegénél fogva megerősítő ítéletnek is nevezhetjük, mert igazolja, megpecsételi és jóváhagyja, amit az ember élete során tett. A megerősítő ítélet az életünk folyamán hozott döntéseink jóváhagyása.

Az adventet megelőző ítélet leírására különféle kifejezéseket használhatunk: 1) megerősítő ítélet – különösen a megváltottak szempontjából fontos ez, mert Jézus a vele való kapcsolatunkat megerősíti a világegyetem előtt; 2) kinyilatkoztató ítélet, mert Jézus feltárja az egész mennyei család előtt, kik Isten igaz követői, leleplezi az antikrisztust, aki Istennek és a megváltás követének mutatja magát; 3) demonstratív ítélet: Isten tényekkel alátámasztva mutatja be a mennyei lényeknek a hozzá, a törvényéhez, a népéhez, a természethez és a bűnhöz való viszonyulásunkat, továbbá kifejti, hogyan bánik a bűnnel, a gonoszsággal, Sátánnal és mindazokkal, akik őt követik; 4) vizsgálati ítélet – az angyaloknak, a mennyei lényeknek szükségük van erre a folyamatra annak érdekében, hogy további bepillantást nyerjenek a nagy küzdelembe, és megértsék, miért ment meg Isten egyeseket, másokat pedig miért nem fogad be a mennybe. Tehát a könyveket megnyitják a menny lakói előtt (Dán 7:10), amelyek bizonyítják Isten döntéseinek elfogulatlan voltát.

Az adventet megelőző ítélet folyamán nem hoznak azzal ellentétes ítéletet, mint amit az életünkben tapasztalunk. Jézus megerősíti, ha Isten megváltói tevékenysége folyamatban van valaki életében, azt pedig elítéli, aki elutasítja Őt. Nem kell félnünk Isten advent előtti ítéletétől, mert ebben megerősíti, nyilvánvalóvá teszi, feltárja és bemutatja a mennyei világ számára az életünk során meghozott döntéseket. Nem ad hozzájuk semmit, nem is változtat azokon. Ő hű és igaz, bizonyságot tesz gyermekeiről, akik az övéi (Róm 8:31; Jel 3:14).

A végítélet

A végítélet a földön a millennium lezárulása után fog lezajlani, amikor a gonoszok feltámadnak. Összegyűlnek, hogy megtámadják Istent és népét az Új Jeruzsálemben (Jel 20:7-10; 21:1-3). Isten leül a nagy, fehér trónra, és ítéletet mond minden meg nem tért teremtménye felett (Jel 20:11-12). A kereszt fényében a bűn és a megváltás jelenetei peregnek le. Mindenki láthatja az Isten elleni lázadás összes szakaszát, valamint a gyönyörű megváltási tervet – egészen Sátán mennyei lázadásának kezdetétől Jézus áldozati kereszthalálán át a második eljövetelig, a végső győzelemig.

Jézus keresztjét Isten trónja fölé emelik. Erről a jelenetről így ír Ellen G. White: „A trón felett feltűnik a kereszt. Körképszerűen felsorakoznak Ádám megkísértésének és bukásának jelenetei, és a nagy megváltási terv egymást követő eseményei” (A nagy küzdelem. Budapest, 2013, Advent Kiadó, 568. o.). A gonoszok látni fogják, mit tett Isten a megváltásukért, ők hány és hány esélyt szalasztottak el, elbizakodottságukban és tudatlanságukban miként vetették meg a kegyelmet. Makacsságuk és közönyösségük lelepleződik, és látni fogják lázadásuk valódi jellegét.

Sátán minden bűnöst összegyűjt a szent város elleni, végső, kétségbeesett támadásra. Gonosz jellemük még egyszer nyilvánvalóvá válik. Az Istenről, jelleméről, tetteiről szóló legigazabb, legszebb kinyilatkoztatás sem változtatja meg őket. Szívük mélyéig romlottak. Csak egy megoldás van: meg kell semmisíteni a gonoszságot. Tűz fog alászállni az égből, és egyszer s mindenkorra végez a bűnnel, a gonoszsággal, a lázadással (Jel 20:9-10). A megtisztító tűz hajtja végre az ítéletet, aminek a következménye a végső, örök, visszafordíthatatlan halál. Aki nem fogadta el Jézust Megváltójának, megmaradt makacsságában, annak számára nincs remény. A rombolás/pusztítás a természete. Istennek tehát – szeretetből! – el kell pusztítani a pusztítókat. Ez az ítélet a végső megsemmisítés. Istennek cselekednie kell a meg nem térő emberek, gonosz angyalok és Sátán pusztító viselkedése következtében, különben a gonosz győzne, az élet veszélybe kerülne, végül pedig megszűnne. Így viszont a bűn, a bűnösök és angyalaival együtt Sátán is elpusztul, a föld pedig megtisztul a bűntől (Jel 20:9, 13-15; vö. 2Pt 3:7, 10-13).

Miután Isten kimetszette azt, ami olyannyira beteg és bűnös volt, hogy már nem gyógyulhatott volna meg, újjáteremti az életet. Új eget és új földet alkot (Jelenések 21–22). Az üdvösség és az élet az egész örökkévalóságban biztosított, soha többé nem lesz bűn. A világegyetemben minden értelmes lény hűségesen, szeretetből és hálából fogja szolgálni Istent, mert ismerik szeretetét, igazságosságát és igazságát. Az örökkévalóságon át szeretet, béke, harmónia, öröm, igazságosság, szabadság, rend és igazság fog uralkodni. Istent, az uraknak Urát és királyoknak Királyát mindenki szeretni, tisztelni, engedelmesen szolgálni, imádni fogja örökkön-örökké (Dán 7:27; Jelenések 21–22).

Isten ítélete tehát az Ő szeretetének, igazságának és igazságosságának kinyilatkoztatása, bemutatása (Fil 2:10-11; Jel 15:2-4). Kormányzása nyílt, útjairól mindig bebizonyosodott, hogy igazak és igazságosak. Akkor is igazságos, amikor megigazítja a bűnösöket, akik elfogadták Őt, személyes Megváltójukként bíztak benne és nemet mondtak a bűn problémájára meg a gonoszságnak, Sátánnak és bukott angyalainak.

#### Gyakorlati alkalmazás

1.  Miért van óriási szükség Isten ítéletére a nagy küzdelem összefüggésé­ben, és ha arra gondolunk, hogy mi a világegyetem érdeke a bűn kérdését illetően?

2.  Hogyan tehetünk különbséget Isten pozitív és negatív ítéletei között?

3.  Hogyan élhetünk félelem nélkül, várva Isten ítéletét?

`Jegyzetek`