---
title: Történet
date: 23/12/2022
---

#### ÁLMOK ANGOLÁBAN

_Írta: Andrew McChesney_

Ahányszor csak a gyülekezetbe ment, a kis William Frederico Joao Lumbo mintha mindig ugyanazt az egy mondatot hallotta volna a prédikátortól. A hatalmas ember égnek emelt karokkal, mennydörgő hangon kiáltotta: „Akik nem azért élnek, hogy Istennek szolgáljanak, nem is méltóak az életre!”

Ezek a szavak nagy hatást gyakoroltak fiatal elméjére, de a környező világ is. 14 éves korában úgy döntött, inkább táncolni fog. Kis csoportjával különféle helyeken lépett fel. Egy idő múlva azonban a tánc varázsa elmúlt, William pedig űrt érzett a lelkében. Dohányozni és inni kezdett. Egy nap kétségbeesetten imádkozott: „Uram, én nem neked szolgálva élek, ezért nem is vagyok méltó az életre!” Nem sokkal az imát követően egy pendrive-on egy prédikációt kapott. A hallottak nagy hatást gyakoroltak rá. Térdre borulva adta át az életét Istennek. Elhatározta, hogy templomba, vagy gyülekezetbe fog járni. A Covid-19 járvány miatt azonban minden templomot bezártak. William végül egy kis adventista házicsoportban kötött ki. Ott nagy meglepetés érte. A csoport vezetője elmondta neki, hogy előző két éjszaka álmokat kapott. Az egyikben egy ágat fogott a kezében, amit össze akart valahogy kapcsolni a fával, hogy újra növekedésnek induljon. A másik álomban egy folyóparton állt, ami mellett egy kisebb patak folyt, és neki valahogy össze kellett kötnie a kis patakot a nagy folyóval. „William, te vagy a kis ág, aminek össze kell kapcsolódnia a nagy fával. Jézus az Élet Fája, de te vagy a kis patak is, a nagy folyó pedig Jézus. Össze kell kapcsolódnod Jézussal, aki az Élet Folyója.”

Ma William már nem is lehetne boldogabb. Csak azért él, hogy Istennek szolgáljon.