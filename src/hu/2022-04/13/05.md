---
title:  Az Ítélet Végrehajtása
date:  21/12/2022
---

A középkorban általában zord, megtorló bíróként ábrázolták Istent, ma viszont inkább szeretetteljes, engedékeny apaként, aki soha nem bünteti meg a gyermekeit. Ám a szeretet igazság nélkül káoszba és törvénytelenségbe fordul, míg az igazság szeretet nélkül elnyomás és szolgaságba döntés lesz. Isten ítéletének folyamata az igazság és a kegyelem tökéletes elegye, mindkettő feltétel nélküli szeretetéből fakad.

Az ítélet végrehajtása lesz az emberiség történelmében Isten utolsó, visszafordíthatatlan büntető közbelépése. Kisebb mértékben sor került már ilyen ítéletre, például amikor Sátánt és az angyalait kivetették a mennyből (Jel 12:7-12), amikor Ádámnak és Évának el kellett hagynia az Éden kertjét (1Mózes 3. fejezet), vagy az özönvíz (1Mózes 6-8. fejezet), Sodoma és Gomora pusztulása (1Mózes 19. fejezet, Júd 7), az egyiptomi elsőszülöttek halála (2Mózes 11-12. fejezet), valamint Anániás és Szafira halála (ApCsel 5:1-11). Nem meglepő tehát, hogy az emberi történelem végén is lesz ítéletvégrehajtás.

`Olvassuk el 2Pt 2:4-6 és 3:10-13 verseit! Mit tudhatunk meg ezekből a szakaszokból a végső ítéletről? Hogyan mutatnak rá ezek a részek arra, hogy az ítélet lezárul, nem fog örökké tartani, mert az az igazság eltorzítása, nem pedig érvényre juttatása volna?`

„Isten jósága, hosszútűrése, türelme és kegyelme teremtményei iránt nem gátolja Őt abban, hogy megbüntesse a bűnöst, aki elutasítja a törvénye iránti engedelmességet. Nem diktálhat Istennek az Úr szent törvénye által bűnösnek nyilvánított ember, aki csak azért nyerhet bűnbocsánatot, mert Ő nagy áldozatot hozott, amikor odaadta Fiát meghalni érte, lévén a törvénye változhatatlan” (Ellen G. White: Manuscript Releases. 12. köt. 208. o.).

Isten minden lehetőt megtett azért, hogy az örök pusztulástól megmentse az emberiséget, hatalmas árat fizetett ezért. Akik örökre elvesznek, olyan döntéseket hoztak, ami ehhez a szomorú véghez vezetett. Egyszerűen téves az a feltételezés, hogy ellentétben állna a szerető Isten jellemével a bűnösök elítélése és a kárhozatra jutók megsemmisítése (szemben az örökös kínzásukkal). Isten szeretete, csakis Isten szeretete az, ami az igazságszolgáltatást is megköveteli.

`Mit vállalt Isten azért, hogy mindenkit megmentsen, aki ezt elfogadja? Mit tanít erről a kereszt?`

---

#### Ellen G. White idézetek

A bűnös iránti irgalma kifejezésével vajon Isten megszűnt igazságosnak lenni? Semmibe vette a szent törvényt, és ezen túl már elnézi annak áthágását? Isten hűséges és igazságos. Az üdvösség feltételei nem változtak. Az élet, az örökélet azoknak van fenntartva, akik megtartják Isten törvényét. A tökéletes engedelmesség gondolatban, szavakban és cselekedetben nagyon fontos most is, mint volt akkor, amikor a törvénytudó megkérdezte Krisztustól: „Mester, mit cselekedjem, hogy az örök életet vehessem? Ő pedig monda annak: A törvényben mi van megírva? Mint olvasod? … ezt cselekedd, és élsz.” (Lk 10:25–28)

Az új szövetségben az örök élet elnyerésének feltétele ugyanaz, mint a régi szövetség idején volt: teljes engedelmesség. Az ószövetségben számos bűnt követtek el a túl merész és gőgös jellemük miatt, amelyekre azonban a törvény nem írt elő engesztelést. Az új- és jobb szövetségben Krisztus betöltötte a törvényt a törvénytaposó helyett, amennyiben az elfogadja Jézust hit által személyes Megváltójának… A kegyelem és a megbocsátás mindazok jutalma, akik Krisztushoz járulnak, és bíznak abban, hogy bűneik az Ő érdemei alapján töröltetnek el. A jobb szövetségben Krisztus vére által tisztulunk meg a bűntől… A bűnös teljes mértékben kiszolgáltatott, és egyetlen bűnének az engesztelése érdekében sem tehet semmit. Az erő Krisztus ingyen ajándéka, de ezt az ígéretet csak azok értékelik, akik felismerik bűnösségüket, elhagyják vétkei­ket, és tehetetlen lelkük Krisztusba, a bűnöket megbocsátó Üdvözítőbe kapaszkodik. Akkor Krisztus az Ő tökéletes, „szent, igaz és jó” (Róm 7:12) törvényét helyezi a szívükbe, mely törvény maga az isteni természet törvénye. – That I May Know Him, 299. o.



A városokat és mezőket felemésztő lángok fénye napjainkban is figyelmeztet. Ez a látvány arra az ünnepélyes és félelmetes leckére tanít, hogy bár Isten irgalma túlságosan hosszú ideig tűr a bűnösnek, mégis határt szabott a bűnnek, amelyen az ember nem léphet túl. Amikor ezt a határt átlépi, akkor visszavonulnak a kegyelem áradatai, és elkezdődnek a büntetések. […]

Hamarosan Isten ítéletei sújtanak a világra. Isten angyalai figyelmeztetnek: „Mentsd az életedet!” Más hangok viszont ezt sugallják: „Ne aggódj, nincs okod a félelemre.” „Béke és biztonság!” – kiáltják Sionon a restek, miközben a menny kijelenti, hogy gyors pusztulás következik a törvény áthágóira… Így volt ez hajdanán is, amikor Sodoma és Gomora elpusztult a tűzben. Az előző éjszakán a városokban tivornyáztak az emberek. Lótót kigúnyolták a félelmei és a figyelmeztetései miatt. De ezek a gúnyolódok mind odavesztek a tűzben. A kegyelem ajtaja még azon az éjszakán örökre bezárult Sodoma bűnös és közömbös lakói előtt. – Conflict and Courage, 53. o.