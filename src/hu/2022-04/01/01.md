---
title:  Lázadás A Tökéletes Univerzumban
date:  24/09/2022
---

### E heti tanulmányunk
Ézsaiás 14:12-15; Ezékiel 28:12-19; 1János 4:7-16; Jelenések 12

> <p></p>
> „Miként estél alá az égről fényes csillag, hajnal fia!? Levágattál a földre, aki népeken tapostál” (Ézs 14:12).

Számos gondolkodó próbált már magyarázatot találni a gonoszság eredetére. Némelyek úgy gondolják, hogy a rossz mindig is létezett, mivel szerintük a jó csak azzal ellentétben értékelhető igazán. Mások úgy vélik, hogy a tökéletesre teremtett világban valahogy kialakult a rossz. A görög mitológia szerint például a baj azzal kezdődött, amikor a kíváncsi Pandora kinyitott egy lepecsételt szelencét, amiből kiszabadult a világ minden gonoszsága (ez a mítosz azonban nem ad magyarázatot a dobozban rejtőző rossz eredetére).  

Ezzel szemben a Biblia azt tanítja, hogy szerető Istenünk mindenható (1Krón 29:10-11) és tökéletes (Mt 5:48). Tehát amit csak tesz, annak tökéletesnek kell lennie (5Móz 32:4), beleértve a világ megteremtését is. Akkor mégis hogyan jelenhetett meg a gonoszság és a bűn a tökéletes világban? 1Mózes 3. fejezete szerint Ádám és Éva bűnesete hozta ide a bűnt, a gonoszságot és a halált. Ez a válasz azonban elvezet egy további kérdéshez. Már a bűneset előtt is létezett a gonoszság, a „kígyóban” mutatkozott meg, aki rászedte Évát (1Móz 3:1-5). Ebből következően vissza kell tekintenünk a bűneset előtti időre, hogy megtaláljuk a forrását és az eredetét a gonoszságnak, ami a jelenben is olyannyira uralja az életünket, sőt időnként kifejezetten nyomorúságossá teheti.

---

#### Ellen G. White idézetek

A világ ősi történelme, az ember teremtése és bukása felől a Biblia ismeretére vagyunk utalva. Távolítsuk el Isten szavát, és csak azt várhatjuk el, ami a tévedés befogadásának a következménye.

Szükségünk van a föld eredetének hiteles történelmére, Lucifer bukásának s a bűn világunkba beengedésének történelmére. A Biblia nélkül a hamis elméletek megzavarnának minket. A babonaság és hazugság kényuralmának lennénk kiszolgáltatva. Ám kezünkben van a világ kezdetének hiteles története, nem kell emberi találgatásokkal és megbízhatatlan elméletekkel terhelni magunkat. – Értelem, jellem, egyéniség, 2. köt., 742. o.

Amikor Sátán, a csaló a mennyben vétkezett, még a hűséges angyalok sem voltak tisztában jellemével. Isten nem pusztította el Sátánt azonnal. Ha elpusztította volna, a szent angyalok megkérdőjelezték volna Isten igazságosságát és szeretetét. Az Isten jóságával szembeni kétely olyan lett volna, mint a bűn és jaj keserű gyümölcsét termő rossz mag. Azért kímélte meg Sátánt, hogy a bűn szerzőjének jelleme teljesen lelepleződjön. Hosszú századok óta Isten mélységes fájdalommal szemléli azt a képet, amelyet a gonoszság működése nyújt, és meghozta végtelen áldozatát a Golgotán, mert nem akarta, hogy Sátán bárkit is megtévesszen. A konkolyt nem lehet a drága mag veszélyeztetése nélkül kiszakítani. Vajon mi ne legyünk olyan türelmesek embertársainkkal, mint a menny és föld Ura Sátánnal? – Krisztus példázatai, 72. o.

Amikor Sátán az embert rávette a bűnre, abban reménykedett, hogy Istennek a bűnnel szembeni irtózata örökre elválasztja a mennyet a földtől. Ellenben amikor megnyílt az ég és Isten szólt Fiához, akkor megkondult a harang, amely Sátán pusztulását hirdette. A kísértő attól félt, hogy Isten attól kezdődően még jobban magához láncolja az embert, és erőt ad neki legyőzni a sátáni álnokságokat. Krisztus ezért jött le a mennyei udvarokból. Sátán jól ismerte a Megváltó magas mennyei pozícióját, és azt, hogy a szerető Atya Fia. Félelemmel töltötte el Sátánt az, hogy Jézus elhagyta a mennyet, és emberként jött le világunkba, ezért félteni kezdte biztonságát. Az elbukott ember érdekében hozott végtelen áldozat titkát egyszerűen képtelen volt megérteni… A világ legdrágább kincsei sem érték fel ezen áldozat értékét. Mivel Sátán a lázadása miatt elveszítette a mennyei dicsőséget és gazdagságot, elhatározta, hogy bosszút áll, és eléri, hogy minél több ember becsülje alá a mennyet, és szeresse inkább teljes szívéből a földi kincseket. – Confrontation, 29–30. o.