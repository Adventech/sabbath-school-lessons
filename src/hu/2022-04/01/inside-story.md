---
title: Történet
date: 30/09/2022
---

#### SZABADULÁS A LÁNCOKTÓL

_Andrew McChesney_

Sikítás hasított bele a laoszi falucska békéjébe. Egy adventista lelkész, aki gyülekezeti munkások kis csoportjával látogatott a faluba, a hang után indult. Egy 16 éves fiút a szoba padlójához láncolva találtak. A lelkész megkérdezte a szülőket, hogy mi történt, és ők szomorúan mesélték, hogy a fiuk már évek óta beteg. Néhány órán keresztül normálisan viselkedik, aztán elveszíti a tudatát, ami naponta többször is megismétlődik.

A szülők minden pénzüket a fiú gyógyítására költötték, de a helyzet egyre csak romlott. Végül láncra kellett kötniük a fiatalt, hogy ne ártson se magának, se másoknak. Az elmúlt fél évben így élt.

A lelkész Jézus szeretetéről beszélt a fiúnak és a szüleinek. Elmondta, hogy Jézus meg tudja gyógyítani. Engedélyt kért, hogy imádkozzon a fiúért, amit a szülők örömmel és reménységben fogadtak. Néhány nap múlva a lelkész meghívta a családot szombati istentiszteletre a közeli adventista imaházba, ahova meg is érkeztek a megláncolt kezű fiúval. Minden gyülekezeti tag imádkozott érte, és a lelkész megkérte az édesapát, hogy ő is imádkozzon. A fiú azonnal meggyógyult, többé már nem kellett lekötni. A szomszédok elcsodálkoztak, és kérdésekkel árasztották el a szülőket: „Ez az a fiú, aki régóta beteg, aki meg volt kötözve?” „Hogyhogy most egészséges? Ki gyógyította meg?” A szülők elmondták, hogy a keresztények Istene segített rajta. A gyógyulás után nemcsak a szülők fogadták el Jézust, hanem a rokonok közül is sokan, 12-en keresztelkedtek meg 2021 áprilisában.

„Dicsőség Istennek a sok csodáért, amit ezen a területen tesz! Ezek miatt sokan elfogadják Jézust!” – mondta a laoszi lelkész.