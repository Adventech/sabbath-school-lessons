---
title:  A Teremtés A Szeretet Kifejezése
date:  25/09/2022
---

A természet világának jelenleg vegyes az üzenete, keveredik benne a jó és a rossz. A rózsabokron nyíló gyönyörű, illatos rózsák alatt szúrós, veszélyes tüskék is vannak. A színes tukán szépsége lenyűgöző, az azonban felkavar, hogy más madarak fészkét megtámadja, megeszi a kis fiókákat. Az emberek is lehetnek kedvesek az egyik pillanatban, de a következőben már rosszindulatúak, gyűlölködők, sőt kegyetlenek. Nem csoda, hogy a konkoly és a búza példázatában a szolgák megkérdezik a gazdától: „Uram, nemde tiszta magot vetettél a földbe? Honnan van azért benne konkoly” (Mt 13:27, ÚRK)? Erre a gazda így felel: „Valamelyik ellenségem cselekedte ezt” (Mt 13:28, ÚRK). Isten tökéletesnek teremtette meg a világmindenséget, amit aztán az ellenség a bűn titokzatos magjaival vetett be.

`Olvassuk el 1Jn 4:8, 16 verseit! Mit árul el Isten teremtő munkájáról az, hogy „az Isten szeretet”?`

Legalább három alapvető dolog következik abból, hogy „az Isten szeretet” (1Jn 4:8, 16). A szeretet a természetéből adódóan nem létezhet önmagában, kifejezésre kell jutnia. (Miféle szeretet az, ami nem mutatkozik meg?) Isten szeretete megnyilvánul belső körben, az Istenség három személye között, kívül pedig a teremtményeivel való kapcsolatában. Másodszor, Isten minden tette a feltétel nélküli és változhatatlan szeretetének a kifejezése. Ebbe beletartozik teremtő és megváltó munkája, sőt még büntető ítéletei is. „Isten szeretete nem kevésbé fejeződött ki igazságosságában, mint irgalmasságában. Isten trónjának az igazságosság az alapja és szeretet a gyümölcse” (Ellen G. White: Jézus élete. Budapest, 1989, Advent Kiadó, 671. o.). Harmadszor pedig, mivel az Isten szeretet és a szeretetét fejezi ki minden tette, nem eredhet tőle a jellemével éles ellentétben álló bűn. Istennek valóban szüksége volt az univerzum megteremtésére? Mindenhatósága szempontjából azt mondhatjuk, hogy „Nem”. Ez szabad akaratával meghozott döntése volt. Szeretetteljes jellemének nézőpontjából elmondható: azért akarta megteremteni a világot, hogy kifejezze szeretetét. Bámulatos módon megalkotta az élet különböző formáit, az embert is, nemcsak azért, hogy képesek legyünk válaszolni a szeretetére, hanem képesek legyünk mi is a szeretetre, annak kifejezésére, nem csupán Isten, hanem mások iránt is (lásd még Mk 12:30-31).

`Nézzünk szét a teremtett világban! Mi mindenben látjuk Isten szeretetének tükröződését még a bűn rontása ellenére is?`

---

#### Ellen G. White idézetek

Isten minden teremtménye szeretetéről és hatalmáról tesz bizonyságot. Ő alkotta meg a világot, és mindent, ami abban van. Isten szereti a szépet, és az általa teremtett, számunkra megfelelő világot nem csak a kényelmünket szolgáló szükséges dolgokkal együtt adományozta nekünk, hanem megtöltötte az ég és a föld szépségeivel is. Ősszel a termőföldek gazdagságában gondoskodását láthatjuk, és a nap vidám ragyogása a mosolyát tárja elénk. Kezével alkotta a délceg szirteket és a magas hegyeket. A legmagasabb fák is a parancsára nőnek, és Ő terített bársonyos zöld szőnyeget a földre, amit kidíszített virágokkal és bokrokkal.

Miért öltöztette élénkzöld színbe a földet és a fákat, és miért nem használt szomorkás barna színt? Vajon nem azért, hogy még kellemesebb legyen az emberi szem számára? Vajon nem kellene hálával teljen meg a szívünk, látva bölcsességének és szeretetének bizonyítékait az általa teremtett csodálatos természetben? – Lift Him Up, 67. o.

Az egész természet Isten művét hirdeti. Ádám és Éva számára az Édenkert tele volt az Alkotó  ismeretével és mennyei tanításokkal. Figyelmes fülük a bölcsesség hangjához szokott. Ez a bölcsesség szólt szemeikhez és befogadó szívükhöz is, mivel a teremtett világ által Isten beszélt hozzájuk. Amint a szent pár áthágta a magasságos Isten törvényét, az isteni dicsőség eltávolodott a természettől. A bűn megrontotta a természetet. De Isten példabeszédei nem töröltettek el, hiszen, ha helyesen kutatjuk és értelmezzük, a természet még ma is a Teremtőjéről tesz bizonyságot. (…)

A természet szépsége önmaga is képes eltávolítani az emberi lelket a bűntől és a világ vonzalmaitól, hogy tisztasághoz, békességhez és Istenhez vezesse őt. – Counsels to Parents, Teachers and Students, 186. o.

A szeretet, melyre Krisztus példát mutatott, semmihez sem fogható. Értékesebb, mint az arany, ezüst vagy drágakövek. Krisztus élő szeretetéért imádkoznunk kell, és azt keresnünk. A keresztény, akiben ez a szeretet él, minden emberi gyarlóság fölötti jellemmel bír.

Mindenkinek szeretetre van szüksége. Azért van annyi keményszívű férfi és nő a világon, mert gyöngeségnek tartják az igazi barátságosságot. Ezért azt nem is ápolják, hanem inkább elfojtják. A természetük jobbik oldalát még gyermekkorukban megrontották és elfojtották. S ha csak az isteni fény sugarai meg nem olvasztják hidegségüket és keményszívű önzésüket, az ilyenek boldogságát örökre eltemették. Ha oly szeretetteljes szívet szeretnénk, mint földön jártakor Jézusé volt, s olyan megszentelődött szánakozást, amilyen az angyalok szívében él a bűnös halandók iránt, akkor ápoljuk a gyermekkor gyöngédségeit, melyek maguk jelentik az őszinte egyszerűséget és mesterkéletlenséget. – Értelem, jellem, egyéniség, 2. köt., 606–607. o.