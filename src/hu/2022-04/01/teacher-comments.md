---
title:  Tanítói melléklet
date: 30/09/2022
---

Igeszakaszok: Ézsaiás 14:12-15; Ezékiel 28:11-19

#### Áttekintés

Isten a szeretet. Szeretetből teremtette az univerzumot úgy, hogy azt harmónia, béke, öröm és még több szeretet uralja. Betöltötte az űrt olyan lényekkel, akikkel szintén az volt a terve, hogy növekedjenek boldogságban, szolgálatban, szeretetben. Ezt a tökéletes rendet azonban a menny­ben megzavarta az egyáltalán nem logikus lázadás a Teremtő ellen, akit a lázadó azzal vádolt, hogy zsarnokként szigorú engedelmességre kényszerít. A szeretet törvényét a szabadság korlátozásaként mutatta be. Ennek következménye háború lett a mennyben (Jel 12:7).

Ami korábban hihetetlen volt, ekkor tragikus valósággá vált. A bölcs és szépséges teremtmény, a felkent, oltalmazó kérub (héberül: kerub mimshakh hasokek; Ez 28:14), akit Lucifernek, hajnal fiának hívtak (héberül: helel ben shakhar; Ézs 14:12), más fordításokban pedig „fényes hajnalcsillag”, a „reggel fia”, szembefordult az örökkévaló, szent, gondviselő és szerető Teremtővel. Igazságtalan vádakat hozott fel ellene és önmagát akarta felmagasztalni. Lucifer énközpontúságával, megnyerő modorával, hazugságaival, csalásával és önzésével megosztotta az angyalokat és tönkretette a menny tökéletes békéjét.

A végtelenül bölcs Isten tiszteletben tartotta Lucifer döntését, s ezzel lehetővé tette az értelmes lények számára, hogy megértsék, valójában milyen pusztító a gonosz természete, ami pedig elsőre vonzónak tűnt. Teremtmény támadt Alkotója ellen, és felborult a rend. Akinek védelmeznie kellett volna Isten kormányzatát és törvényét, alattomos módon ásta alá a tisztelet és szeretet elveit, és még az angyalok is elbizonytalanodtak Isten iránti hűségükben. Isten elfogadta az egyéni döntést, amivel bizonyította, hogy tiszteli a személyes szabadságot, de nem tudta elnézni, hogy az élet teljesen elpusztuljon értékeivel és a jóság elveivel együtt.

#### Kommentár

A gonosz eredetének titka

A gonosz eredete az egyik legnagyobb titok. Egyfelől működik „a törvénytiprás titkos bűne” (2Thessz 2:7), másfelől viszont munkálkodik „a kegyesség titka” is (1Tim 3:16), ami megoldást hoz a gonoszság problémájára. Lucifer büszkeségét legyőzte a testben megjelent Úr Jézus Krisztus alázata (Fil 2:6-11). Erkölcsi ereje és önzetlen szeretete által Jézus annak ellenére győzött Sátán felett, hogy fizikai értelemben gyengébb volt.

A gonosz irracionális és zavaros, a létezésére tehát lehetetlen logikus magyarázatot találni. Nincs oka. Ézsaiás 14 leírja Sátán bukásának körülményeit (de nem az okát), nevezetesen a büszkeséget. Ezékiel egyszerűen kijelenti, hogy a felkent kérub tökéletes, hibátlan volt megteremtésétől fogva, „míg gonoszság nem lett található” benne. Azzal, hogy elszakadt Istentől, Sátán megtörte a Teremtővel való kapcsolatát, elvágta magát az élet Forrásától, ami haldokláshoz vezet. Minden teremtményt (beleértve a mennyei angyalokat és a földi embereket is) úgy alkotott meg Isten, hogy életük teljesen tőle függ. Az engedetlenség és a lázadás kockázatát csak úgy lehet kizárni és a bővelkedő életet biztosítani, hogy ápoljuk ezt a szeretetkapcsolatot, és Isten közelében maradunk. Az előre vezető út Isten jellemének a megismerése, jóságának értékelése és a hálás lelkület.

A szeretet által kormányozott, tökéletes univerzumban nem volt ok a lázadásra. Nem létezett olyan hiányosság, ami szükségessé tette volna, hogy Isten kormányzási módszerén javítson valaki. Taglalhatjuk, milyen körülmények között, mikor, hogyan történt a lázadás, az okát viszont egyszerűen nem találhatjuk meg, mert lehetetlen indokolni vagy igazolni. Isten azért engedte meg a bűnt, mert úgy döntött, hogy nem bábokat vagy robotokat teremt, hanem szabad akarattal rendelkező lényeket, akiknek a szeretete is szabad akaratból származik.

Nem uralkodhat egyszerre a jó és a rossz

Nem hiszünk abban, hogy az univerzumot két rivális istenség uralja: egyik részről az élő Isten, aki a jóság Istene, másrészről Lucifer, a gonoszság istene. Az ilyesfajta dualizmus idegen a bibliai kinyilatkoztatástól, nem egyeztethető össze annak tanításával. A Szentírás arról tanúskodik, hogy Isten egy kivételesen ragyogó, bölcs teremtményt alkotott („Te voltál az arányosság pecsétgyűrűje, tele bölcsességgel, tökéletes szépségben” [Ez 28:12]), aki később fellázadt ellene. Tehát Lucifer, Isten hibátlan teremtménye lett maga a Sátán. János apostol e szavakkal jellemzi: „nagy sárkány, az ősi kígyó, akit ördögnek és Sátánnak neveznek, aki az egész földkerekséget megtéveszti” (Jel 12:9). Hihetetlen és sokkoló gondolat! Az lázadt fel a szerető Isten ellen, aki ott volt a közvetlen közelében, a mennyei édenben, az égi szentélyben! Érthetetlenek a Teremtő ellen elkövetett tettei: a teremtmény ellen mert szegülni Királyának és Parancsnokának.

Tehát itt valami rejtélyes dolog történt. Teremtője ellen fordult az, akit Isten tökéletesnek alkotott, akit számtalan talentummal ruházott fel, aki Krisztus után a legmagasabb pozíciót foglalta el. Ezékiel próféta így beszél erről: „Feddhetetlen voltál útjaidon attól a naptól fogva, amelyen teremtettél, míg gonoszság nem lett található benned” (Ez 28:15). Micsoda paradoxon! Az oltalmazó kérub ahelyett, hogy védte volna Isten rendjét, elvetette törvényét. Idézzük fel, hol találkozunk a Bibliában kérubokkal, például Ezékiel 1. és 10. fejezetében (a négy lelkes állat/élőlény tulajdonképpen kérub, lásd Ez 10:15)! Isten közelében teljesítenek szolgálatot, kísérik Őt be és ki a jeruzsálemi templomból (Ez 10:4-5; 11:22-23). A szent sátorban oltalmazó kérubok voltak a szentek szentjében a bizonyság ládája (a kegyelem királyi széke) fölött, amelyben a Tízparancsolat kőtáblái voltak (2Móz 25:18-22). A kérubok jelképezték Isten rendjének és törvényének védelmét. Lucifer azonban visszaélt kiváltságos pozíciójával, hiszen harcba szállt az Úr tekintélyével.

Lucifer tevékenységei

Ez 28:15 elmondja, hogy a felkent kérubban „gonoszság” és „álnokság” találtatott. A héber ’avelah szó jogtalanságot, becstelenséget jelent. Lucifer, aki tökéletes volt, akinek őriznie kellett volna a mennyei kormányzat biztonságát megalapozó, Isten által alkotott törvényt, most azzal vádolta Teremtőjét, hogy nem jó, nem igazságos. Képtelen, igaztalan vádak! A „kereskedés” szó (Ez 28:16) a rekulah héber szó fordítása, ami a rakal szótőből származik, jelentése: „ide-oda megy”, „halad egyiktől a másikig”, akár azért, hogy 1) kereskedjen valamivel, akár hogy 2) pletykáljon, hírbe keverjen másokat. A szövegösszefüggés egyértelművé teszi, hogy itt nem gondolhatott az író a kereskedésre, üzletelésre, mert ez lenne az egyetlen hely a héber Bibliában, ahol a kereskedésre, mint bűnös dologra utalna, és ennek nincs értelme. Tehát a szó inkább arra utal, hogy az oltalmazó kérub szertejárt, és elhintette Istennel kapcsolatos vádjait, pletykált a jelleméről, hazugságokat terjesztett. Elvetette a bizalmatlanság és hitetlenség magvait, és arra késztetett másokat, hogy ne higgyenek a szerető Istennek és ne kövessék Őt. Ézsaiás a felfuvalkodottságot nevezi meg Lucifer indítékaként. A hübrisz (önhittség) olyan erős volt lelkében, hogy egyenlő akart lenni az Istennel, a trónjára akart ülni, önmagát tenni királlyá, a helyére kerülni (Ézs 14:13). Ez páratlan önteltség!

Ézsiás próféta múlt időben beszél Lucifer mennyből való kivettetéséről (Ézs 14:12). Ezékiel kijelenti, hogy levettetett az Isten hegyéről (Ez 28:16). Ezt követően feltárja, mi történt Lucifer szívében: miként vétkezett az által, hogy dédelgette a büszkeséget. Jegyezzük meg önmagáról mondott öt fontos kijelentését: 1) „Az égbe megyek föl, 2) Isten csillagai fölé helyezem trónomat 3) és az összegyülekezés hegyén telepszem meg, messze északon. 4) A magas felhők fölé megyek föl 5) és hasonló leszek a Magasságoshoz” (Ézs 14:13-14). A szívében élő önfelmagasztalást megerősíti Ez 28:17 verse is: „Szíved fölfuvalkodott szépséged miatt. Fényességeddel megrontottad bölcsességedet.”

Teljes romlását jövő időben írja le a próféta: „Pedig a Seolba szállsz alá, a sírgödör mélységébe” (Ézs 14:15)! Ezékiel próféta egyetért azzal a gondolattal, hogy az Úr meg fogja semmisíteni Lucifert, aki Sátánná, ellenséggé lett. Pusztulása olyan biztos, hogy az Írás a bizonyosság kifejezésére profetikus befejezett jelen időt használ. „…tüzet hoztam ki bensődből, és ez emésztett meg. Hamuvá tettelek a földön mindenki szeme láttára… rémséges véget érsz, és soha többé nem leszel” (Ez 28:18-19)!

Csak az Istenre való hagyatkozás által győzhetünk

Emlékezzünk: Sátánt nem lehetett legyőzni érvekkel vagy erővel, csak az győzhette le, aki nála „gyengébb”. Ez volt az oka Jézus testet öltésének. A jelenések könyvében a Bárány legyőzte a sárkányt és a különböző vadállatokat, ami teljesen eltérő a természet világától. Krisztus szeretetének és igazságának erkölcsi ereje azonban meggyőzte a világot, diadalt aratott Sátán és erői felett. Jézus, aki törékeny emberként született erre a világra, tisztaságával, engedelmességével és Atyjának való, teljes önátadásával győzte le Sátánt. Bűntelen, önzetlen élete, értünk vállalt szenvedése és győzelmes kereszthalála kárhoztatta és megsemmisítette a gonoszt. Most már csak idő kérdése, míg Sátán megsemmisül és a nagy küzdelem véget ér.

#### Gyakorlati alkalmazás

Gondoljuk át, és válaszoljunk az alábbi kérdésekre!

1.  A gonosz eredetéről: miért engedte meg a szerető és gondoskodó Isten a gonosz létezését? A Teremtő felelős a gonosz létezéséért? Fejtsük ki! Miért döntött úgy a végtelenül bölcs Isten, hogy nem pusztítja el Lucifert azonnal, amikor a gonosz gondolatok megjelentek a szívében? Vagy miért nem pusztította el rögtön azután, hogy titokban szervezkedni kezdett kormányzata ellen, hisz így megakadályozhatta volna a lázadás széles körben való elterjedését?

2.  A mennyei lázadásról szóló leírást olvasva milyen kifejezésekkel tudnánk illetni Lucifer büszkeségét és tetteit? Ki szenvedett a leginkább a lázadás folyamán? Találhatott volna más végső megoldást a Teremtő a gonoszság végső eltörlésére? Indokoljuk meg a válaszunkat! Hogyan szenved vereséget Sátán?

3.  Az önhittség legyőzéséről: Lucifer története komoly figyelmeztetés mindnyájunknak, hogy ne kezdjünk hasonló, gonosz tevékenységekbe és ne tűrjünk meg ilyen magatartási formákat. Ha a büszkeség ennyire veszélyes, miként lehetünk biztonságban tőle? Hogyan kerülhetjük el halálos csapdáját és a dicsőség meg a siker csábítását? Fejtsük ki, milyen kapcsolat van az irigység és az önzés között, illetve hogyan rombolja a büszkeség a kapcsolatokat?

4.  Az emberek viselkedésének megváltoztatásáról: hogyan segíthetünk alázatra jutni a büszke embereknek, akik nem hallgatnak a józan érvelésre és szívüket az önfelmagasztalás és az önző érzések töltik be; akik csak saját magukat és érdekeiket látják? Hogyan lehetünk béketeremtők vagy a megbékélés eszközei a bennünket körülvevő mérgező légkörben? Hogyan lehetséges megoldásokat hozni feszültség, irigység, félreértés és vádaskodások közepette?

`Jegyzetek`