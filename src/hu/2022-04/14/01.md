---
title:  Isten Mindent Újjáteremt
date:  24/12/2022
---

### E heti tanulmányunk
Ézsaiás 25:8; 1Péter 1:22; 2Péter 3:13; 1János 3:2-3; Jelenések 21:3, 22; 22:3-5

> <p></p>
> „Aki a trónon ült, ezt mondta: Íme, mindent újjá teszek. Így szólt: Írd meg, mert ezek a beszédek megbízhatók és igazak” (Jel 21:5, ÚRK).

A Szentírás reményt tár elénk: „De új eget és új földet várunk az ő ígérete szerint, amelyekben igazság lakozik” (2Pt 3:13). Vannak, akik az új ég és új föld ígéretét csak fantáziának, kitalált történetnek tartják, amivel a hatalmon lévők a túlvilág reményét keltve akarták kordában tartani a tömegeket, valahogy így: Most ugyan nehéz nektek, de a mennyben majd megkapjátok a jutalmatokat – és így tovább.   

Noha valóban voltak, akik a Biblia jövőre mutató reménységét így akarták felhasználni, az efféle visszaélés azonban mit sem változtat az új földre és új égre vonatkozó ígéretek valóságán.

Az utolsó napokban csúfolódók akarják nevetségessé tenni áldott reménységünket (2Pt 3:3-7). Előre megjövendölt gúnyolódásukban azonban csak a Biblia állításainak újabb bizonyítékát láthatjuk, mert éppen úgy csúfolódnak, amint a Biblia előre megírta.

A héten arról a ragyogó ígéretről gondolkozunk el, ami az új égről és új földről, benne a mennyei templomról, az Istennel való együttlétről, a halál meg a könnyek eltűnéséről, majd pedig Isten szeretetének végső győzelméről szól.

---

#### Ellen G. White idézetek

Krisztus terve egy biztos terv. Ő mondta: „Ímé mindent újjá teszek.” (Jel 21:5) „Azért ha valaki Krisztusban van, új teremtés az.” (2Kor 5:17) A Megváltó senkit sem bátorít azt képzelni, hogy Ő elfogadja a „foltozott” vallásgyakorlást is. Az ilyen vallás értéktelen előtte. Meglehet, kezdetben úgy tűnik, hogy bár van benne egy picinyke önzés, mégis jelen van benne Krisztus, azonban hamarosan ki fog derülni, hogy az ilyen vallás távol áll Krisztustól. Az önzés egyre inkább növekedni fog, mígnem mindent elborít… Csak a mennyei példaképre gyakorolt vallás tartós. Csak akkor fogunk igazán készülni az örökkévalóságra, ha minden tőlünk telhetőt megteszünk azért, hogy Krisztushoz hasonló életet éljünk. – Our High Calling, 342. o.

A bűn az önfelmagasztalás vágyán keresztül tette be lábát világunkba. Ős­szüleink így vesztették el a szépséges birodalmuk fölötti uralmat. Krisztus pedig a lemondáson át szerzi vissza. Ő mondja, hogy győznünk kell, amint Ő is győzött. Alázat és énünk feladása által Jézus örököstársaivá válhatunk, amikor a szelídek öröklik a földet.

A szelídeknek ígért föld nem ilyen lesz, mint amit most itt a halál árnyéka sötétít. „De új eget és új földet várunk az Ő ígérete szerint, amelyekben igazság lakozik.” (2Pt 3:13) „És semmi elátkozott nem lesz többé; és az Istennek és a Báránynak királyiszéke benne lesz; és Ő szolgái szolgálnak neki.” (Jel 22:3)

Ott már nem lesz csalódás, sem bánat, sem bűn. Senki nem mondja majd: beteg vagyok. Nem lesz többé gyászmenet, sem szomorúság, halál, elválás vagy megtört szívek. Hanem Jézus lesz ott és béke. – Gondolatok a hegyibeszédről, 17. o.

Az ősi világ árvízzel való elpusztítása előtt nagytehetségű, szakértelemmel és ismeretekkel rendelkező emberek éltek. De mivel kihagyták Istent a számításaikból, a terveikből és a tanácsaikból, szívük gondolata megromlott. Okosak voltak azt cselekedni, amit Isten nem mondott nekik, okosak a gonoszság művelésére. Az Úr látta, hogy példájuk alkalmatlan lenne a később születetteknek, ezért kezébe vette a dolgokat. Százhúsz éven át üzeneteket küldött nekik szolgája, Noé által. Ők azonban arra használták a kegyesen adott időt, hogy kifogásolják, gáncsolják és kigúnyolják Noét. Kinevették őt különös komolyságáért, és mert nagyon szívén hordozta a büntetéseket, melyeket – mint mondta – Isten egész biztosan ki fog tölteni. Tudományt emlegettek és a természetet szabályozó törvényeket. Majd az üzenete miatt pellengérre állították Noét, őrült vakbuzgónak nevezve őt. Isten türelme ekkor elfogyott. Így szólt hát Noéhoz: „Minden testnek vége elérkezett előttem, mivelhogy a föld erőszakoskodással telt meg általuk: és íme elvesztem őket a földdel egyben.” – A Te Igéd igazság, 1. köt., 1090. o.