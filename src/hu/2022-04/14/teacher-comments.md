---
title:  Tanítói melléklet
date: 30/12/2022
---

Igeszakaszok: Ézsaiás 65:17-25; Jelenések 21–22

#### Áttekintés

Az utolsó tanulmányunk a keresztények végső reménységéről szól, amire mindnyájan vágyunk, arról az időről, amikor Isten új eget és új földet teremt. Akkor a bűnös világ régi rendje megszűnik. Bűnös múltunk nem nyomaszt többé, kudarcaink, bűneink és törvényszegéseink mind eltöröltetnek. A múlté lesz minden bajunk, csalódásunk, a sebeink begyógyulnak.

A millennium után Isten eltöröl minden könnyet, a nagy küzdelem véget ér. Isten mindent újjáteremt. A szeretet, a boldogság, a nyugalom és az öröm lesz az úr. Isten új eget és új földet alkot, új életminőséggel. Nem lesz szükség kórházakra, börtönökre, temetőkre, mert ott nem lesz fájdalom, betegség, szenvedés, erőszak, bűntény, megrontás vagy halál (Jel 21:4-5). Az Új Jeruzsálem lesz „az Isten sátra az emberekkel…, és velük lakozik, és azok az ő népei lesznek, és maga az Isten lesz velük” (Jel 21:3). Az új földön az élet lélegzetelállító és a legteljesebb mértékig kielégítő lesz. Amit Isten kinyilatkoztatott nekünk arról, az felülmúlja a képzeletünket, mert „Semmi elátkozott nem lesz többé, és az Isten és a Bárány trónja benne lesz, és szolgái szolgálnak neki, és látják az ő arcát, és a neve a homlokukon lesz. Éjszaka nem lesz többé, és nem lesz szükségük lámpásra és napfényre, mert az Úristen lesz a világosságuk, és uralkodnak örökkön-örökké” (Jel 22:3-5).

#### Kommentár

Ézsaiás leírása 65:17-25-ben

Ézsaiás a remény prófétája. Minden más prófétánál többször utal a Messiás eljövetelére és Isten országának megalapítására, méltán nevezik próféta-evangélistának, könyvét pedig „az ötödik evangéliumnak”. Ézs 65:17-25 szakaszában az új égről és új földről ír. Hogyan ábrázolja az életet az új földön? Leírásban 12 jellemzőt találhatunk.

11.  Az új föld Isten egyedi teremtése (Ézs 65:17). Isten, a Teremtő alkotja meg.

12.  A bűnös múlt már nem terheli Isten szolgáit (Ézs 65:17).

13.  Jeruzsálem az öröm és a boldogság helye lesz (Ézs 65:18).

14.  Jeruzsálemben nem lesz sírás (Ézs 65:19).

15.  Nem lesz csecsemőhalál vagy vetélés (Ézs 65:20, 23).

16.  A hűségesek hosszú élete biztosított (Ézs 65:20, 23), de mielőtt az élet az új földön elkezdődne, a bűnösök meghalnak (Ézs 65:20).

17.  A megváltottak kreatív munkát fognak végezni (Ézs 65:21-23): házakat építenek, szőlőket plántálnak.

18.  A béke és a biztonság garantált lesz (Ézs 65:22). Nem lesz háborús fenyegetés, pusztítás.

19.  Az emberek élvezni fogják az életet Isten jelenlétében és áldásával (Ézs 65:23).

10.  Az imákra Isten azonnal válaszol (Ézs 65:24).

11.  A természetben is új életfeltételeket alkot Isten (Ézs 65:25).

12.  A lakók tapasztalják a szövetségi átkok fordítottját, a bőséges áldásokat, ahogy ez a szakasz jelzi, összehasonlítva 5Mózes áldásaival és átkaival (5Mózes 27–28; vö. 3Mózes 26).

Érdemes megfigyelni, hogy Ézsaiás újra meg újra kijelenti: Isten új eget és földet teremt, és ezt a két kulcsszót összekapcsolja, bár néha elég lazán (lásd Ézs 1:2; 13:13; 24:4, 18, 21; 37:16; 40:12, 22, 26-28; 42:5; 44:23-24 45:8, 12, 18; 48:13; 49:13; 51:6, 13, 16; 55:9). Az eget és a földet abban az összefüggésben említi, hogy Istennek van hatalma megmenti népét, képies nyelvezete a helyreállításra utal. Ézsaiás próféta könyve korábbi fejezeteiben Isten már kijelentette, hogy Ő a Teremtő, és „új” eget és földet teremt: „A szádba adtam beszédemet, és kezem árnyékával fedtelek be, hogy az egeket kifeszítsem, és megalapozzam a földet. És azt mondom Sionnak: Az én népem vagy” (Ézs 51:16). A héber Bibliában csak kétszer történik említés arról, hogy az Úr új eget és új földet teremt, csak Ézsaiás próféta könyvében (Ézs 65:17; 66:22). A másik utalás erre az Újszövetségben, A jelenések könyvében van (Jel 21:1).

A kulcskérdés, hogy vajon az eszkatológiai (végidei, ítélet utáni) új ég és új föld ábrázolása-e a fenti leírás (Ézs 65:17-25). Világosan kitűnik, hogy Ézsaiás 65. és 66. fejezete nem ugyanazt az eszkatológiai képet ábrázolja, mint Jelenések 21–22, mert még említi a halált, a bűnt, az átkot, a házasságot, a gyermekek születését. Akkor tehát milyen eseményre utal Ézs 65:17-25?

Ézs 65:17-25 olyan új állapotokról beszél, amelyek megvalósulhattak volna Izraelben, ha Isten népe az Ő Igéje szerint élt volna. Isten miniatűr országa jött volna létre Izraelben: az igaz Isten ismerete növekedett volna, a Messiás elfogadásának lehetősége szintén. Jeruzsálem hatalmas fővárossá vált volna. Népek özönlöttek volna Isten templomához, hogy megismerjék az igaz, élő Istent, szolgálják és imádják Őt (lásd pl. Ézs 2:2-4; 56:3-8; Mik 4:1-3). Az „új és ég új föld” „túlzó” kifejezésként ebben az összefüggésben azt jelenti, hogy milyenek lettek volna az új, földi életkörülmények Júda helyreállítását követően, a babiloni fogságból való visszatérés után. Ez a kifejezés Isten népének ideális körülményeit írja le saját földjén. Ézsaiás 65 természetesen egy előkép is, előíze az új égnek és új földnek. De mi alkalmazható mindebből az eszkatológiai új földre? A helyes alkalmazáshoz három alapelvet kell figyelembe venni.

Három alapvető magyarázati elv

1. elv: Amit nem tagadnak, az marad.

Ézs 65:17-25 olyan leírást ad az új földről, amely később arra ihlette a bibliai írókat, hogy a) megerősítsék, hangsúlyozzák, ismételjék, vagy b) ne tagadják valóságát, ezzel igazolják érvényességét és alkalmazhatóságát az eszkatológiai új földre vonatkozóan. Egyszerűbben fogalmazva: amit nem tagadnak, az marad az új földön is, mert automatikusan átkerül, érvényessége folytatódik. Az élet pozitív jellemzői maradnak: öröm, boldogság, biztonság, béke, jólét, tevékeny munka. Új viszonyok alakulnak ki az állatvilágban. Továbbá nem lesz többé sírás, fájdalom, bánat, szenvedés. A múlt már nem jelent terhet. Az új föld Isten bőséges áldásaival válik teljessé. Egyetlen későbbi író sem cáfolja vagy tagadja az új életnek ezeket a fontos jellemzőit. Éppen ellenkezőleg: megerősítik ezeket.

2. elv: amit tagadnak, az nem folytatódik (az új földön már nem fog létezni)

Aminek a későbbi bibliai írók ellentmondanak vagy amit világosan tagadnak Ézs 65:17-25 leírásából, az nem alkalmazható az eszkatológiai új földre. Más szóval: az életnek azok a jellemzői, amelyek ellentétesek lennének más igehelyek állításaival a Szentírásban, az új földön nem fognak létezni. Tehát, mi nem lesz ott?

1. Halál

Ézsaiás még említi a halált (a tevékeny, áldásokban gazdag, bővelkedő élet után), de János egyértelműen tagadja (az új földre vonatkozóan): „és szemükről minden könnyet letöröl, és halál nem lesz többé, sem gyász, sem jajkiáltás, sem fájdalom nem lesz többé, mert az elsők elmúltak” (Jel 21:4).

2. Bűn, bűnösök, átok

Ézsaiás említi az „átkot” és a „bűnösöket”, de János világosan kijelenti, hogy bűn nem lesz az új földön (Jel 21:8, 27; 22:3).

3. Házasság, gyermekszületés

Ézsaiás hangsúlyozza, hogy „az új földön” nem lesznek vetélések, nem lesz csecsemőhalál, ami Isten áldásának kifejeződéseként értékes házasságokat feltételez, bőséges gyermekáldással. Ám amikor Jézust megkérdezték a feltámadásról és az utána következő életről, Ő azt válaszolta, hogy az örök életnek már nem lesz része a házasság és a gyermekszületés (Mt 22:29-32; lásd még Ellen G. White: 28. kézirat, 1904; Szemelvények Ellen G. White írásaiból. 1. köt. 164. o.). Amit Isten készít a gyermekei számára, az sokkal jobb és teljesebb lesz, mint amit ma a legcsodálatosabb, legboldogabb, legharmonikusabb, legértelmesebb házasság nyújthat. Az Isten valami jobbat és kielégítőbbet készít a megváltottaknak.

3. elv: Új dolgok is lesznek

Az új földön lesznek új, meglepő dolgok, amelyeket nem említ Ézs 65:17-25, sem 1Mózes 2. Legalább három különleges, teljesen új dolog válik valósággá:

1. Az új Jeruzsálem leszáll a mennyből (Jel 21:2-3).

2. Az Isten trónja az élet vizével együtt ott lesz a városban (Jel 22:1, 3).

3. Isten fizikai, látható, állandó jelenlétével lakozik az emberek között (Jel 22:4-5).

Ézs 66:22-24 záró megjegyzései felölelik azt az időt, amikor az Úr minden szolgája ott él majd az Új Jeruzsálemben az új körülmények között, amit új égként és új földként említ az Írás (Ézs 66:23). A végkimenetel tehát az, hogy az Úr hűséges szolgái az Új Jeruzsálemben vannak, de a kívülrekedtek Isten kárhoztató ítélete alá estek, sorsuk a teljes megsemmisülés (Ézs 66:24). Ézsaiásnál ez a kozmikus kép az utolsó, ahol az új életet már nem zavarja meg a gonoszok befolyása, így a békét és a harmóniát többé nem rontja meg a bűn. Ez a nemzetek közötti intenzív evangelizálás után következik be (Ézs 66:19-21).

Az ószövetségi egyház (választott nép) várakozása erős volt. Előretekintettek Isten örök országának megalapítására, az új égre és az új földre. Az ószövetségi reménységre fontos rálátást adnak az olyan szakaszok, mint Ézs 65:17-25, Dániel 2, Dániel 7–9, Ézsaiás 24–27, Ezékiel 38–39, 40–48, Jóel 3, Mikeás 4 és Zakariás 14. A nép várakozott, éberen figyelt és vágyott a hatalmas jelentőségű eseményekre: a Messiásra és Isten országának megalapítására.

A sokak által kedvelt író és prédikátor, Dean Frederic Farrar az 1870-es években személyes ismerőse és tiszteletbeli káplánja volt Viktória királynőnek.

Egy nap Krisztus második eljöveteléről beszélt. Miközben a dicsőséges eseményt ecsetelte, könnyeket vett észre a királynő szemében. Az istentisztelet után odalépett az uralkodóhoz és megkérdezte: „Miért sírt felséged a mai beszédem alatt?”

„Azért – felelte a királynő –, mert remélem, hogy még az én életemben eljön!”

„Miért vágyik rá felséged, hogy még az ön napjaiban eljöjjön?” – kérdezte a lelkipásztor.

„Azért, hogy letehessem a koronámat a lába elé” (Idézi H. M. S. Richards a The Signs of the Times c. folyóiratban, 1931. december 1. 10. o.).

#### Gyakorlati alkalmazás

1.  Hogyan formálta át az új földdel kapcsolatos reménységünk jelenlegi értékeinket és céljainkat?

2.  A jelenések könyve hogyan épít Ézsaiásnak az új földről adott leírására (Ézsaiás 65)? Mely elemeit alakítja át?

`Jegyzetek`