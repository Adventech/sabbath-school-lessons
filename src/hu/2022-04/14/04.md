---
title:  Isten Színe Előtt
date:  27/12/2022
---

A Biblia azt mondja Istenről, hogy „hozzáférhetetlen világosságban lakozik” (1Tim 6:16) és „soha senki nem látta” (Jn 1:18; 1Jn 4:12). Azt jelenti ez, hogy a szentek a mennyben soha nem fogják látni az Atya Istent? Egyáltalán nem! Ez nyilván csak a bűneset után vonatkozik az emberekre, mert a Szentírás számos helyen utal arra, hogy a mennyben a szentek látni fogják Istent.

`Mit mondanak Mt 5:8, 1Jn 3:2-3 és Jel 22:3-4 versei arról a hatalmas kiváltságról, hogy megláthatjuk Istent?`

János apostol úgy fogalmazott, hogy „Az Istent soha senki nem látta” (Jn 1:18; 1Jn 4:12), de ezt is kijelentette: „meg fogjuk őt látni, amint van” (1Jn 3:2-3), „és látják az ő arcát” (Jel 22:3-4, ÚRK). Hogy ezek a szakaszok az Atya Istenre vagy Krisztusra utalnak, azon még lehet vitatkozni, viszont Krisztus saját kijelentése minden kételyt eloszlat: „Boldogok a tiszta szívűek, mert ők meglátják Istent” (Mt 5:8, ÚRK). Micsoda kiváltság lesz a megváltottak számára, hogy a templomában imádhatják Istent! A legnagyobb előjog viszont az lesz, hogy majd láthatjuk az arcát. „Isten népének abban a kiváltságban lesz része, hogy szabadon érintkezhet az Atyával és a Fiúval. »Most tükör által homályosan látunk« (1Kor 13:12). Most Istenről csak annyit tudhatunk, amennyit az emberekkel való eljárásai és a természet dolgai visszatükröznek belőle. De majd színről színre látjuk Őt, és nem lesz köztünk fénytompító fátyol. Közelében leszünk, és nézhetjük arcának dicsőségét” (Ellen G. White: A nagy küzdelem. Budapest, 2013, Advent Kiadó, 576. o.).

Figyeljük meg a mai versekben a kapcsolatot a tisztaság és aközött, hogy megláthatjuk Istent! A „tiszta szívűek” meglátják Istent; aki meglátja Istent, „az mind megtisztítja magát, ahogyan ő is tiszta” (1Jn 3:3, ÚRK). Ezek a versek rámutatnak, hogy Istennek el kell végeznie bizonyos munkát bennünk, amivel felkészít a mennyre. Végeredményben Jézus halála tette biztossá, hogy jogunk lehet belépni a mennybe, viszont nekünk már itt és most át kell mennünk egy tisztító folyamaton, ami segít felkészülni az örök otthonunkra. A tisztítási folyamatban pedig központi szerepe van az Isten Igéje iránti engedelmességnek.

`Hogyan mutatja be 1Pt 1:22 verse az engedelmesség és a megtisztulás közötti kapcsolatot? Miért tisztít meg az engedelmesség? Konkrétan mit mond Péter, hogyan mutatkozik meg az engedelmességünk?`

---

#### Ellen G. White idézetek

Jézus eljött, hogy közöttünk lakozzon, s kinyilatkoztassa az Atyát mind az emberek, mind az angyalok előtt. Ő Isten Igéje volt – Isten gondolatait tette érthetővé. Tanítványaiért mondott imájában így szólt: „Megismertettem ővelük a te nevedet” (Jn 17:26) – „irgalmas és kegyelmes Isten, késedelmes a haragra, nagy irgalmasságú és igazságú” (2Móz 34:6) –, „hogy az a szeretet legyen őbennük, amellyel engem szerettél, és én is őbennük legyek” (Jn 17:26). De ez a kinyilatkoztatás nem csupán földi gyermekeinek szól. Kicsiny világunk az egész mindenség tankönyve. Isten kegyelmének csodálatos terve, a megváltó szeretet titka az a tantárgy, amelybe „angyalok vágyakoznak betekinteni” (1Pt 1:12), és amelyet végtelen időkön át kutatni fognak. Mind a megváltottak, mind az el nem bukott lények számára Krisztus keresztje lesz az ismeret és a dicséret forrása. Meglátszik majd, hogy a Jézus arcán ragyogó dicsőség az önfeláldozó szeretet fénye. A Kálváriáról áradó világosságban látható meg, hogy az önmegtagadó szeretet törvénye az élet törvénye a föld és a menny számára egyaránt; s hogy Isten szívében van a forrása annak a szeretetnek, amely „nem keresi a maga hasznát” (1Kor 13:5); és hogy a szelíd, alázatos Jézus a megközelíthetetlen világosságban lakozó Atya jellemét mutatta be. – Jézus élete, 19. o.

„Boldogok, akiknek szívök tiszta: mert ők az Istent meglátják.” (Mt 5:8) Valóban, Mózeshez hasonlóan ők is megláthatják a Láthatatlant. […]

Diákok, vigyázzatok, imádkozzatok, és kitartó erőfeszítéseket tegyetek a jó irányába, hogy betöltekezhessetek Krisztus Lelkével. „Hanem öltözzétek fel az Úr Jézus Krisztust, és a testet ne tápláljátok a kívánságokra.” (Róm 13:14) Határozzátok el, hogy sikerre viszitek a tanulásotokat! (…) Ha Isten Igéjének tanításait követitek, fejleszthetitek erkölcsi és értelmi erőiteket, aminek még az angyalok is örülni fognak. De maga Isten is örülni fog nektek. Önfegyelmet gyakorolva tökéletes módon fejleszthetitek a képességeiteket… Naponta horgonyozzatok Krisztusban, és mint a menny legnagyobb munkatársai, e rövid földi próbaidő alatt Isten hatalmával őrizzétek meg méltóságotokat. – Counsels to Parents, Teachers and Students, 103. o.

Isten úgy tisztítja meg a szívet, ahogy kiszellőztetjük a szobát… Kitárjuk az ajtót és az ablakot, hogy beáramolhasson a menny frisslevegője. Az Úr mondja: „Aki pedig az igazságot cselekszi, az a világosságra megy.” (Jn 3:21) Az indítékok és az érzelmek ablakait tágra kell nyitni az ég felé, és el kell teljesen távolítani az önzés és az emberi természet porát. Isten kegyelmének kell betöltenie az elme kamráit, a képzelőerőt pedig mennyei dolgokkal kell lefoglalni, hogy azokat szemlélje. Az emberi természet minden elemét meg kell tisztítani, meg kell újítani Isten Lelke által. – Manuscript 8c, 1891. július 26.