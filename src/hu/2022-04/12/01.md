---
title:  A Bibliai Világnézet
date:  10/12/2022
---

### E heti tanulmányunk
Zsoltárok 24:3-4; Máté 4:23; Lukács 2:52; Apostolok cselekedetei 8:4-24; 1Korinthus 6:19-20; 1János 3:1-3

> <p></p>
> „Maga pedig a békesség Istene szenteljen meg titeket mindenestül, és őrizze meg a ti egész valótokat, mind lelketeket, mind testeteket feddhetetlenül a mi Urunk Jézus Krisztus eljövetelére” (1Thessz 5:23, ÚRK).

A jelenések könyve két fő „globális tényezőt” említ Krisztus második adventjét megelőzően. Jelenések 13. fejezete ír a globális eltévelyedésről, amikor is „az egész föld” csodálja és követi a tengerből feljövő fenevadat (Jel 13:3, 7-8, 12, 16). A 14. fejezet pedig az igazság globalizációját emeli ki, amikor „az örökkévaló evangéliumot” hirdetik „minden nemzetségnek és ágazatnak, és nyelvnek és népnek” (Jel 14:6-7). Azokban „a nehéz időkben” (2Tim 3:1) mindenféle „tanítás szele” (Ef 4:14, ÚRK) fújni fog, és az emberek „az igaz­ságtól elfordítják a fülüket, de a mesékhez odafordulnak” (2Tim 4:4, ÚRK). „E két nagy tévedéssel – a lélek halhatatlanságával és a vasárnap szentségével – fogja Sátán az embereket csalásainak foglyaivá tenni. Míg az előbbi a spiritizmus alapjait rakja le, az utóbbi Rómával hozza közös nevezőre az embereket” (Ellen G. White: A nagy küzdelem. Budapest, 2013, Advent Kiadó, 503-504. o.).

A végső események kibontakozása közben tartsunk ki szilárdan minden igazságba vetett hitünkben, így abban is, ami az ember természetére és a halálra vonatkozik! Hagyatkozzunk a Szentlélek vezetésére, hogy felkészüljünk Krisztus második, dicsőséges megjelenésére!

---

#### Ellen G. White idézetek

Ha a Mindenhatónak erejében küzdünk, végül is az örökösök oldalán állunk majd, mert diadalt aratunk. A legnagyobb feladatok, a legveszedelmesebb jelenetek még előttünk állnak. Élet-halál harc vár ránk. Vajon felkészültünk-e rá? Isten még mindig szól az emberekhez. Különböző úton-módon szól hozzájuk. Vajon meghallják-e szavát? Vajon bizalommal tesszük-e kezünket az övébe s mondjuk-e, vezess, irányíts engem!

Van elég értéktelen vallásosság, de értéktelen kereszténység nem létezik. Álvallásokban az „én” sokat szerepelhet, ám keresztényi életben nem mutatkozhat. Ti Isten munkatársai vagytok. Krisztus mondotta: „Nálam nélkül semmit sem cselekedhettek.” Csak akkor lehetünk a nyáj pásztorai, ha levetkőztük sajátságos szokásainkat, modorunkat, s átalakultunk Krisztus képmására. – Bizonyságtételek lelkészeknek, 339. o.

Igencsak szükség van azok számára, akik hiszik az igazságot, hogy folyamatosan haladjanak előre Őérette, felnőtt állapotra növekedve Krisztus Jézusban. Nincs idő a visszaesésre és érdektelenségre. Mindenkinek élő tapasztalata kell legyen az Isten dolgaiban. Gyökerezzetek meg. Legyetek megalapozódva a hitben, hogy mindent elvégezve megállhassatok megingathatatlan Istenbe vetett bizalomban az idő során, ami majd próbára teszi minden ember munkáját és jellemét. Gyakoroljátok erőtöket a lelki dolgokban, míg meg nem tudjátok becsülni az Isten szavának mélyebb dolgait, és tovább nem juttok erőről-erőre.

Ezrek igényelik az igazság világosságát, akik egy lépést sem tesznek előre… Nincs élő tapasztalatuk annak ellenére, hogy minden előnyük megvolt… Isten Szava lelki szabadságot és megvilágosodást kínál azoknak, akik buzgón keresik. Azok, akik elfogadják Isten ígéreteit, és élő hittel azokon munkálkodnak, majd a menny világosságát nyerik életükben. Isznak az élet forrásából, és másokat is elvezetnek azokhoz a vizekhez, amelyek saját lelküket is felfrissítették. – Isten fiai és leányai, 332. o.

„Lesz idő” – írja Pál Timóteusnak –, „amikor az egészséges tudományt el nem szenvedik, hanem saját kívánságaik szerint gyűjtenek maguknak tanítókat, mert viszket a fülük; és az igazságtól elfordítják a fülüket, de a mesékhez odafordulnak. De te józan légy mindenekben, szenvedj, az evangélista munkáját cselekedd, szolgálatodat teljesen betöltsd!” (2Tim 4:3–5)

Az egészséges tudomány bibliai igazság – amely jámborságot és hűséget követel, s Isten népét megerősíti hitében. Az egészséges tudomány nagy jelentőségű az elfogadóra, különösen a tanítóra és az igazság prédikátorára nézve, mert Krisztus minden szolgája – bármilyen szolgálatot végez is – felelősséggel tartozik, mint az Úr követe, akár hű, akár hűtlen. – Az evangélium szolgái, 311. o.