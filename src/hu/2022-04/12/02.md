---
title:  Jézus Példája
date:  11/12/2022
---

`Lk 2:52 verse Jézus fejlődésének melyik négy dimenzióját említi?`

Jézus volt a tökéletes ember, aki léte minden alapvető dimenziójában egyaránt fejlődött. „Jézus pedig gyarapodott bölcsességben [értelmileg], testének állapotában [fizikailag] és az Isten [lelkileg] és az emberek [szociálisan] előtt való kedvességben” (Lk 2:52, ÚRK). „Gyors felfogású volt, a dolgok mélyére látott, korát meghaladóan komoly és bölcs. Emellett jelleme csodálatosan kiegyensúlyozott volt. Szellemi és fizikai képességei fokozatosan bontakoztak ki a gyermekkor törvényszerűségeinek megfelelően.

Jézus rendkívül szeretetreméltó gyermek volt. Mindig készen állt arra, hogy másokat szolgáljon. Türelmét sohasem vesztette el, ajkát sohasem hagyta el hazug szó. Elveiben megingathatatlan volt, mint a szikla, életét önzetlenség, báj, udvariasság jellemezte” (Ellen G. White: Jézus élete. Budapest, 1989, Advent Kiadó, 48. o.).

`Olvassuk el Mt 4:23 versét! Hogyan gyakorolhatjuk mi azt a háromrészes szolgálatot, amire Jézus példát mutatott: a tanítást, a prédikálást és a gyógyítást?`

Annak tudatában, hogy az ember egységes, oszthatatlan egység, nem korlátozhatjuk a vallásunkat csupán a lelki dolgokra. Az igazság kihat egész lényünkre, egész élettartamunkra, létünk minden dimenziójára. A fizikai és a lelki oldal olyan erős egységet képez, hogy valójában szétválaszthatatlan. Bűnös emberként ugyan soha nem leszünk ugyanolyanok, mint Jézus, de Isten kegyelme által követnünk kell a példáját. „A megváltás művének célja az volt, hogy helyreállítsa az emberben Isten képmását, visszavigye őt abba a tökéletes állapotba, amire Isten eredetileg megteremtette, támogassa testi, értelmi és lelki erejének fejlődését” (Ellen G. White: Nevelés. Előtted az élet. Budapest, 2015, Advent Kiadó, 13. o.). Isten ezt kívánja elvégezni népében a visszatérésére való felkészítés folyamatának részeként.

`Könnyen elcsüggedhetünk, ha Jézushoz viszonyítjuk magunkat. Viszont hogyan védhet meg az elkeseredéstől, ha a keresztre és annak jelentőségére összpontosítunk?`

---

#### Ellen G. White idézetek

Jézus csodálatos példája, semmihez sem fogható gyöngédsége, amivel megérintette a lesújtott emberek érzelmeit, továbbá az, hogy sírt a sírókkal, és örült mindazokkal, akik örvendeztek az Ő szeretetének, mélységes befolyással kell, hogy bírjon mindazok jellemére, akik szeretik Istent, és megtartják a parancsolatokat.

Ők zúgolódás nélküli megértéssel és kedvességgel fognak viszonyulni az emberekhez. Szavaikkal és jóságos cselekedeteikkel pedig olyan módon teszik könnyebbé a remegő lábak előtt az utat, mint amilyen útra vágynak ők maguk is. Mivel minden nap és minden órában áldásokat kapunk Istentől, hálánk kifejezéseként nem tehetünk kevesebbet, mint önzetlen érdeklődést és kedvességet tanúsítani azok iránt, akikért Krisztus meghalt. – Our High Calling, 183. o.

Ha Krisztus tanítványai lettünk, Tőle tanulunk. Minden nap meg­tanulunk legyőzni egy kellemetlen jellemhibát, minden nap az Ő példáját követjük, és egyre közelebb kerülünk Példaképünkhöz. Ha örökölni szeretnénk a mennyei lakhelyeket, akkor itt kell olyan jellemet kialakítanunk, amilyennel a menny lakói fognak rendelkezni.

Az isteni elvárások bölcsességgel és jósággal lettek megfogalmazva. Ha engedelmeskedünk ezeknek, akkor az elménk széles látókört nyer, a jellemünk jobbá lesz, a lelkünk pedig olyan békét és nyugalmat talál, amelyet ez a világ sem nem adhat, sem nem vehet el tőlünk. – That I May Know Him, 121. o.

Krisztus így adta át tanítványainak megbízatásukat. Gondoskodott a munka folytatásához szükséges ellátásról és felszerelésről, s magára vállalta a felelősséget a munka sikeréért. Amíg tanítványai engedelmeskedtek szavának, és Vele együtt munkálkodtak, addig nem szenvedhettek kudarcot. Menjetek el minden néphez, parancsolta nekik. Menjetek el a földgolyó legtávolabbi részéig, de legyetek mindig tudatában jelenlétemnek. Dolgozzatok hittel és bizalommal, mert soha nem hagylak el benneteket.

Az Üdvözítő tanítványainak adott megbízása kiterjed minden hívő emberre. Magába foglal minden Krisztusban hívő embert az idő végéig. Végzetes tévedést követnénk el, ha azt feltételeznénk, hogy a lelkek megmentésének a munkája egyedül csak a felszentelt lelkészektől függ. Krisztus mindazokat megbízta az evangélium hirdetésével, akikhez eljutott a mennyei ismeret. Krisztus mindazokat felavatja, felszenteli arra, hogy munkálkodjanak embertársaik üdvösségéért, akik már megkapták és magukban hordják életét. […]

Mindenkinek, aki hallja, meg kell ismételnie a meghívást. Legelső kötelessége az kell legyen, hogy lelkeket nyerjen meg Krisztusnak. Lehet, hogy nem képes a nagy összejöveteleken prédikálni, de munkálkodni tud egyes emberekért. Közölni tudja velük azt a tanítást, amit Urától kapott. Az egyházi szolgálat nemcsak prédikálásból áll. Azok is szolgálnak, akik megkönnyítik a betegek és szenvedők helyzetét; akik segítséget nyújtanak a szükségben levőknek; akik a vigasztalás szavait mondják el az elcsüggedteknek és a kishitűeknek. Közel és távol egyaránt vannak olyan lelkek, akikre nyomasztólag hat bűntudatuk. Nem a nehézség, a túlhajszolt munka vagy a szegénység az, ami lealjasítja az embert, hanem a vétek és a bűnös cselekedet. Ez tesz bennünket nyugtalanná és elégedetlenné. Krisztusnak olyan szolgákra van szüksége, akik megpróbálnak a bűntől megbetegedett lelkeken segíteni. – Jézus élete, 822. o.