---
title:  Testünk Isten Temploma
date:  12/12/2022
---

Különféle elgondolások alakultak ki a halandó test és halhatatlan lélek dualista elméletéből. Az ókori görög filozófusok például az emberi testet a lélek börtönének tekintették, ahonnan a lélek a halállal szabadul ki. Ez a pogány képzet visszhangzik sok mai keresztény hitében, akik szerint a test a halhatatlan lélek ideiglenes lakhelye, és a lélek majd a feltámadáskor egyesül újra a testtel. A panteisták viszont a testet istenítik, úgy hiszik, hogy Isten és az univerzum egy és ugyanaz. Istent látják mindenben, az emberi testet egyetlen, szerves egységben lévő és egyetemes isteni szubsztanciának (lényegnek, anyagnak) vélik. Mivel a témával kapcsolatban egymásnak ellentmondó elméletek vesznek körül bennünket, az ember természetét illetően is határozottan ragaszkodnunk kell a Biblia tanításához!

`Olvassuk el 1Kor 3:16; 6:19-20 és 10:31 verseit! Hogyan gyakorolhat pozitív hatást az életmódunkra, ha megértjük, hogy a testünk „Isten temploma”, a „Szentléleknek temploma”?`

Isten a saját képére és hasonlatosságára teremtette meg Ádámot és Évát (1Móz 1:26-27), ami nemcsak a jellemükben, hanem fizikai tulajdonságaikban is tükröződött. A bűn megjelenése miatt azonban Isten képe megtört az emberben, sőt elrejtetté vált. A megváltás munkájának tehát az a célja, hogy helyreállítsa az embert eredeti állapotára, amibe beletartozik a fizikai egészség is – olyan mértékben, ami lehetséges azok számára, akik nem férnek hozzá az élet fájához. A helyreállítás egész életen át tartó folyamat, ami csak Krisztus visszatérésekor válik teljessé, amikor a romlandó romolhatatlanságba öltözik, a halandó pedig halhatatlanságba (1Kor 15:53-54).

„Szeretett barátom, kívánom, hogy mindenben jól legyen dolgod, és légy egészséges, amint jó dolga van a lelkednek” (3Jn 1:2) – írta János apostol a barátjának, Gájusznak.

Ha elismerjük, hogy az ember oszthatatlan egységet képez és a vallás az életünk minden részét érinti, fizikai egészségünk őrzését is hitbeli kötelességnek kell tartanunk, így az ihletett Ige elve fog vezetni: „Tehát akár esztek, akár isztok, akármit cselekedtek, mindent Isten dicsőségére tegyetek” (1Kor 10:31, ÚRK). Tudnunk kell viszont, hogy jó emberek minden tőlük telhetőt megtehetnek, mégis szenvedhetnek a bűnös emberi természet és a bűn hatásaitól megrontott környezet világa miatt. Ezért higgyünk Istenben, tegyünk meg mindent, amit csak tudunk és bízzuk rá magunkat Istenre!

---

#### Ellen G. White idézetek

Istent legjobban úgy dicsőíthetjük, ha megszentelt eszközévé válunk, ha általunk munkálkodhat, megnyilatkozhat. Az idő gyorsan rohan, int felénk az örökkévalóság. Ne fosszuk meg Istent attól, ami az övé. Ne tagadjuk meg tőle azt, amiért ugyan jutalmat kapunk, de amit károsodásunk nélkül vissza sem tarthatunk. Isten egész szíveteket kéri, adjátok át neki. Tulajdona az mind a teremtés, mind a megváltás által. Értelmi erőtöket kéri, adjátok át neki, hiszen az övé. Pénzeteket kéri, adjátok oda, mert ez is az Ő tulajdona. „Nem a magatoké vagytok, mert áron vétettetek meg.” (1Kor 6:19–20) Isten csak a megszentelt lélek hódolatát kívánja, olyan lélekét, akit a szeretet által tevékeny hit készített elő, hogy neki szolgáljon. A legmagasabb eszményt tárja elénk: a tökéletességet. Felkér bennünket, éljünk teljesen és tökéletesen Őérette ezen a világon, ahogyan Ő helytáll érettünk Isten színe előtt. – Az apostolok története, 566. o.

Testvér és testvérnő mindaddig nem gyakorol mindenben mértékletességet, míg Isten kegyelme át nem alakította szívüket.

A körülmények nem munkálhatják a megújulást. A kereszténység a szív megújulását javasolja. Amit Krisztus belül elvégez, azt kell a megtért gondolkodás felügyelete alatt megvalósítanunk. Az az elgondolás, hogy kívülről kezdjünk befelé haladni, sohasem vált be, és sosem fog beválni. Istennek az a terve veletek, hogy magában a minden nehézség gyökerében, a szívben kezd munkálkodni, s akkor szívetekből az igaz élet elvei fakadnak majd, és ennek lesz a következménye a megújulás kívül és belül. – Étrendi és táplálkozási tanácsok, 35. o.

„Szeretett barátom, kívánom, hogy mindenben jól legyen dolgod, és légy egészséges, mint ahogy jó dolga van lelkednek.” (3Jn 1:2)

Saját testünk helyes igénybevétele a legértékesebb lecke, melyet az ember megtanulhat. Ne végezzünk csupán agymunkát, megtorpanva annál, vagy csak testmozgást és semmi mást, hanem a lehető legjobban használjuk ki az emberi szervezet különböző részeit – agyat, csontot, izmot, fejet, szívet.

Az önmagunkkal való helyes bánásmód magába foglalja az önmagunk, a világ és az Isten iránti kötelességeink teljes körét. Használjuk fel fizikai erőnket mentális erőnkkel arányosan! […]

Az Úré vagy, mert Ő teremtett téged. A megváltás révén is az övé vagy, mert életét adta érted… Őrizd élő szervezeted minden részét, hogy Istennek szentelhesd! Őrizd meg az Ő számára! Egészséged a fizikai szervezet helyes működésén múlik. Ne használd rosszul egyetlen Istentől kapott erőforrásodat sem, legyen az fizikai, mentális vagy erkölcsi erő! Minden szokásodat az elme irányítása alá kell helyezned, amely maga is Isten irányítása alatt áll. – Isten fiai és leányai, 171. o.