---
title:  Tanítói melléklet
date: 16/12/2022
---

Igeszakaszok: 1Mózes 2:7; Lukács 2:52; Róma 8:4-14; 1Korinthus 2:16; Filippi 2:5

#### Áttekintés

A bibliai világnézet különbözik a görög filozófia dualista nézetétől, ami azt állítja, hogy a test rossz, a lélek pedig jó. Eszerint az örökkévaló lélek a halandó test rabságában van, de az ember halálakor megszabadul, és ettől a pillanattól kezdve örökké él.

Ez a nézet ellentmond a világos bibliai tanításnak, amely szerint Isten mindent igen jónak teremtett, beleértve a testünket is. Arra teremtett bennünket, hogy tőle függjünk, ezért a halhatatlanság nem lényünk jellemzője. Az élet nem bennünk van, hanem Istentől kapjuk, és ha szoros kapcsolatban élünk a Teremtővel, akkor örökre megmarad. Isten élő lélekké teremtette az embert (1Móz 2:7). A halhatatlanság nem bennünk van, hanem állandóan árad hozzánk az Úrtól, a külső Forrásból.

Az emberi természettel kapcsolatos bibliai világnézet szerint egész lényünk egy egységet képez, amelynek elemei a fizikai, mentális/intellektuális, érzelmi, akarati, lelki és szociális aspektusok, és ezek nem léteznek egymástól elkülönülve, egymástól függetlenül. Teremtő Istenünk szerkesztette össze csodálatos és elszakíthatatlan egységgé mindezt, és mindegyiket neki kell megszentelnie (1Thessz 5:23).

Lényünk egy egység, és Isten vágyik rá, hogy átformáljon bennünket. Azért szól hozzánk, hogy elősegítse az átalakulást. Ellen G. White hangsúlyozza, hogy az Úr a gondolatvilágunkon keresztül beszél hozzánk. „Az egész szervezetünkkel összeköttetésben álló agyi idegek jelentik azt a csatornát, amelyen keresztül a menny kapcsolatba léphet az emberrel, hatással lehet életének legbenső részére” (Testimonies for the Church. 2. köt. 347. o.). Nagyon fontos tehát, hogy Krisztus elméje lakozzon bennünk, így megérthessük Igéjét. Ha Isten Igéje lakozik bennünk és folyamatosan vezet, akkor a Szentlélek hatalma át tudja alakítani az elménket. „Ezt a tudást csak egyetlen úton-módon szerezhetjük meg: ha a Szentlélek érteti meg velünk, aki ihlette az Írásokat” (Ellen G. White: Jézushoz vezető út. Budapest, 2013, Advent Kiadó, 81. o.). „És ne szabjátok magatokat e világhoz, hanem változzatok el az elmétek megújulása által, hogy megítélhessétek, mi Isten jó, kedves és tökéletes akarata” (Róm 12:2).

#### Kommentár

Élet a Lélek által

Az életünk lelki dimenziója a legfontosabb, megfelelően kell ápolni. Hogy segítsen ennek a feladatnak a megértésében és megvalósításában, Pál apostol élesen szembeállítja egymással a test szerinti és a Lélek szerinti életet (Róm 8:4-6). Szemben áll egymással a test és a Lélek: a hús-vér természet és a lelki természet, amit a Szentlélek újít meg (Róm 8:9-11). Lelki életünk karbantartásának létünk minden területére ki kell terjednie, beleértve a hozzáállásunkat és az indítékainkat is. Választanunk kell Isten és az Ő értékei, illetve a bűn és az énünk között, amivel a test kívánságait elégítjük ki. Ilyen a bujaság, a kapzsiság, az irigység, a harag, a kevélység, az uralomvágy. Pál biztosít bennünket: aki engedi, hogy megváltoztassa Isten, aki figyelmét a Lélekre és a mennyei dolgokra irányítja (Kol 3:2), azt vezeti a Lélek. Ezek a hívők Isten gyermekei (Róm 8:5, 14). Ezékiel beszél a kőszív vagy a hússzív választásáról (Ez 36:26), vagyis hogy érzékenyek vagyunk-e Isten hangjára, hajlandók vagyunk-e változni és nyitottak vagyunk-e a szükségben lévők megsegítésére. Csak a mennyei Sebész képes elvégezni az emberben az ehhez szükséges szívátültetést.

A test – fizikai szempont

Az ember: test (1Móz 6:3); porból lett, a porból vétetett, és a porba tér vissza (1Móz 3:19). Ez azt jelenti, hogy törékenyek és halandók vagyunk. Pál mégis arra bátorítja a hívőket, hogy töltekezzenek be a Lélekkel, dicsőítsék Istent a testükben: „Avagy nem tudjátok, hogy a ti testetek a bennetek lakozó Szentlélek temploma, amelyet Istentől kaptatok, és nem a magatokéi vagytok? Mert áron vétettetek meg, dicsőítsétek azért Istent a ti testetekben” (1Kor 6:19-20). Azt is kifejti, hogy mi legyen az életcélunk: „akár esztek, akár isztok, akármit cselekedtek, mindent Isten dicsőségére tegyetek” (1Kor 10:31).

Lélek/szív – érzelmi, intellektuális, akarati szempontok

A héber Biblia sok-sok igeversben kiemeli a szív fogalmát. Isten kijelenti, hogy a tanításai és kegyelme, Lelke által alakítja át az emberi szívet: „törvényemet a bensőjükbe helyezem, a szívükbe írom be” (Jer 31:33). „Lelkemet adom belétek, és azt cselekszem, hogy rendelkezéseim szerint járjatok, törvényeimet megtartsátok és betöltsétek” (Ez 36:27). A Bibliában a szív többet jelent a vért pumpáló, fizikai szervnél, az érzelmek székhelyére utal, arra, ahol eldöntünk dolgokat, érzünk, gondolkodunk. A bensőnket jelképezi, az indítékainkat, a céljainkat, a vágyainkat.

Szociális szempont

Társas lényeknek teremtett bennünket Isten, senki sem külön kis sziget. Ahhoz, hogy egészséges egyensúly legyen az életünkben, értelmes és tartalmas kapcsolatokat kell ápolnunk másokkal, szolgálva egymásnak, ahogyan Jézus is tette (Mt 20:28). Ez jól kirajzolódott az életében, a fejlődésében is: „Jézus pedig gyarapodott bölcsességben, testének állapotában és az Isten és az emberek előtt való kedvességben” (Lk 2:52). Krisztus élete egyensúlyban volt, hiszen egyaránt tökéletes harmóniában fejlődött személyiségének minden területe – mentális, fizikai, lelki és szociális dimenziója.

Krisztus értelme

Pál apostol világossá teszi, hogy minden hívő lelki ember legyen. Csak akkor lehet bennünk Krisztus értelme, ha lelkiképpen fogjuk fel a lelki dolgokat és Isten Lelke vezérel bennünket (Róm 8:14). „Mert ki érte fel az Úr értelmét, hogy oktathatná őt? Bennünk pedig Krisztus értelme van” (1Kor 2:16). Így bepillantást nyerhetünk Isten értelmébe, hogy megismerjük a gondolkodásmódját.

„Az az indulat legyen bennetek, amely Krisztus Jézusban is volt” (Fil 2:5). A magyar ERV fordítás így adja vissza ezt az igeverset: „Az a gondolkozásmód és törekvés uralkodjon hát bennetek is, amely a Krisztus Jézusban volt”. Isten gondolkodásmódja szabja meg a miénket is. Jézus megfeddte Pétert a földies látásáért: „nem Isten dolgaira gondolsz, hanem az emberekéire” (Mt 16:23).

Antropológiai tanulmányok és agykutatás

A teológiai antropológia területén jelenleg folyó kutatások nagyszerű, friss információkat tárnak fel az ember halandóságával kapcsolatosan. A kutatások megerősítik a bibliai tanítást. David P. Gushee kijelenti: „A görög elképzeléssel ellentétben, hogy a test elporlad, miközben a lélek elszáll a mennybe, a bibliai (különösen a zsidó) gondolkodás úgy tűnik, nem lát ilyen elkülöníthető létformát a test, a lélek és a szellem között. Amikor meghalunk, egész lényünk megszűnik létezni” (Only Human: Christian Reflections on the Journey Toward Wholeness. San Francisco, CA, 2005, Jossey-Bass, 49. o.).

Nancey Murphy szól létünk fizikai és kapcsolati funkcióiról, emellett hangsúlyozza az ember erkölcsi felelősségét is. A lélek szó helyett az én fogalmát használja: „Az én szó sokféle értelemben fordul elő a pszichológiában és a filozófiában. Itt nem igazán az a kérdés, hogy mit jelent az »én«, a lényeg inkább az, hogy legyen énképünk” (Murphy: „Nonreductive Physicalism” című írása az In Search of the Soul: Four Views of the Mind-Body Problem. szerk.: Joel B. Green és Stuart L. Palmer. Downers Grove, IL, 2005, InterVarsity Press, 124. o.). Murphy állítja, hogy az emberek fizikai lények, és „az agy működésének köszönhető minden, amit korábban az elmének vagy a léleknek tulajdonítottak” (i. m. 132. o.). Lenyűgöző megerősítése ez annak, amit egykor Ellen G. White írt! (Lásd az Áttekintésben szereplő idézetet.)

Joel Green az agykutatásban és a bibliai tudományokban szerzett jártassága alapján kijelenti, hogy jobban meg kell értenünk a bibliai antropológiát. Az ember holisztikus megközelítése mellett áll ki. Hangsúlyozza: az ember egy egység, nincs különálló lelke. Nagyon helyesen tagadja, hogy a fizikai test halála után a lélek tovább élne valamilyen „köztes állapotban” (Body, Soul, and Human Life: The Nature of Humanity in the Bible. Grand Rapids, MI, 2008, Baker Academic, 177-180. o.). Green a feltámadás reménységével zárja a tanulmányát, és határozott szavakkal fogalmaz: „A teremtett emberben semmi nincs, ami eredendően halhatatlan lenne. A feltámadás és az utána következő, testben való élet Isten teremtése, isteni ajándék” (i. m. 175. o.).

F. F. Bruce is helyesen írja: „A bibliai szóhasználatban a halhatatlanság – eredendően – egyedül Istené; rajta kívül pedig csak azoké, akiknek Ő adja.” Tegyük hozzá, ahol emberekről van szó, a Biblia a halhatatlanságot testi értelemben mondja, nem test nélküli lélekre.

„Nyugati kultúránkban a halhatatlansággal kapcsolatos gondolkodásmódot és szóhasználatot nagyrészt Platónnak a lélek halhatatlanságáról szóló tanítása határozta meg. Platón nem úgy értette a halhatatlanságot, ahogyan a Biblia írói, és amit ő gondolt a lélekről, az nem egyezik azzal, amit a Biblia írói gondoltak a lélekről. A keresztények számára a halhatatlanság Krisztus feltámadásához kötődik” (George Wisbrock: Death and the Soul. Oakbrook, IL, 1990, ZOE – Life Books, i. o.).

#### Gyakorlati alkalmazás

1.  Tegyük fel, hogy egy barátunk csüggedt, csalódott, depressziós. Hogyan tudunk neki segíteni, hogy visszanyerje az életben és a reménységben való örömét?

2.  Az individualizmus, az énközpontúság és az önzés megöl minden értelmes, tartalmas kapcsolatot, ami bizalomra és áldozatkészségre épülne. Hogyan építhetünk ki értékes kapcsolatrendszert a körülöttünk élőkkel?

3.  Ellen G. White kijelenti: „Ha többet gondolnánk Jézusra, és többet beszélnénk róla, akkor jobban érezhetnénk jelenlétét is… A megfeszített Krisztus legyen elmélkedésünk, beszélgetésünk és legszentebb örömünk tárgya” (Jézushoz vezető út. Budapest, 2013, Advent Kiadó, 76. o.). Hogyan tudunk gyakorlatiasan beszélni Jézusról egy társaságban beszélgetve?

4.  Hogyan lehet bennünk Krisztus értelme? Mitől függ ez, és hogyan lehet kialakítani?

5.  Mit tehetünk agyunk és idegrendszerünk védelme érdekében, hogy nyitottak legyünk Isten késztetésére?

`Jegyzetek`