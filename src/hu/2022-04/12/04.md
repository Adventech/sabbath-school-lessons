---
title:  „Krisztus Értelme”
date:  13/12/2022
---

Vannak, akik úgy gondolják, hogy ha megváltoztatjuk a környezetet, az ember is más lesz. Igaz, hogy kerülnünk kell az olyan helyeket és körülményeket, ahol nagyobb kísértésnek tesszük ki magunkat (Zsolt 1:1; Péld 5:1-8), de a kísértés és a bűn problémáját csak a szívünk (és elménk) átalakulása oldhatja meg. Krisztus a lényegre mutatva mondta: „mert onnan belülről, az ember szívéből származik minden gonosz gondolat, paráznaság, lopás, gyilkosság, házasságtörés, kapzsiság, gonoszság, csalás, kicsapongás, irigység, káromlás, gőg, esztelenség” (Mk 7:21-22, ÚRK). Ez azt jelenti, hogy az elménknek át kell formálódnia ahhoz, hogy a viselkedésünk is megváltozzon.

`Olvassuk el Zsolt 24:3-4, Róm 12:2, 1Kor 2:16, Fil 4:8 és Kol 3:2 verseit! Mit jelent az, hogy „Krisztus értelme” van az emberben?`

Az Úr megígérte, hogy az „új szövetség” alatt törvényét népe elméjébe és szívébe írja (Jer 31:31-33; vö. Zsid 8:8-10; 10:16). Ezért nem lehet meglepő, hogy a Hegyi Beszédben Krisztus tágította, mélyítette Isten parancsolatainak a jelentőségét egészen a gondolatok és a szándékok szintjéig (lásd Mt 5:17-48). Tehát csakis Isten átformáló kegyelme által arathatunk győzelmet a kísértés felett, és a gondolatok és szándékok szintjén igényelnünk kell ezt az ígéretet, hogy megállíthassuk a bűnös gondolatokat.

Jézus visszatéréséig a természetünk bűnös marad. Ám ha Krisztusban vagyunk, egészen betakar bennünket az Ő igazsága. Még nem vagyunk tökéletesek, de Isten máris tökéletesnek tekint minket Krisztusban (Fil 3:12-15). „Ha egyesülünk Krisztussal, akkor az Ő értelme lesz bennünk. Tisztaság és szeretet ragyog jellemünkben, életünket pedig szelídség és igazság uralja. Még az arckifejezésünk is megváltozik. A lélekben lakozó Krisztus kiárasztja átalakító erejét, és a külső megjelenés a belül uralkodó békéről és örömről tesz bizonyságot” (Szemelvények Ellen G. White írásaiból. 1. köt. 310. o.).

Csak úgy alakulhat át az életünk, ha naponta átadjuk magunkat Istennek, naponta meghalunk az énünknek, naponta határozott erőfeszítéseket teszünk, hogy hit által engedelmeskedünk Jézusnak.

`Képzeljük el, milyen volna az életünk, ha megállíthatnánk a bűnös gondolatokat is! Mennyire lenne más az életünk? Hogyan lehetséges ez kizárólag?`

---

#### Ellen G. White idézetek

Sokan felismerik nagy hiányosságaikat, és bár olvasnak, imádkoznak, döntéseket hoznak, mégsem fejlődnek. Úgy tűnik, nincs erejük ellenállni a kísértésnek. Ez annak tudható be, hogy nem mélyen ásnak. Nem keresik kellő komolysággal a szív megtérését, pedig minden a szívből ered, és csak a tiszta szív bizonyítja, hogy Krisztus lakozik a lélekben. Minden jellemhiba a szívből ered. A büszkeség, a hiúság, a fékezhetetlen temperamentum és az irigység is az emberi szívben lakozik, amely nem született újjá Krisztus kegyelme által.

Ha a szívet megtisztítják, érzékennyé és nemessé teszik, akkor erről mind a szavak, mind a cselekedeteket bizonyságot tesznek. Ha az ember a lelkét teljes mértékben aláveti Istennek, akkor teljes bizonyossággal támaszkodhat az isteni ígéretekre. Az ilyen ember buzgón imádkozik, és mindent megtesz szavai és tettei megfékezése érdekében. – Our High Calling, 336. o.

És mégis tennünk kell valamit, hogy ellenállhassunk a kísértésnek. Aki nem akar Sátán tervének prédájává válni, annak jól meg kell őriznie a lelkéhez vezető utat. Kerülnie kell a tisztátalan gondolatokat sugalmazó dolgok olvasását, szemlélését vagy meghallgatását. Gondolatait még véletlenül sem szabad szabadjára engednie, hogy olyan dolgoknál kalandozzanak, amelyet lelkének ellensége sugallhat… Pál apostol szavai pedig ezek: „Amik csak igazak, amik csak tisztességesek, amik csak igazságosak, amik csak tiszták, amik csak kedvesek, amik csak jó hírűek; ha van valami erény, és ha van valami dicséret, ezekről gondolkodjatok.” (Fil 4:8) Ez komoly imádkozást és szüntelen őrködést kíván. A Szentlélek állandó befolyása kell, hogy támaszunk legyen, aki gondolatainkat fölfelé irányítja és rászoktatja arra, hogy tiszta és szent dolgokkal foglalkozzon. És nekünk szorgalmasan kell tanulmányoznunk Isten Igéjét. A zsoltáríró ezeket mondja: „Mi módon őrizheti meg tisztán az ifjú az ő útát, ha nem a te beszédednek megtartása által?” És ismét: „Szívembe rejtettem a te beszédedet, hogy ne vétkezzem ellened.” (Zsolt 119:9, 11) – Pátriárkák és próféták, 460. o.

Engedd, hogy lelked mélyüljön el az Isten Igéjében található dicsőséges igazságok elmélkedésében, és többé nem fogsz olyasmire vágyni, amid nincs. Egyre inkább alá fogod becsülni az értéktelen, hiábavaló gondolatokat. Folyton igyekszel elérni az erény és a szentség magas mércéjét, amelyet az evangélium eléd állít. Egyre többet akarsz megismerni Isten életéből, és Istennel az Ige által fogsz beszélgetni.

Az eléd állított magasztos mércét szemlélve egy tisztább és szentebb légkörbe, egyenesen az isteni jelenlétbe emelkedsz. Ha ott maradsz, akkor a tőled áradó fény szétáradhat mindazokra, akikkel kapcsolatba kerülsz. – In Heavenly Places, 161. o.