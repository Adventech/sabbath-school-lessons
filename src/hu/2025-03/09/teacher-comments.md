---
title: Tanítói melléklet
date: 29/08/2025
---

### A törvény szerinti élet

#### Áttekintés

**Kulcsszöveg: 2Mózes 20:22-24**

**Alapigék:  2Móz 20:21–23:33**

**Bevezetés**

A Tízparancsolatként vagy Isten tíz ígéreteként ismert erkölcsi törvényen túl az Úr rendeléseket (szó szerint: ítéleteket –  misöpátim) is adott Mózesnek. Ezt fordítják még a következőképpen is: előírások, szabályok, törvények, határozatok. Ezek a Tízparancsolat elveinek gyakorlati alkalmazásaként voltak jelen az izraeliták mindennapi életében. A törvénynek ezt a részét nevezték a szövetség könyvének (2Móz 24:7), erre a jogszabálygyűjteményre közelít rá 2Móz 20:22–23:19 szakasza. Ezt követi Isten rövid beszéde arról, hogyan és milyen feltételekkel fogja vezetni népét az ígéret földje felé (2Móz 23:20-33).

**A tanulmány témái**

Isten a szabálygyűjteményben tágítja ki és magyarázza részletesen a tíz ígéretet, igét népe számára. A konkrét parancsok kibővítését az alábbi szakaszokban figyelhetjük meg:

1.  Az egyetlen, élő Istennel kapcsolatos első ígéret 2Móz 20:23a és 23:13 verseiben.

2.  Az igaz istentiszteletre és a bálványok elvetésére vonatkozó ígéret 2Móz 20:23b, 22:20 és 23:24, 32b, 33 verseiben.

3.  A harmadik ígéret, amely Isten tiszteletével kapcsolatos, és azzal, hogy kit/mit jelképez az Ő személye 2Móz 22:28a versében.

4.  A negyedik a szombatnapi nyugalommal kapcsolatos ígéret 2Móz 23:10-12 szakaszában.

5.  Az ötödik ígéret a szülők tiszteletéről szól 2Móz 21:15, 17 verseiben.

6.  A hatodik ígéret az élet tiszteletéről szól 2Móz 21:12-14, 23, 29 verseiben.

7.  A hetedik ígéret a házasság tiszteletére vonatkozik 2Móz 22:16-17 verseiben.

18.  A nyolcadik ígéret a magántulajdon tiszteletéről 2Móz 22:1-4 szakaszában található.

19.  A kilencedik ígéret a másik ember jó hírének és az igazságnak a tiszteletéről 2Móz 22:11 és 23:1-9 verseiben van.

10.  Végül a tizedik ígéret áthatja az egész szabálygyűjteményt, arról szól, hogy tiszteljük magunkat azáltal, hogy őrizzük gondolataink tisztaságát és nem kívánjuk meg azt, ami a másé.

Ezek a konkrét (kazuisztikus vagy apodiktikus) törvények tágabb értelemben tükrözik a Tízparancsolatot. Például a testi sértésről vagy bántalmazásról szóló rendelkezés a hatodik ígéretre utal, a vagyon elleni bűncselekményekre vonatkozó szabályok pedig a nyolcadik ígéretre mutatnak. Ezeknek az „ítéleteknek” a célja, hogy a hívők becsületesek és hitelesek legyenek.

#### Kommentár

2Mózes 19–24. fejezetei arról szólnak, hogy Isten megalapítja (2Móz 19:3-8), megújítja vagy megerősíti szövetségét népével egy ünnepélyes szertartás keretében, ami a szövetség megpecsételését jelképező, vérrel való meghintést is magába foglalta (2Móz 24:3-8). A két szakasz – mint két könyvtámasz – között a leírás bemutatja Isten jellemének alapelveit. Ezeket az univerzális és örök értékeket, amelyeknek nincs kulturális vagy időbeli korlátja, az erkölcsi törvény – a Tízparancsolat vagy a tíz ígéret – fejezi ki (2Móz 20:1-17), amelyeket a szövetség törvénykönyve még részletesebben kifejt (2Móz 20:22–23:33). A Tízparancsolat alkalmazása és kiterjesztése a szövetség törvénykönyvében (vagy szabályzatában) gyakorlati okokból történt. Felépítése a következő:

Prológus (2Móz 20:22–21:1)

1.  A héber rabszolgákkal kapcsolatos esetek (2Móz 21:2-11)

2.  Halálbüntetéssel sújtandó esetek (2Móz 21:12-17)

3.  Személyi sérülésekkel járó esetek (2Móz 21:18-32)

4.  A magántulajdont érintő károkozás, a lopás és a tulajdon védelme (2Móz 21:33–22:15)

5.  A társadalmi élettel kapcsolatos esetek (2Móz 22:16-31)

6.  Az igazságszolgáltatás és az emberi kapcsolatok esetei (2Móz 23:1-9)

7.  A szent ünnepekre vonatkozó törvények (2Móz 23:10-19)

Epilógus (23:20-33)

A szövetség törvénykönyvében található szabályok elveit ma is lehet alkalmazni a büntetések, fenyítések végrehajtása nélkül, hiszen azok csak arra az időre vonatkoztak és korlátozódtak, amikor Izraelnek teokratikus államrendje volt. A teokráciának vége lett az áldozati rendszerre vonatkozó törvényekkel együtt, amikor Jézus meghalt a kereszten (Dán 9:25-27; Mt 27:51; Kol 2:14), illetve miután Istvánt megkövezték Kr u. 34-ben (ApCsel 7:54-60). István halála jelezte a Dán 9:24-27 szakaszában található, 70 hétről szóló prófécia végét. Ekkor zárult le a zsidóknak szabatott idő és kezdődött el az evangélium egész világra történő hirdetése zsidóknak és pogányoknak egyaránt (Mt 28:18-20; ApCsel 1:8).

**„… ahol emlékezetessé teszem a nevemet” (2Móz 20:24, RÚF)**

Isten kijelenti a Tízparancsolat prológusában, ami megadja az utána következők alaphangját, hogy „Láttátok, hogy én az égből beszéltem veletek [a tíz ígéret közelmúltban történt, fenséges, szóban elhangzott, nyilvános kihirdetésére utal itt az Úr; lásd 2Móz 20:1; 5Móz 5:24]… Elmegyek hozzád, és megáldalak minden szent helyen, ahol emlékezetessé teszem [héberül:  zákar, emlékezni] a nevemet” (2Móz 20:22-24, RÚF). Isten négyszer hangsúlyozza, hogy Ő szól, Ő cselekedett, Ő fog cselekedni, és mindez nagyon fontos. Az „emlékezetessé teszem nevemet” mondatrész nyelvtani formájában az látható, hogy az Úr az alany. Ő akarja biztosítani népét arról, hogy velük lesz. Megígéri, hogy velük fog lakozni ott, ahová mennek, emlékezetessé teszi nevét, népe tisztelni fogja, Ő pedig megáldja őket ott. E helyek között vannak ideiglenes tartózkodási helyek, a későbbi időben pedig a jeruzsálemi templom is, ahol őszinte szívből imádták Istent. A kijelentés magába foglalja, hogy gyermekei helyesen fognak reagálni, ápolják a kapcsolatot vele. Jelenléte és áldása nem automatikus. Ott lesz jelen, ahol nevéről megemlékeznek. Ez visszavezet ahhoz a jelenethez, ahol megjelentette a nevét Mózesnek és általa az izraelitáknak, mondván, ez legyen az Ő emlékezete nemzedékről nemzedékre (2Móz 3:15). Az oltárral kapcsolatos törvények (2Móz 20:24-26) hangsúlyos teológiai mondanivalója tehát Isten jelenléte és áldása. Isten már bemutatta, hogy Ő velük volt Egyiptomban is, noha az ott élők nem ismerték el Istennek (2Móz 8:22). Ekkor kijelentette, hogy Izrael népe között lesz.

**Mózes második könyvének középső verse**

A héber szöveg maszoréta széljegyzete szerint Mózes második könyvének középső verse 2Móz 22:27. Ez az igevers az Úr egyik alapvető tulajdonságára, nevezetesen a kegyelmére összpontosít, amit ingyen ad, kegyként/ajándékként ajánl fel az embereknek, nem érdemek szerint. A szövegkörnyezet arra utal, hogyan gondoskodik a szegényekről, ezzel az indoklással: „mert én irgalmas vagyok”. Figyeljük meg, hogy az Úrnak ez az egyetlen tulajdonsága, amely az egész Szentírásban az „Én vagyok” keretében jelenik meg. Vagyis ez Ő, az Ő lénye: az Úr irgalmas. Mózes második könyve négyszer említi ezt az alapvető igazságot: kétszer melléknévként (2Móz 22:27; 34:6) és kétszer igei alakban (2Móz 33:19). Népének pedig olyan irgalmasnak kell lennie, mint amilyen Ő, aki önzetlenül segít a szükségben lévőknek.

**A megtorlás törvénye (2Móz 21:23-25)**

Az úgynevezett lex talionist (megtorlás, a szemet szemért, fogat fogért elvét) gyakran félreértelmezik, és egyesek arra használták és használják, hogy hiteltelenítsék Isten jellemét és az ószövetségi tanításokat. Azt próbálják „bizonyítani”, hogy az Ótestamentum Istene bosszúálló. Ez a gondolat azonban messze áll az igazságtól, a törvény értelmétől és szándékától. A cél az volt, hogy korlátozzák az egyéni megtorlást vagy bosszút, így véve elejét az önbíráskodásnak. Humánus törvény volt ez, a bírák hatáskörébe utalta a különböző esetek elbírálását, amikor testi sértés, károkozás történt. A törvénynek kellett biztosítania, hogy megfelelő (ne pedig túlzott) büntetést/kártérítést szabjanak ki. E szabályozások általában főként anyagi kártérítést jelentettek (lásd pl. 2Móz 21:19, 22, 30, 32, 34-36) vagy a rabszolgaságból való felszabadítást (2Móz 21:26-27), az izraelita közösség védelme és a bűnözés visszaszorítása érdekében.

**Kánaán elfoglalása**

Isten biztosítja az izraelitákat arról, hogy amint a Vörös-tengernél harcolt értük (2Móz 14:13-14, 26-31), azt fogja tenni újra, amikor belépnek az ígéret földjére. Ő maga megy előttük és győzi le ellenségeiket (2Móz 23:20-31). Az isteni „Én” 13-szor jelenik meg e szakasz fordításában, amikor Isten kijelenti, mi mindent fog tenni Izraelért, hogyan képesíti őket arra, hogy birtokba vegyék az új területet: 1) „Íme, én angyalt küldök előtted” (2Móz 23:20); 2) „ellensége leszek ellenségeidnek” (2Móz 23:22a); 3) „szorongatni fogom szorongatóidat” (2Móz 23:22b); 4) „kiirtom őket” (2Móz 23:23); 5) „eltávolítom közületek a bajokat” (2Móz 23:25); 6) „napjaid számát teljessé teszem” (2Móz 23:26); 7) „rettentésemet küldöm előtted” (2Móz 23:27a); 8)  „minden népet megrettentek, amely közé mész” (2Móz 23:27b); 9) „minden ellenségedet megfutamítom előled” (2Móz 23:27c); 10) „darazsat is küldök előtted” (2Móz 23:28); 11) „apránként űzöm ki őket előled” (2Móz 23:30); 12) „kiterjesztem határodat” (2Móz 23:31a, RÚF); „kezedbe adom annak a földnek a lakosait” (2Móz 23:31b).

Isten azt is világosan kijelenti, hogy mit kell tennie népének válaszként, hogy a maga teljességében tapasztalhassák az isteni áldást: 1) „Vigyázz magadra előtte, és hallgass szavára!” (2Móz 23:21) – az angyaléra (aki az Úr Angyala, Jézus Krisztus, az inkarnáció előtti Hírnök (lásd 1Móz 16:7; 2Móz 3:2, 4, 7; 14:19); 2) „ne szegülj ellene” (2Móz 23:21, RÚF); 3) „ne imádd isteneiket [a pogányokét], és ne tiszteld azokat, és ne cselekedjél úgy, ahogy ők cselekednek” (2Móz 23:24); 4) „inkább döntsd le azokat, és tördeld össze bálványaikat” (2Móz 23:24); 5) „ne köss szövetséget se velük, se isteneikkel” (2Móz 23:32); 6) „ne lakjanak földjeiden, hogy vétekbe ne vigyenek téged ellenem” mert bálványimádatuk „vesztedre lenne” (2Móz 23:33).

Az Úr tehát együttérzőn figyelmezteti őket, hogy ne lépjenek szövetségi kapcsolatra a szomszédos népekkel, ne kövessék bálványimádó szertartásaikat, ne imádják isteneiket. Az ilyen kapcsolatok és szokások elszakítanák az élő Istennel, Teremtőjükkel és Megváltójukkal való kapcsolatukat, ami a vesztüket okozná.

#### GYAKORLATI ALKALMAZÁS

1.  Isten eredeti terve az volt, hogy amikor a kürt hosszan zeng, a nép menjen fel a hegyre (2Móz 19:13). Mi történt végül, és miért nem fogadták el az izraeliták ezt a csodálatos meghívást Istentől (lásd pl. 2Móz 19:16b; 20:19; 5Móz 5:5, 25)?

2.  A történet alapján (2Mózes 19) az izraeliták féltek, megrettentek, amikor Isten közvetlenül szólt hozzájuk. Mi a különbség a „jó” félelem és a „rossz” félelem között (2Móz 20:19-21)? Mit jelent az Isten félelmére szólító bibliai tanítás?

3.  Miért fontos, hogy az Úrral való, függőleges irányú kapcsolatunk mindig hasson a vízszintes irányú kapcsolatainkra, amikor dolgozunk az emberekért és gondoskodunk mindazokról, akiknek szükségük van a segítségünkre és tiszteletünkre?

