---
title:  Történet
date: 29/08/2025
---

#### KIADÓS ESŐZÉS - TJIYAPANA TÖRTÉNETE

Andrew McChesney

Tjiyapana nem tudja biztoson, hogy mennyi idős. Nagyjából 82 évesnek gondolja magát. Négy felesége van, és több a gyermeke meg unokája, mint ahányat képes lenne számontartani. Tjiyapana először a szüleitől hallott Istenről, akik a területükre érkező első adventista misszionárius, egy portugál fehér ember igehirdetésére tértek meg. A misszionárius három évtizeddel azelőtt érkezett hozzájuk, mint az első, 1993-ban kapott 13. szombati adomány. „A szüleimtől azt tanultam, hogy Istennek kell adni a dicsőséget, Őt kell imádni – mesélte Tjiyapana. – Én pedig úgy döntöttem, hogy hallgatok a szüleimre.”

Amikor ő lett a falu vezetője, hívatott egy bibliamunkást, aki hetekig tanította őt és a falubelieket a Bibliából. Valami azonban nagyon aggasztotta: azon a nyáron különösen nagy aszály sújtotta a vidéket. A bibliamunkás látta az aggodalmát, és esőért kezdett imádkozni, egy héten át könyörgött az esőért. A második hét elején eleredt az eső, pedig még két hónap volt hátra az esős évszakig. Napközben enyhe záporok öntözték a szikkadt földet, ám esténként, az előadások előtt elállt az eső. Négy hónapig esett így. Örömteli időszak volt ez a himba törzs életében. „Tudtuk, hogy velünk van Isten, Ő gondoskodik rólunk” – mondta Tjiyapana.

Tjiyapana nagyon szeretné, hogy a falujában legyen egy hetednapi adventista imaház, már fel is ajánlott erre egy földterületet, ugyanis a legközelebbi gyülekezet tőlük gyalogosan hétórányi távolságra, egy városban van. Szombatonként jelenleg 30-60 gyerek és felnőtt gyülekezik össze egy fa alatt, énekelnek és hallgatják a bibliai történeteket a bibliamunkástól. A faluban megszűntek a lopások, már nem verekszenek és isznak az emberek. Tjiyapana elmondja, hogy a falu népével együtt még jobban szeretné megismerni Istent. „Megértettük, hogy Isten a saját képmására teremtett bennünket, ezért vágyakozunk utána.”

