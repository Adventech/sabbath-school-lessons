---
title:  Történet
date: 08/08/2025
---

#### HÁLÁSAK VAGYUNK - SIYABONGA TÖRTÉNETE

Andrew McChesney

A szváziföldről származó Siyabonga neve siswati nyelven annyit jelent, hogy „hálásak vagyunk”. A fiú az édesanyja javaslatára iratkozott be a szülővárosától 800 kilométerre lévő Solusi Egyetemre, és többek között ezért is nagyon hálás. Az ott töltött első héten igencsak meglepődött azon, hogy az egyetem hallgatói szombaton gyülekezetbe járnak. „Miért szombaton mentek gyülekezetbe?” – kérdezte. „Az adventistáknál ez a szokás” – volt a válasz.

Siyabonga korábban sem szombaton, sem semelyik más napon nem járt vallási közösségbe, így hát kíváncsiságból elment a többiekkel. A napok múlásával egy másik jelenség is feltűnt neki: itt mintha mindenki folyton imádkozna. A tanárok imádkoznak az órák elején, a diákok az étkezések előtt, meg valójában semmihez nem kezdenek hozzá addig, amíg nem imádkoznak előbb. Ez tetszett neki. Érezte az erőt, érezte a motivációt, érezte Isten közelségét. Hamarosan furdalni kezdte a lelkiismeret a rossz dolgok miatt, amiket korábban tett. Megtérése után hamarosan megkeresztelkedett. A víz hideg volt a keresztelő medencében, de erről azonnal elfeledkezett, amikor a lelkész alámerítette, és új emberként lépett ki a vízből. Siyabonga ma angolt és kommunikációt tanul. Nevéhez illően nagyon hálás mindenért, főként azért, hogy édesanyja a Solusi Egyetemet ajánlotta neki, és mert a rendszeres gyülekezeti élet hatására közel került Istenhez.



