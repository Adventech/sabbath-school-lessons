---
title:  Átkelés A Vörös-Tengeren
date:  02/08/2025
---

### E heti tanulmányunk
2Mózes 12:31-36; 13:1–14:31; 15:1-21; Zsidókhoz 11:22; Jakab 2:17-20; Jelenések 15:2-4

> <p></p>
> „De Mózes így felelt a népnek: Ne féljetek! Álljatok helyt, és meglátjátok, hogyan szabadít meg ma az ÚR benneteket! Mert ahogyan ma látjátok az egyiptomiakat, úgy soha többé nem fogjátok látni őket. Az ÚR harcol értetek, ti pedig maradjatok veszteg” (2Móz 14:13-14, HUNB)!

A kivonulás volt Isten ószövetségi népének legdrámaibb és legdicsőségesebb tapasztalata. Ez az esemény példa arra, hogyan mért Isten vereséget a héberek ellenségeire és vitte be az izraelitákat diadalmasan az ígéret földjére, ugyanakkor ez a Krisztusban nyert megváltás és üdvösség szimbóluma is.

Emberi szempontból nézve Izrael népe kétségbeejtő, sőt reménytelen helyzetben volt – amiből képtelenek lettek volna maguktól szabadulni. Csakis Isten menthette meg őket. Ugyanez igaz ránk nézve is a bűn tekintetében: ha csak magunkra számíthatnánk, reménytelen volna a helyzetünk. Nekünk még a kivonulás történeténél is drámaibb megoldásra van szükségünk – amit meg is kaptunk! A megoldás Krisztus keresztje és amit Ő azon mindannyiunkért végbevitt.

Szívfacsaró és elképesztő események történtek attól kezdve, amit 2Mózes 12. fejezete említ, hogy Izrael elindult Gósen földjéről, amíg 2Mózes 15. fejezetében nagy örömmel énekelték Mózes énekét. Isten csodái, jelei és szabadító tettei csúcspontra értek.

Ám még ezek sem foghatók ahhoz, amit Krisztus tett értünk a kereszten, aminek a kivonulás drámája pusztán előképe volt.

---

#### Ellen G. White idézetek

A héberek a tenger mellett táboroztak, melynek habjai látszólag áthatolhatatlan akadályt jelentettek, míg dél felé vad, sziklás hegység zárta el az útjukat. Hirtelen fényes fegyverek csillogását és feléjük közeledő harci szekereket pillantottak meg a távolban – egy hatalmas hadsereg előőrseit. Lassan láthatóvá vált a közeledő egyiptomi sereg. Félelem szállta meg Izrael szívét. Egyesek az Úrhoz kiáltottak, de legtöbbjük Mózes köré sereglett ilyen szemrehányásokkal: „Hát nincsenek-e sírok Egyiptomban, hogy ide hoztál bennünket a pusztába meghalni? Mit cselekedtél velünk, hogy kihoztál bennünket Egyiptomból? Nem ez volt-é a szó, amit szóltunk hozzád Egyiptomban mondván: Hagyj békét nekünk, hadd szolgáljunk az egyiptombelieknek, mert jobb lett volna szolgálnunk az egyiptombelieknek, hogynem mint a pusztában halnunk meg.” (2Móz 14:11–12)

Mózest nagyon bántotta, hogy népe annak ellenére ennyire kicsinyhitű, hogy ismételten tanúja volt Isten hatalma megnyilvánulásának az érdekükben. Hogyan okolhatja őt a nép helyzetük veszélyeiért, nehézségeiért, amikor ő csak Isten kifejezett parancsát követte? Igaz ugyan, hogy mennyei beavatkozás nélkül semmiképpen sem menekülhetnek meg; de mivel az isteni rendelkezéseknek engedelmeskedve jutottak jelenlegi helyzetükbe, Mózes nem félt a következményektől. Nyugodt, biztató válasszal fordult a néphez: „Ne féljetek, megálljatok, és nézzétek az Úr szabadítását, amelyet ma cselekszik veletek. Mert amely egyiptombelieket ma láttok, azokat soha nem látjátok többet. Az Úr hadakozik érettetek, ti pedig veszteg legyetek.” (2Móz 14:13–14)

Nem volt könnyű Izrael seregeit az Úr színe előtt várakoztatni. Fegyelem és önuralom hiányában erőszakossá váltak, és észszerűtlenül viselkedtek. Azt hitték, hogy újból elnyomóik kezébe kerülnek, és elkeseredésük, siránkozásuk nem ismert határt. A csodálatos felhőoszlopot követték idáig, mint Isten jelenlétének előrehaladásra szólító jelét, most azonban azt kérdezgették egymástól: vajon nem valamilyen nagy szerencsétlenséget jelentett-e az őket kísérő sötét felhő, hiszen nem az vezette-e őket a hegynek arra az oldalára, amelyről most már lehetetlen elmenekülniük? Elvakultságukban a szerencsétlenség előhírnökét látták Isten angyalában.

De most, amikor az egyiptomi sereg könnyű zsákmányra számítva megközelítette őket, a felhőoszlop félelmetes fenséggel felemelkedett, átvonult az izraeliták felett, majd leereszkedett közéjük és az egyiptomi sereg közé. Sötét fal magaslott az üldözött és üldözője között. Az egyiptomiak nem láthatták az izraeliták táborát, és kénytelenek voltak megállni. De ahogy egyre nőtt az éjjeli sötétség, a felhőfal fényforrásul szolgált a hébereknek, nappali világosságot árasztva az egész táborra. – Pátriárkák és próféták, 283–284. o.