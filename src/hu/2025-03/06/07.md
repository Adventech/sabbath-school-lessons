---
title:  További tanulmányozásra
date:  08/08/2025
---

Ellen G. White: Pátriárkák és próféták. Budapest, 1993, Advent Kiadó, „Kivonulás” c. fejezete, 237-245. o.

Isten az izraeliták mellett állt, még ha kevés volt is a hitük. Tanítani és vezetni akarta őket arra, hogyan gondolkozzanak és viselkedjenek választott népeként. Isten türelmesen olyan helyre vezette őket, ahol kevesebb nehézséggel kell megbirkózniuk. Ellen G. White így magyarázza: „Az izraelitáknak nagyon kevés ismeretük volt Istenről, és benne való hitük is nagyon gyenge volt, és így minden bizonnyal elvesztették volna bátorságukat. Nem voltak felfegyverkezve és nem szoktak hozzá a háborúskodáshoz. A hosszantartó rabszolgaság bátortalanná tette őket és kiölte belőlük a harcias szellemet, ezenkívül az is megnehezítette helyzetüket, hogy feleségeik, gyermekeik, nyájaik és csordáik is velük voltak. Isten azzal, hogy a Vörös-tenger felé vezető úton vitte őket, tulajdonképpen nemcsak az ítélet, hanem a könyörület uraként is kijelentette magát” (i. m. 238. o.). „Istennek a történelemben végbevitt szabadító tette arról biztosít, hogy nem kell félnünk a jövőtől. Az utolsó szakasz fókuszába a későbbiekben fellépő ellenségek kerülnek, akikkel a nép Kánaán elfoglalásakor találkozik. Isten karjának »hatalmától elnémulnak mint a kő« (2Móz 15:16). Lehetetlennek tűnő helyzetekkel szembesülve, amikor aggodalom tölt el, és nem tudjuk, merre forduljunk, bizonyosságot találhatunk »Mózes énekében«, ami egy hatalmas eseménynek állít emléket Isten népe történelméből” (Andrews Bible Commentary. „Exodus”, Berrien Springs, MI, 2020, Andrews University Press, 214. o.).

**Beszélgessünk róla!**

`1) Miért találjuk magunkat mi is sokszor hasonló helyzetben, mint a héberek az Egyiptomból való elképesztő szabadulás után, de még a Vörös-tenger eseményei előtt? Vagyis Isten jóságának és hatalmának oly sok bizonysága után is miért esünk könnyen kishitűségbe?`

`2) Miért vette a fáraó üldözőbe az izraelitákat az elsőszülöttek halála után is? Ezek szerint miért annyira veszélyes, ha megkeményedünk a bűnben?`

`3) Időnként mind szembesülünk hatalmas megpróbáltatásokkal, de azért voltak/vannak igen jó időszakaink, amikor semmi rossz nem történik velünk és a szeretteinkkel. Miért fontos tudatosítani magunkban, hogy ez Isten kegyelmének, védelmének a bizonysága, hiszen még „ellenséges” területen élünk? Amikor jól megy a sorunk, miért nem szabad tehát megfeledkezni arról, hogy áldjuk Istent (nem is tudjuk, mennyi mindentől védett meg)?`

---

#### Ellen G. White idézetek

Bizonyságtételek a gyülekezeteknek, 4. köt., „Menjetek előre!” című fejezet (20–27. o.).