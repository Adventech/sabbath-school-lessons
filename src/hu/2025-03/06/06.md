---
title:  Mózes És Mirjám Éneke
date:  07/08/2025
---

Az egész egyiptomi sereg odaveszett, senki, még a fáraó sem maradt életben (lásd Zsolt 136:15). Döbbenetes vereség volt ez az egyiptomiakra nézve, Isten népének pedig hatalmas diadal. Nem is csoda, hogy a történelmük során a zsidók mindvégig, egészen a mai napig elbeszélik ennek eseményeit.

`Olvassuk el 2Móz 15:1-21 verseit! Miről szól Mózes éneke?`

Ez az ének az Urat dicséri, aki hatalmas harcos, legyőzte népe ellenségeit. Mózes hosszasan fejtegeti ezt a témát, hangsúlyozva, hogy Isten, az Úr az erőssége, éneke, szabadítója. Nincs hozzá fogható, „Kicsoda olyan felséges, mint te, szentségedben, félelemmel dicsérendő és csodatévő” (2Móz 15:11, ÚRK)?

Mózes éneke csak Istenről szól, arról, hogy ki Ő és mit tesz. Mózes magasztalja, dicséri és csodálja az Urat népéért végbevitt hatalmas tetteiért. Irántunk való jósága természetes módon ébreszt hálát és tiszteletet. A tartalmas lelki élet előfeltétele, hogy értékeljük szeretetét. Mózes különösen kiemeli Isten állhatatos szeretetét, dicsőíti az Urat, mert megszabadított népét egészen szent lakóhelyükig vezetni fogja. Megjövendöli, hogy Isten megalapítja szentélyét öröksége hegyén (2Móz 15:17), ami Sionra és a jeruzsálemi templomra mutat előre.

Jel 15:2-4 versében a megváltottak Mózes és a Bárány énekét éneklik. El tudjuk képzelni, miként hangzik majd a mennyben Isten dicsérete hatalmas, csodálatos tetteiért, azért, mert Ő igaz, igazságosan ítél, igazságosan cselekszik és szent?

Figyeljük meg az ének utolsó sorát: „mert a népek eljönnek mind, és leborulnak előtted, mert nyilvánvalóvá lettek igazságos ítéleteid” (Jel 15:4, HUNB). Erre akkor kerül sor, amikor nyilvánvalóvá lesz Isten minden ítélete – különösen azok, amelyeket az évezredeken át büntetlenül maradt gonoszságok és elnyomás felett hozott meg. A nemzetek megváltottai dicsőíteni fogják az Urat ítéleteiért.

`Immanuel Kant úgy fogalmazott, hogy ha Isten igazságos, lennie kell valamilyen túlvilágnak. Miért igaz nagyon is ez a kijelentés? Hogyan tanulhatunk meg bízni abban, hogy egyszer valóban sor kerül a már oly rég hiányzó igazságtételre? Hogyan találunk vigaszt ebben a reménységben?`

---

#### Ellen G. White idézetek

A hajnal világosságában Isten megmutatta Izrael sokaságának mindazt, ami megmaradt hatalmas ellenségük hadaiból – a páncélba öltözött holttesteket a partra vetette a víz. A legrettenetesebb veszélyből egyetlen éjszaka tökéletes szabadulást hozott Izrael számára. A harchoz nem szokott rabszolgák hatalmas, de tehetetlen tömege – az asszonyok és a gyermekek, a szarvasmarhák, előttük a tenger, és mögöttük Egyiptom előrenyomuló, hatalmas hadserege – meglátta a vízen átvezető megnyílt ösvényt, és a remélt diadal pillanatában legyőzött ellenségüket. Egyedül Jahve hozta el számukra a szabadulást, és ezért szívük most hálával és hittel fordult felé. Érzelmüket csak Istent dicsérő énekben tudták kifejezni. Az Úr Lelke megnyugodott Mózesen, és ő a hálaadás diadalmas himnuszára tanította meg népét, amelyet a legkorábbi idők legfenségesebb himnuszaként ismer az emberiség: „Éneklek az Úrnak, mert fenséges Ő, lovat lovasával tengerbe vetett.” – Pátriárkák és próféták, 287–288. o.

Isten Lelke nyugodott meg Mózesen, és ő a hálaadás diadalmas himnuszára tanította meg népét, amelyet a legkorábbi idők legfenségesebb himnuszaként ismer az emberiség. […]

Nem csak a zsidóké volt ez az ének. Rámutatott a feddhetetlenség összes ellenségének pusztulására, Isten Izraelének végső győzelmére. Pátmosz szigetén a próféta látta az „üvegtengert tűzzel elegyítve, és azokat, akik diadalmasok… látám állani az üvegtenger mellett, akiknek kezében valának az Istennek hárfái. És énekelik vala Mózesnek, az Isten szolgájának énekét és a Báránynak énekét.” (Jel 15:2–3) […]

Lelkünket Isten megszabadította a bűn rabságából, és nagyobb szabadulást vitt véghez érdekünkben, mint annak idején a Vörös-tengeren átkelő zsidókkal. A héberek seregeihez hasonlóan nekünk is dicsőítenünk kellene az Urat teljes szívvel, lélekkel és hangunkkal „az ő csodadolgaiért”. Akik Isten irgalmának nagy műveiről elmélkednek, de nem feledkeznek meg apró ajándékairól sem, felövezik derekukra az öröm övét, és szívük az Úrnak zeng éneket. Szüntelenül hálát kellene adnunk az Úr mindennapi áldásairért, de különösen a többi áldásért: Jézus haláláért, ami boldogságot és mennyet hozott el számunkra. – Conflict and Courage, 93. o.

Az egyiptomiak túlságosan merészen indultak el azon az úton, amelyet Isten a népe számára készített elő, de az Úr angyalai megakadályozták a harci szekerek előretörését. Az egyiptomiak nyugtalankodtak, mert lassan haladtak, és pánik uralkodott el rajtuk. Eszükbe jutottak a csapások, melyeket a héberek Istene küldött rájuk Egyiptomban, hogy rákényszerítse a fáraót az izraeliták elbocsátására, és most attól féltek, hogy mindannyian a héberek kezébe esnek. Elismerték, hogy Isten küzd Izraelért, ezért halálra rémültek, és megfordultak, hogy elmeneküljenek, amikor „szóla az Úr Mózesnek: Nyújtsd ki kezedet a tengerre, hogy a vizek térjenek vissza az egyiptombeliekre, az ő szekereikre s lovasaikra. És kinyújtá Mózes az ő kezét a tengerre, és reggel felé visszatére a tenger az ő előbbi állapotára; az egyiptombeliek pedig eleibefutnak vala, és az Úr beleveszté az egyiptomiakat a tenger közepébe. Visszatérének tehát a vizek, és elboríták a szekereket és a lovasokat, a fáraónak minden seregét, melyek utánuk bementek vala a tengerbe; egy sem marada meg közülük, de Izrael fiai szárazon menének át a tenger közepén; a vizek pedig kőfal gyanánt valának nékik jobb és bal kezük felől. És megszabadítá az Úr azon a napon Izraelt az egyiptombeliek kezéből; és látá Izrael a megholt egyiptombelieket a tenger partján, és látá Izrael azt a nagy dolgot, amelyet cselekedék az Úr Egyiptomban: félé azért a nép az Urat, és hívének az Úrnak és Mózesnek, az ő szolgájának.”

Amikor a zsidók látták, hogy milyen csoda folytán pusztította el Isten az egyiptomiakat, hála és dicsőítő éneklésbe kezdtek. Mózes testvére, Mirjám hálaénekre vezette az asszonyok kórusát. – Spiritual Gifts, 3. köt., 235–236. o.