---
title: Tanítói melléklet
date: 08/08/2025
---

### Átkelés a Vörös-tengeren

#### Áttekintés

**Kulcsszöveg: 5Mózes 14:13-14, 30-31**

**Alapigék:  5Móz 12:31–15:21**

**Bevezetés**

Izrael népe történelmében az Egyiptomból való kivonulás a legbámulatosabb ószövetségi történet, amelynek során Isten rendkívül látványos módon lépett közbe. Miután az izraeliták elfogyasztották a páskabárányt, készen álltak az Egyiptomból való távozásra. A fáraó végül beleegyezését adta. Fájdalmában parancsot adott Mózesnek és Áronnak, hogy menjenek és imádják az Istenüket. Mindenki mehetett: férfiak, nők, gyerekek, valamint a csordáik és nyájaik is. Korábban Mózes nem volt hajlandó elfogadni, hogy ne teljes családként és az állataikkal távozzanak. Ezen kívül Isten még ellátmányról is gondoskodott népe számára: nem üres kézzel hagyták el Egyiptomot.

Az egyiptomiak könyörögtek az izraelitáknak, hogy menjenek el az országból. Odaadtak nekik mindent, amit kértek: ezüstöt, aranyat, ruhaneműt, ahogy Mózes utasította őket.

Ezek a vagyontárgyak kárpótlásul szolgáltak az igazságtalanul visszatartott munkabér helyett. Később az izraeliták választás elé kerültek e javak felhasználását illetően: felajánlhatják a vásznakat, drága díszeket, aranyat, ezüstöt és egyéb fémeket a szent sátor építésére (2Móz 25:1-7), vagy Áronnak adják az aranyat, hogy elkészítse az aranyborjút (2Móz 32:1-2).

A kivonulás témáját emeli ki a szöveg már a történet elején (2Móz 12:37-41), menet közben (2Móz 13:21-22), majd a befejezésnél is, ezzel a következtetéssel: „Így szabadította meg az ÚR azon a napon Izráelt” (2Móz 14:30-31).

#### Kommentár

**Történelmi háttér**

Hogy megértsük 2Mózes 12 történelmi hátterét, vegyük figyelembe az alábbi két pontot:

A.  430 évnyi egyiptomi tartózkodás után Izrael szabadon távozhatott az ígéret földjére. 2Móz 12:41 versében kétszer fordul elő a héber vajjöhi szó [„ez történt”, „ez volt”]. Ez hangsúlyozza a pontos időtartamot: „Éppen azon a napon jött ki”. Először csak József élt Egyiptomban, majd Jákób egész családja. Kezdetben hetvenen voltak (2Móz 1:5), a kivonulás idejére „csupán férfiak mintegy hatszázezren… a gyermekeken kívül” (2Móz 12:37; vö. 38:26), ami azt jelenti, hogy mintegy 2 milliós tábor vonult ki Egyiptomból. Mózes, aki bizonyára kapott katonai stratégiai kiképzést a fáraó palotájában, tudta, hogyan szervezze meg egy ekkora tömeg mozgását. A Biblia szövege említi, hogy „seregeik szerint” vonultak ki Egyiptomból (2Móz 12:51; vö. 6:26; 7:4; 12:17, 41), ami katonai egységeket, zászlóaljakat jelent. A kivonulás jól szervezetten történt, de egy karaván csak olyan sebességgel tud haladni, mint a „leggyengébb” tagjai, akik általában a gyerekek, az idősebbek, a nyájak és a csordák.

B.  A kivonulás valószínűleg Kr. e. 1450 márciusában történt, a konzervatív teológusok számításai szerint, ami azt jelenti, hogy a 430 év Kr. e. 1880-ig nyúlik vissza. Hogyan értsük ezt az időintervallumot? Két nézet létezik: 1) a 430 évet József idejétől a kivonulásig számolják, illetve 2) a 430 évet Ábrahámtól kezdve számolják a kivonulásig (bővebben: The SDA Bible Commentary. 1. köt. 183-187., 313-315. és 557. o.).

**Ne féljetek, álljatok helyt! És meglátjátok az ÚR szabadítását!**

Az izraeliták be voltak kerítve: előttük a Vörös-tenger, egyik oldalon a hegyek, mögöttük pedig a fáraó jól képzett, hatalmas hadserege (Ellen G. White: Pátriárkák és próféták. Budapest, 1993, Advent Kiadó, „A kivonulás” c. fejezete, 237-245. o.). Ebből a helyzetből emberileg nézve lehetetlen volt a menekülés. A nép reszketett a félelemtől. Nem csoda, hogy Isten így bátorította őket Mózes által: „Ne féljetek, álljatok helyt [az Úrba vetett bizalmatokban]! És meglátjátok az ÚR szabadítását” (2Móz 14:13). Természetünktől fogva nem tudjuk, mit jelent nyugodtan várni Isten közbeavatkozására. Küzdeni akarunk, amikor csendben kellene várni az Úrra, majd az Ő kegyelme és hatalma által tovább haladni.

A levegőben bizonyára vágni lehetett a feszültséget. Hogyan fog reagálni a nép? Az események ettől kezdve hihetetlen fordulatot vettek: Isten azt a parancsot adta, hogy induljanak el. A felhőoszlop, ami Isten láthatatlan jelenlétét jelképezte, átvonult a menetoszlop elejéről a végére, „az egyiptomiak tábora és Izráel tábora közé” (2Móz 14:20). Mózes felemelte a botját. Keleti szél támadt, kettéválasztotta a vizet, és száraz út mutatkozott. Izrael átment a tenger vízfalai között. Az egyiptomiak megpróbálták utolérni őket, ám miután az izraeliták biztonságban átértek a Vörös-tenger túlsó partjára, az Úr összezavarta az egyiptomiak seregét, mindenki a vízbe fulladt. Így tapasztalták Isten különleges győzelmét.

Egyiptom azok jelképe, akik szembeszegülnek Istennel és elutasítják Őt. Az egyiptomiak két területen is kudarcot vallottak: 1) makacsul elutasították az élő Istent; 2) el akarták fogni és újra rabszolgaságba akarták kényszeríteni az izraelitákat. A kapzsiság és az erőszak pusztulásba vitte őket. Óriási a különbség aközött, hogy az emberek az Urat szolgálták, aki kegyelmet, szabadságot és megváltást hozott nekik, vagy a fáraót, ami vak engedelmességhez, szörnyű parancsokhoz, szolgasághoz és végül halálhoz vezetett.

**Az Úr megszabadít**

Mózes második könyvének középpontjában ez a kulcskifejezés áll: „Így szabadította meg az ÚR Izráelt” (2Móz 14:30). Teológiai értelemben ez a mágnese, lényege és forrása az egész könyvnek. Minden ebből ered és ide tér vissza. Mózes második könyvében ez az egyetlen hely, ahol e mondat szerepel. A szabadítás az Úrtól jön. A nagyon gazdag teológiai jelentéstartalmú héber szó, a  jása‘ („megment”, „megsegít”, „megszabadít”) megjelenik Jézus nevében (valamint Józsué és Ézsaiás nevében is). Azt fejezi ki, hogy „az Úr megszabadít” (lásd Mt 1:21). Isten megmentette az összes izraelitát, senki sem veszett el közülük, a fáraó seregéből viszont „egy sem maradt meg” (2Móz 14:28), mindnyájan belevesztek a Vörös-tengerbe. Az Úr győzelme teljes volt.

Az izraeliták istenfélelemmel és az Úrba vetett bizalommal válaszoltak e hatalmas szabadításra (2Móz 14:31). A szöveg megemlíti, hogy ez a pozitív válasz akkor született, amikor látták, milyen mérhetetlen hatalommal lép fel Isten az egyiptomiak ellen. A fáraó és seregének célja valószínűleg az volt, hogy megtorlásként sok izraelitát megöljenek, a többieket pedig újra keserű rabságba vigyék. A dolgok végkimenetele azonban Isten szeretetteljes és igazságos beavatkozásának köszönhetően egészen más lett. Izrael dicsőítette Istent, háláját énekben fejezve ki.

**Mózes és Mirjám éneke**

A kivonulás csodájának tetőpontján Mózes megszervezte, hogy az izraeliták gazdag jelképrendszerű, különleges énekkel adjanak dicsőséget az Úrnak (ennek hátterét 2Móz 15:19 fogalmazza meg). Mózes és Mirjám éneke a győzelem és hála éneke. Az Urat hatalmas hősként mutatja be. Ez mindent megkoronázó kifejezés: „Az ÚR uralkodik örökkön-örökké” (2Móz 15:1-2), mivel Ő a felmagasztalt, örök Király. Mózes kijelenti, hogy Ő az erőssége, éneke, szabadítása és Istene, ezért dicséri és magasztalja (2Móz 15:1-2). Senki sem hasonlítható hozzá: szentségében „félelemmel dicsérendő és csodatévő” (2Móz 15:11). Mózes megszólítja az Urat, magasztalja Őt: „Felséged nagyságával söpröd el támadóidat” (2Móz 15:7). „Hűségesen terelgeted e megváltott népet, erőddel vezeted őt szent hajlékodba” (2Móz 15:13, RÚF). A hely, amire 2Móz 15:17 utal a „szentély”, ami „örökséged hegyén” áll. Ez a költemény prófétai ének, ami a jeruzsálemi templom képét vetíti előre.

Az éneknek hét tematikus szakasza van: 1) 1-3. vers: az Úr dicsőítése; 2) 4-5. vers: az Úr győzelme a fáraó felett; 3) 6-7. vers: az Úr dicső nagysága; 4) 8-10. vers: az Úr hatalma és ítélete; 5) 11. vers: az Úr egyedi volta; 6) 12-16a vers: az Úr szeretete, szabadítás az ellenségtől; 7) 16b-18. vers: az Úr a Király, aki nyugalmat és békét ad népének az ígéret földjén. 2Móz 15:6, 11, 16 verseiben két kifejezés mindig ismétlődik a hangsúly miatt. A költemény 1Mózes 1 teremtési beszámolóját visszhangozza, így jelzi az új kezdetet Isten népe számára, Izrael felszabadított nemzetének létrejöttét.

Mirjámot prófétanőnek tartották. Rövid éneke (2Móz 15:21) ismétli Mózes énekének több motívumát (2Móz 15:1). Egy fontos részlet azonban különbözik. Mirjám empatikus módon minden nőt énekelni hívott (felszólító mód) az Úrnak, dobokkal kísérve a hálaéneket. Szíve túlcsordult a hálától, és másokat is arra hívott, hogy osztozzanak ebben az érzésben. Valószínűleg mindnyájan énekelték az egész éneket, amit az írott beszámolóban bizonyára lerövidítettek, és az első sorok szolgáltak címként.

Az üvegtengernél a megváltottak Mózes és a Bárány énekét fogják énekelni (Jel 15:2-4). Ez a szabadítás és a győzelem éneke, Isten szeretetét, igazságát és hatalmát tükrözi.

Az Újszövetségben Pál apostol a Vörös-tenger hullámai közötti átkelést Izrael Krisztusban való keresztségének metaforájaként használta (lásd 1Kor 10:2).



**GYAKORLATI ALKALMAZÁS**

1.  Az Úrban és ígéreteiben bízni gyakran bonyolult, különösen veszélyes élethelyzetekben, amikor nem látható a segítség és nem is érkezik azonnal. Mit jelent „csendben várni” Isten szabadítására?

2.  Az Úr megparancsolta Mózesnek, hogy ne csak imádkozzon, hanem induljon előre. Vajon Isten minden élethelyzetben harcol értünk, vagy várja, hogy vezetésére válaszul konkrét lépéseket tegyünk? Honnan tudjuk, mikor várakozzunk és mikor kezdjünk cselekedni?

3.  Miért kell Istennek gyakran emlékeztetnie és bátorítania bennünket a „Ne félj!” paranccsal? Miért csüggedünk el olyan könnyen?

4.  Hogyan arathatott győzelmet az Úr a fáraó és serege megsemmisítésével? Mi az Isten dicsősége? Honnan tudhatták az egyiptomiak, hogy az Úr Isten jelen volt a földjüket sújtó csapások közepette?

