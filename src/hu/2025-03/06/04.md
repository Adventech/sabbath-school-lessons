---
title:  Átkelés A Vörös-Tengeren
date:  05/08/2025
---

`Olvassuk el 2Móz 13:17–14:12 szakaszát! Hogyan vezette Isten az izraelitákat, amikor kivonultak Egyiptomból? Mi történt utána?`

Isten Mózesnek adott utasításait követve az izraeliták jól szervezett hadseregként hagyták el Egyiptomot. A héber cábá’ és makhaneh kifejezések is ezt bizonyítják, vagyis „hadsereg”, „hadosztály”, „tábor” és „seregek” (2Móz 6:26; 7:4; 12:17, 41, 51; 14:19-20; vö. 13:18). A tábort szakaszokra osztották fel, és úgy meneteltek, mint egy hadsereg. A későbbiekben Bálám látta Moáb hegyeiről „Izraelt törzsenként táborozni” (4Móz 24:2, ÚRK).

„Mózes elvitte magával József tetemét is” (2Móz 13:19, ÚRK). Nagyon fontos részlete ez a szövegnek, ami rámutat, hogy beteljesedett Isten ígérete, amiben József hitt. Ő soha nem feledkezett meg az ígéret földjéről, noha Egyiptomban gazdagságban, kiváltságok között élt. Azt kérte, hogy a csontjait majd vigyék el Kánaán földjére (1Móz 50:24-25). Hitte, hogy az Úr biztosan meglátogatja Izrael népét Egyiptomban, és visszaviszi őket arra a földre, amint azt megígérte nekik (Zsid 11:22). Amikor Izrael megérkezett Kánaánba, József csontjait „Sikemben temették el” (Józs 24:32, ÚRK).

A felhő- és tűzoszlop annak volt a látható jele, hogy Isten jelen van a népe között. Az Úr a felhőben lakozott és onnan is szólt hozzájuk (2Móz 14:24; 4Móz 12:5-6).

Majd a fáraó megmutatta, hogy mi lakik a szívében valójában. Nem tért meg, nem volt igazi a bűnbánata. Csak színjáték volt, amikor Isten áldását kérte, azzal talán önmagát is áltatta. Szólította a katonáit, és üldözőbe vették a szökött rabszolgákat. Mennyire elvakította a bűn ezt az embert! Amikor a nép látta, hogy közeleg a fáraó serege, olyan érzéseknek adtak hangot, azt mondták, amit a későbbiekben nemegyszer elismételtek: „Hát nincsenek Egyiptomban sírok, hogy ide, a pusztába hoztál minket meghalni? Mit cselekedtél velünk, hogy kihoztál minket Egyiptomból” (2Móz 14:11, ÚRK)? Vagyis, noha látták Isten hatalmának drámai megnyilvánulásait, mint például amikor az ő elsőszülötteik megmenekültek, még mindig megdöbbentő volt a hitetlenségük.

`Idézz fel egy esetet, amikor igen nehéz helyzetbe kerültél! Mi volt az első reakciód? Hittél Istenben, vagy erőt vett rajtad a hitetlenség? Milyen tanulságokat szűrhetsz le abból az esetből, ami legközelebb segíthet (mert biztosan lesz még hasonló dolog)?`

---

#### Ellen G. White idézetek

A zsoltáríró mikor megemlékezik Izraelnek a tengeren való átkeléséről, így énekel: „Utad a tengeren volt, és ösvényed a nagy vizeken; és nyomaid nem látszottak meg. Vezetted mint nyájat a te népedet Mózesnek és Áronnak kezével.” (Zsolt 77:20–21) Amikor Mózes kinyújtotta botját, a víz kettévált, és Izrael bement a tenger kettévált vize közé. Száraz mederben mentek, mivel a vizek falként álltak mindkét oldalon. Isten tűzoszlopából világosság vetült a tajtékosan feltornyosuló hullámokra, és megvilágította az utat, amit hatalmas barázdaként vágott a tenger vizén át, és a távolabbi túlsó part homályában veszett el.

„Az egyiptombeliek pedig utánuk nyomulának, és bemenének a fá­raó minden lovai, szekerei és lovasai a tenger közepébe. És lőn hajnalkor, rátekinte az Úr az egyiptombeliek táborára a tűz- és felhőoszlopból, és megzavará az egyiptombeliek táborát.” (2Móz 14:23–24) A titokzatos felhő tűzoszloppá változott a megdöbbent egyiptomiak szeme láttára. Mennydörgések visszhangzottak, és villámok cikáztak. „A felhők vizet ömlesztének; megzendülének a fellegek, és a te nyilaid széjjelfutkostanak. Mennydörgésed zúgott a forgószélben; villámlásaid meg­világosították a mindenséget; megrázkódott és megindult a föld.” (Zsolt 77:18–19)

Zavar és rémület szállta meg az egyiptomiakat. Az elemek haragos tombolása közben, amelyben a haragvó Isten hangját hallották meg, igyekeztek kimenekülni az elhagyott partra. Mózes azonban ismét kinyújtotta a botját, és a feltornyosult vizek zúgva, tajtékozva és prédára sóvárogva csapódtak össze az egyiptomi hadsereg fölött, és elnyelték őket a tenger fekete mélységei. – Pátriárkák és próféták, 287. o.

Isten hatalmas jelek és csodák által hozta ki választott népét Egyiptomból. Szabadulásuk érdekében egy egész országot tett pusztává csapások által, és halált hozott az egyiptomiak elsőszülötteire. Utat nyitott a Vörös-tengeren, felhő- és tűzoszlopban állt népe és az Izraelt üldöző fáraó seregei, lovasai közé, parancsára pedig a tenger vize elnyelte az egyiptomi sereget, miközben Izrael győzedelmes dicsőítő éneket énekelt az Úrnak. – Signs of the Times, 1896. február 27.