---
title:  Történet
date: 11/07/2025
---

#### A DÜHÖS APA - TÁNYA TÖRTÉNETE

Andrew McChesney

Tánya apja nagyon dühös lett, amikor megtalálta lánya keresztségi emléklapját a zimbabwei Bulawayoban. Tánya Bibliája a fésülködőszekrényen volt, az emléklap pedig alatta. Az apa az oklevelet apró fecnikre tépte, majd fenyegetni kezdte a lányát, hogy nagyon megveri. Tánya sírva fogadkozott, hogy nem megy többet a gyülekezetbe. Édesanyja beszaladt a kiabálásra, és könyörgött a férjének, hogy engedje el gyülekezetbe Tányát. Az apa végül nem ütötte meg a lányát, de elment otthonról, és két napig haza sem tért. Miután végül hazament, nem árulta el senkinek, hol járt.

Tánya nagymamája hetednapi adventista volt, és a lány vele járt a gyülekezetbe. Nagyon szeretett oda menni, el sem tudta képzelni az életét enélkül. A nagymama egy évvel korábban meghalt, ezért Tányának a szüleihez kellett költöznie. Ekkor kezdődtek a nehézségek. Tánya apja hivatásos rögbijátékos volt, és Tánya csak olyankor mehetett el a gyülekezetbe, amikor az apjának meccse volt. Az után a bizonyos nap után viszont egyáltalán nem mehetett. Az apja úgy szervezte a hétvégi programokat, hogy mindig otthon legyen, és egész szombaton dolgoztatta a lányát. Három hónap telt el így. Tánya végig imádkozta ezeket a hónapokat. Szeretett volna újra gyülekezetbe járni. Az egyik szombat reggelen az édesanyja bement hozzá, és ezt mondta: „Egyszerűen mondd apádnak, hogy elmész a gyülekezetbe, és figyeld, mit válaszol.” Tánya összeszedte a bátorságát, az apja elé állt és kijelentette, hogy gyülekezetbe megy. Az apa egyszerűen biccentett, és azt mondta: „Rendben.”

Tánya szinte röpült a gyülekezetbe, annyira boldog volt! Ennek már egy éve, és a lány azóta is akadálytalanul járhat a gyülekezetbe. Új imakérése van: a szüleiért imádkozik, hogy ők is vele tartsanak.

* Tánya neve álnév. Az ő és családja védelme érdekében nem közöljük sem a valódi nevét, sem a fotóját.

