---
title:  Az Úr Angyala
date:  07/07/2025
---

Az „Úr angyala” megjelent Mózesnek „tűznek lángjában egy csipkebokor közepéből” (2Móz 3:2). Maga az Úr Jézus szólt Mózeshez „a csipkebokorból” (2Móz 3:4).

Ne csodálkozzunk, hogy „az Úr angyala” cím Jézus Krisztusra vonatkozik! Az angyal szó egyszerűen azt jelenti: „küldött” (héberül male’ák), és mindig a szövegkörnyezet határozza meg, hogy embert vagy Istent kell-e érteni az angyal alatt (lásd Mal 3:1). Több példa van arra a Bibliában, hogy „az Úr angyala” isteni személyre utal (lásd pl. 1Móz 22:11, 15-18; 31:3, 11, 13; Bír 2:1-2; 6:11-22; Zak 3:1-2). Az Úr angyala nem csupán az Úr nevében szól, hanem Ő maga az Úr. Jézus Isten küldötte, aki az Atya Igéjét közli velünk.

`Olvassuk el 2Móz 3:7-12 szakaszát! Hogyan mondta el Isten Mózesnek, hogy miért akart közbelépni az egyiptomi szolgaságban élő izraeliták érdekében?`

A nyomorúság és a kiáltás szavak érzékeltetik Isten népének egyiptomi szenvedéseit. Isten hallotta a kiáltásaikat és odafigyelt rájuk (2Móz 2:23-25). Azt mondta róluk, hogy „az én népem” (2Móz 3:7), tehát már a Sínai és a szövetség életbe léptetése előtt az Ő népe voltak. Azt akarta, hogy Kánaán földjén lakozzanak jólétben (amennyiben engedelmeskednek), ahogy atyáiknak ígérte.

Isten elmondta Mózesnek, hogy konkrét feladattal küldi a fáraóhoz: „Most azért eredj, elküldelek téged a Fáraóhoz és hozd ki az én népemet, az Izráel fiait Egyiptomból” (2Móz 3:10). Itt is úgy utalt rájuk, hogy „az én népem”.

Micsoda feladatot bízott Isten a szolgájára! Mózes azonban egy kérdéssel felelt: „Kicsoda vagyok én” (2Móz 3:11)? Vagyis amint kezdte felfogni annak a jelentőségét, ami történni fog és mindabban a saját szerepét, azon tépelődött, hogy miért éppen őt választotta az Úr. Már itt, ilyen korán utalást találunk a jellemére, a szerénységére. Tudatában volt a méltatlanságának arra, amire elhívást kapott.

`Miért különösen fontos az alázat, „méltatlanságunk” tudata bárki esetében, aki követni akarja az Urat és tenni szeretne valamit érte?`

---

#### Ellen G. White idézetek

Míg Mózes a pusztában lakott, az Úr elküldte angyalait, hogy készítsék fel őt jövendőbeli szolgálatára. Ott tanulta meg az önfegyelem és az alázat nagy leckéit. Miközben Jethró juhait őrizve alázatosan tett eleget pásztori feladatának, arra készítette fel, hogy népe, Izrael juhainak őrzője legyen. Korábban teljes kiképzést kapott, hogy hadvezérként álljon a seregek élére, most pedig az Úr meg akarta tanítani népe hűséges pásztorává lenni, hogy vigyázzon sanyargatott és tévelygő juhaira. A pusztában terelgetve nyáját Mózes eljutott Isten hegyéhez, Hórebhez, ahol „megjelenék néki az Úr angyala tűznek lángjában egy csipkebokor közepéből, és látá, hogy ímé, a csipkebokor ég vala; de a csipkebokor meg nem emésztetik vala. S monda Mózes: Oda megyek, hogy lássam e nagy csudát, miért nem ég el a csipkebokor. És látá az Úr, hogy oda méne megnézni, és szólítá őt Isten a csipkebokorból mondván: Mózes, Mózes. Ez pedig monda: Ímhol vagyok. És monda: Ne jöjj ide közel, oldd le a te sarudat lábadról; mert a hely, amelyen állsz, szent föld. És monda: Én vagyok a te atyádnak Istene, Ábrahámnak Istene, Izsáknak Istene és Jákóbnak Istene. Mózes pedig elrejté az ő orcáját, mert fél vala az Istenre tekinteni. Az Úr pedig monda: Látván láttam az én népemnek nyomorúságát, amely Egyiptomban vagyon, és meghallottam az ő sanyargatóik miatt való kiáltásukat; sőt, ismerem szenvedéseit. Le is szállok, hogy megszabadítsam őt az egyiptombeliek kezéből, és felvigyem őt arról a földről jó és tágas földre, tejjel és mézzel folyó földre, a kananeusok, khitteusok, emoreusok, perizeusok, khivveusok és jebuzeusok lakóhelyére. Mivel hát, ímé, feljutott hozzám az Izrael fiainak kiáltása, és láttam is a nyomorgatást, amellyel nyomorgatják őket az egyiptombeliek: Most azért eredj, elküldelek téged a fáraóhoz, és hozd ki az én népemet, az Izrael fiait Egyiptomból.” – Spiritual Gifts, 3. köt., 187. o.

Mielőtt elindult, Mózes oly módon kapta meg magasztos küldetését, hogy az hódolatra késztette, és rádöbbentette gyengeségére, illetve méltatlanságára. Hétköznapi munkáját végezve figyelt fel az égő csipkebokorra, amely bár lángokban állt, mégsem égett el. Próbálta megközelíteni a csodálatos jelenséget, amikor hangot hallott: Isten hangja volt. Az az Isten szólította meg, aki a szövetség angyalaként kinyilatkoztatta magát őseinek. Mózes beleremegett, és félelem vett erőt rajta, amikor hallotta, hogy az Úr a nevén szólítja. Remegő ajakkal válaszolt: „Ímhol vagyok.” Az Úr figyelmeztette, hogy ne lépjen túl közel teremtőjéhez: „Oldd le a te sarudat lábadról; mert a hely, amelyen állsz, szent föld.” – From the Heart, 211. o.