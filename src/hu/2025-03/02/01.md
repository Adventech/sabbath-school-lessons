---
title:  Az Égő Csipkebokor
date:  05/07/2025
---

### E heti tanulmányunk
1Mózes 17:10-11; 22:11, 15-18; 2Mózes 3:1-22; 4:1-31; 6:3; 18:3-4; Jóel 2:32

> <p></p>
> „Az Úr pedig azt mondta: Bizony, láttam népem nyomorúságát Egyiptomban, és meghallottam a sanyargatóik miatt való kiáltását, sőt ismerem szenvedéseit. Le is szállok, hogy megszabadítsam az egyiptomiak kezéből, és felvigyem őt arról a földről egy jó és tágas földre, tejjel és mézzel folyó földre” (2Móz 3:7-8, ÚRK).

Az isteni elhívás gyakran megváltoztatja az ember életének irányát, azt elfogadva azonban rájövünk, hogy mindig Isten útja a legjobb a számunkra, még ha először talán nem is tűnik könnyűnek elfogadni a hívását.

Ez volt a helyzet Mózessel is, amikor Isten szólította. Az Úrral való különös találkozása az égő csipkebokornál kezdődött. Akár ismerte az égési törvényeket, akár nem, azzal tisztában volt, hogy amit lát, az csoda, biztosan felkeltette a figyelmét. Vitathatatlan, hogy az Úr egy konkrét feladatra hívta el. A kérdés az volt, hogy vállalkozik-e rá, bármilyen radikális változásokat hoz is ez az életében. Eleinte nem nagyon akarta elfogadni.

Talán emlékszünk olyan esetekre, amikor határozott terveink voltak, de Isten új irányba állította azokat. Valóban hasznosak lehetünk Isten számára sokféleképpen, viszont ha elindulunk hívó szavára és megtesszük, amire késztet, az a legnagyobb megelégedettséghez vezető út. Nem feltétlenül könnyű, mint ahogy Mózesnek sem volt az, csakhogy balgaság volna a saját fejünk után menni, amikor Isten másfelé hív!

---

#### Ellen G. White idézetek

A parancs elhangzásakor Mózes önbizalomhiányos, beszédhibás és félénk volt. Méltatlannak tartotta magát, hogy Isten szócsöve legyen Izraelben. Ám miután elfogadta a szolgálatot, teljes szívvel elindult, és teljesen az Úrban bízott. Magasztos küldetése munkába állította elméjének legjobb erőit. Isten megáldotta engedelmes készségét, így lett Mózes ékesszóló, reményteljes, magabiztos, jól felkészült személy arra a nagy munkára, ami valaha embernek adatott. Története is ékesen példázza, mit tesz Isten azon emberek jellemének megerősítéséért, akik teljesen benne bíznak, és visszafogás nélkül engedelmeskednek parancsainak. – Gospel Workers, 359. o. (1892)

Gondolkozzunk el Mózes életén! Mint a király unokája és a trón várományosa nagyon alapos oktatásban részesült Egyiptomban. Nevelése mindenre kiterjedt, amire az egyiptomi fogalmak szerinti bölcsesség elnyeréséhez szüksége volt. A legmagasabb fokú polgári és katonai kiképzésben részesült. Úgy érezte, teljesen felkészült a feladatára: Izraelnek a rabszolgaságból való kiszabadítására. De Isten másképp ítélt. Gondja volt arra, hogy Mózest még negyven évig juhpásztorként nevelje a pusztában.

Mózes egyiptomi neveltetése sok tekintetben jót tett neki; de pásztorkodása nyújtotta hivatására a legértékesebb felkészítést. Lobbanékony természetű ember volt. Egyiptom e sikeres katonai parancsnoka, a nép kegyeltje megszokta, hogy dicsőítsék és hízelegjenek neki. A népet magához vonzotta. Azt hitte, hogy saját erejével tudja majd megszabadítani Izraelt. De egészen más volt a lecke, amit Isten képviselőjének meg kellett tanulnia. Miközben nyáját a hegyek vadonjaiban és a völgyek zord legelőin vezette, megtanult hinni, szelídnek, türelmesnek, alázatosnak és önzetlennek lenni. Megtanult gondot viselni a gyengékről, gyámolítani a betegeket, az elkóboroltat megkeresni, elhordozni a zabolátlanokat, a bárányokat gondozni, az öregeket és erőtleneket ellátni.

Ebben a munkában Mózes közelebb került a főpásztorhoz. Eggyé vált Izrael szentjével. Nem gondolt tovább a nagy mű véghezvitelére. Igyekezett a rábízott munkát Istennek való szolgálatként hűségesen elvégezni. Felismerte, hogy az Úr ott van a közelében. Az egész természet a láthatatlan lényről beszélt neki. Istent személyes Istenként ismerte meg, és miközben jelleméről elmélkedett, egyre jobban érzékelte jelenlétét, és menedékre talált az Örökkévaló karjában. – A nagy Orvos lábnyomán, 474–475. o.