---
title:  Az Égő Csipkebokor
date:  06/07/2025
---

Miután Mózes elmenekült Midiánba, viszonylag könnyű élete volt. Megnősült, született két fia, Gérsóm és Eliézer (2Móz 18:3-4). Tagja lett apósa, Jetró szélesebb családjának, aki Midián papja volt. Negyven nyugalmas évet töltött ott, pásztorkodott, mint Dávid (2Sám 7:8), csodálta Istennek a természet világában adott kinyilatkoztatását.

Csakhogy ez az idő nem csupán arra szolgált, hogy Mózes a virágok (vagy talán a sivatagi kaktusz?) illatát szagolgassa. Az Úrral töltött idő megváltoztatta és felkészítette vezetői feladatára. Isten arra is késztette a puszta csendjében, hogy írja meg a Biblia két legrégebbi iratát isteni ihletés alatt: Jób könyvét és Mózes első könyvét (lásd Ellen G. White: Pátriárkák és próféták. Budapest, 1993, Advent Kiadó, 209. o.; The SDA Bible Commentary. 3. köt. 1140. o.). Meghatározó betekintést nyert még a nagy küzdelem, a teremtés, a bűneset, az özönvíz, a pátriárkák és ami a legfontosabb, a megváltási terv kérdéseibe is. Mózesnek tehát nagy szerepe volt abban, hogy az egész emberiségnek továbbadja az igaz Istenről, Teremtőnkről és Fenntartónkról szóló valós ismereteket, valamint azt, amit Isten a bolygónkon oly nagy pusztítást végző bűnnel szemben tesz. A Biblia és a megváltás története nem lenne igazán érthető az alapvetés nélkül, amit ihletés alatt Mózes végzett el, kiváltképp Mózes első könyvében.

`Olvassuk el 2Móz 3:1-6 verseit! Mi a jelentősége annak, hogy az Úr így mutatta be magát Mózesnek: „Ábrahámnak Istene, Izsáknak Istene és Jákóbnak Istene” (2Móz 3:6)?`

Mózes észrevette: a bokor nem égett el a tűzben, és tudta, hogy csodát lát, tehát drámai jelentőségű, fontos dolog az, ami a szeme előtt történt. Amikor közelebb lépett, az Úr szólt neki, hogy tisztelete jeléül vegye le a saruját, mivel Isten jelenléte megszentelte azt a helyet.

Az Úr úgy mutatkozott be neki, hogy „Ábrahámnak Istene, Izsáknak Istene és Jákóbnak Istene” (2Móz 3:6). Megígérte a pátriárkáknak, hogy Kánaánt a leszármazottaik öröklik majd, és bizonyára Mózes is tudott erről. Tehát Isten még mielőtt egyértelműen kimondta volna, már kezdte rávezetni Mózest a fontos szerepre, amit be kellett töltenie.

`Mózesnek nyolcvan év kellett, mielőtt Isten késznek találta a feladatra. Mi a tanulság ebből a türelemre nézve?`

---

#### Ellen G. White idézetek

Amikor az égő bokornál Mózes nem ismerte fel, hogy Isten van jelen, és odament, hogy megnézze a csodálatos látványt, ezt a parancsot kapta: „Ne jöjj ide közel, oldd le a te sarudat lábadról; mert a hely, amelyen állsz, szent föld… Mózes pedig elrejté az ő orcáját, mert félt vala az Istenre tekinteni.” (2Móz 3:5–6) […]

Az ember nem találja meg kutatással Istent. Senki se próbálja vakmerően felemelni azt a függönyt, amely eltakarja az Úr dicsőségét. „Ki­kutathatatlanok az ő ítéletei, és kinyomozhatatlanok az ő utai!” (Róm 11:33) Irgalmának egyik bizonyítéka, hogy hatalmának rejteke van; mert annak a függönynek a felemelése, amely jelenlétét rejti, egyenlő a halállal. Egy halandó sem hatolhat be abba a titokba, melyben az Atya lakik és cselekszik. Csak azt foghatjuk fel róla, amit jónak lát kinyilatkoztatni. Az észnek tudomásul kell vennie, hogy van egy nála nagyobb tekintély. A szívnek és értelemnek meg kell hajolnia a nagy VAGYOK előtt. – A nagy Orvos lábnyomán, 436, 438. o.

Isten szándéka, hogy népén át félreérthetetlenül hirdesse, bemutassa országa elveit. El kívánja különíteni őket a világi szokásoktól és tettektől, hogy életükkel és jellemükkel kinyilatkoztathassák a menny elveit. Magához kívánja vonni őket, hogy tudomásukra hozza akaratát.

Ez volt a célja Izraelnek Egyiptomból való kiszabadításával is. Mózes az égő bokornál ezt az üzenetet kapta Istentől Egyiptom királya számára: „Bocsásd el a népet, hogy szolgáljanak nekem.” (2Móz 7:16) Hatalmas kézzel és kinyújtott karral kihozta a héber sokaságot a szolgaság földjéről. Csodálatos volt a szabadulásuk. Ellenségeiket pedig teljes pusztulással büntette, amiért nem akartak az Úrra hallgatni.

Isten el kívánta különíteni népét a világtól s előkészíteni őket szava befogadására. Egyiptomból a Sínai-hegyhez vezette őket, ahol megjelentette dicsőségét előttük. Itt semmi sem terelte el a figyelmüket Istenről. Mikor a nagy sokaság felnézett a fenséges, fölöttük tornyosuló hegyekre, eszükbe vehették az Úr szemében való semmiségüket. A sziklákat semmi sem mozdíthatta el helyükből, kivéve a menny ha­talmát. Itt szólt Isten az emberekhez. S hogy szava örökre tisztán, világosan eszükben maradjon, menydörgés s villámlás közt, rémítő fenségben jelentette ki az Édenben adott törvényt, jellemének tükrét. Majd Isten ujja kőtáblákra írta a szavakat. Így jelentette ki akaratát a népnek, amelyet elhívott, hogy minden nép, nemzet és nyelv előtt ismertté tegye Isten kormányzatának a mennyen és földön érvényes elveit. – Bizonyságtételek a gyülekezeteknek, 6. köt., 9. o.