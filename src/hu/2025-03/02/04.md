---
title:  Az Úr Neve
date:  08/07/2025
---

`Olvassuk el 2Móz 3:13-22 szakaszát! Miért akarta Mózes tudni Isten nevét? Mi a jelentősége az Úr nevének?`

Isten úgy mutatja be magát Mózesnek, hogy „’ehejeh ’aser ’ehejeh”, ami szó szerint azt jelenti: „leszek, aki leszek” vagy „VAGYOK, AKI VAGYOK”. Amikor 2Móz 3:12 versében Isten kijelenti Mózesnek, hogy „Én veled leszek!” (ÚRK), ugyanazt az ’ehejeh igét mondja, mint a 14. versben. Ez azt jelenti, hogy Isten örökkévaló, transzcendens Isten, ugyanakkor közel van hozzánk, ott lakozik „a megtörttel és alázatos szívűvel is” (Ézs 57:15, ÚRK).

Isten népe már kezdettől fogva ismerte a nevét, azt, hogy „Jahve” (Úr), még ha ennek a mélyebb jelentésével nem is voltak tisztában. Mózes is ismerte a Jahve nevet, de mint mások, ő sem tudta, mi az igazi jelentése, és erre kérdezett rá: „Mi a neved?”

Segítséget nyújt Isten kijelentése 2Móz 6:3 versében: „Ábrahámnak, Izsáknak és Jákóbnak úgy jelentem meg, mint mindenható Isten, de az ÚR [Jahve] nevemen nem voltam előttük ismert” (ÚRK). Itt nem arról van szó, hogy Ádám, Noé, Ábrahám és a többi pátriárka nem ismerte a „Jahve” (lásd 1Móz 2:4, 9; 4:1, 26; 7:5; 15:6-8 stb.) nevet, csak a mélyebb jelentése volt ismeretlen a számukra.

A Jahve név arra mutat, hogy Isten személyes – a népe Istene, a szövetség Istene. Övéihez közel van, meghitt kapcsolatot tart velük, beleszól az emberi ügyekbe. A Mindenható Isten (1Móz 17:1) csodát tesz, hatalma által közbelép. Jahve olyan Isten, aki erkölcsi erejét szeretettel és gondoskodással mutatja be. Úgy is ismerjük még, hogy „Elohim” („hatalmas, erős, transzcendens Isten”, „minden nép Istene”, „a világmindenség Ura”, „mindenek Teremtője”), de a Jahve név az emberiséggel való kapcsolatának más vetületeit mutatja meg.

Nincs varázserő Isten nevének ismeretében vagy nevének kimondásában. A neve kinyilatkoztatja, hogy mi az igazság Istenről és az általa mindazoknak felkínált üdvösségről, akik hittel fordulnak hozzá. Amint Jóel mondja: „mindaz, aki az Úrnak nevét hívja segítségül, megmenekül” (Jóel 2:32).

`Hogyan tapasztaltad már a saját életedben Jahve meghitt közelségét, amit mindenkivel keres, aki átadja magát neki?`

---

#### Ellen G. White idézetek

Amikor betelt az idő, Isten utasította Mózest, hogy pásztorbotját cserélje fel isteni pálcára, ami erőt nyújt neki – ezzel fog jeleket és csodákat tenni elnyomott népe megszabadításáért, és ezzel fogja megóvni őket az ellenségtől. „Mózes pedig monda az Istennek: Kicsoda vagyok én, hogy elmenjek a fáraóhoz, és kihozzam az Izrael fiait Egyiptomból? És felele: Én veled leszek! És ez lesz a jele, hogy én küldöttelek téged, hogy mikor kihozod a népet Egyiptomból, ezen a hegyen fogtok szolgálni az Istennek. Mózes pedig monda az Istennek: Ímé, én elmegyek az Izrael fiaihoz és ezt mondom nékik: A ti atyáitok Istene küldött engem tihozzátok; ha azt mondják nékem: Mi a neve? Mit mondjak nékik? És monda Isten Mózesnek: VAGYOK, AKI VAGYOK. És monda: Így szólj az Izrael fiaihoz: A VAGYOK küldött engem tihozzátok. És ismét monda Isten Mózesnek: Így szólj az Izrael fiaihoz: Az Úr, a ti atyáitoknak Istene, Ábrahámnak Istene, Izsáknak Istene és Jákóbnak Istene küldött engem tihozzátok. Ez az én nevem mindörökké, és ez az én emlékezetem nemzetségről nemzetségre.” – Spiritual Gifts, 3. köt., 188. o.

Az ember teremtésekor egy személyes Isten cselekvő ereje nyilatkozott meg. Amikor Isten saját képére megteremtette az embert, az emberi test formája és egész felépítése tökéletes volt. Éppen csak élet nem volt benne. S akkor a személyes Isten, akinek élete van önmagában, ebbe a testbe belelehelte az élet leheletét, és az ember élő, értelmes lény lett. Az emberi szervezet minden része működésbe lépett. Szíve, ütő- és vivőerei, nyelve, keze, lába, érzékszervei, értelmi képességei mind elkezdték munkájukat, és Isten mindennek törvényt szabott. Az ember élő lélekké lett. A személyes Isten Krisztus, az Ige által teremtette az embert, és felruházta őt értelemmel és erővel.

Csontjaink sem voltak elrejtve előtte, amikor titokban formálódtunk. Ő látta már formátlan csontjainkat is, és könyvében minden tagunk fel volt jegyezve, amikor még meg sem voltak. – A nagy Orvos lábnyomán, 415. o.

Ha az Úr úgy kívánt volna bemutatkozni, mint aki személy szerint a természet tárgyaiban, a virágban, a fában, a fűszálban lakik, akkor ezt Krisztus, mikor a földön járt, megemlítette volna tanítványainak.

Ám Jézus tanításában egyetlen szó sincs erről. Krisztus és az apostolok világosan tanították a személyes Isten létezésének igazságát. A Megváltó mindent kijelentett Istenről, amit a bűnös emberek anélkül elviselhetnek, hogy elpusztulnának. Krisztus az isteni tanító, a fel­világosító. Ha az Úr azt gondolta volna, hogy további kijelentésekre van szükségünk, mint amit a Fiú tanított, s ami Igéjében található, akkor közölte volna azokat. – Bizonyságtételek a gyülekezeteknek, 8. köt., 265–266. o.