---
title: Tanítói melléklet
date: 11/07/2025
---

### Az égő csipkebokor

#### Áttekintés

**Kulcsszöveg: 2Mózes 3:7-8**

**Alapigék:  2Móz 3:1–4:31**

**Bevezetés**

Isten kinyilatkoztatta magát Mózesnek, elhívta szolgájának, hogy kihozza népét Egyiptomból és elvezesse őket az ígéret földjére. Mózes visszariad a feladattól, és kérte Istent, hogy válasszon helyette valaki mást.

**A tanulmány témái**

2Mózes 3-4. fejezetének tanulmányozása közben hangsúlyozzunk ki egy nagyon fontos tényt: amikor Isten elhívja gyermekeit egy bizonyos feladatra, akkor képessé is teszi őket annak elvégzésére. Az elhívás és az erővel való felruházás kéz a kézben járnak. Az Úr megadja a szükséges lelki ajándékokat és hozzáértést. Nem kell aggódnunk akkor sem, ha a feladat óriásinak tűnik, és úgy látjuk, hogy meghaladja képességeinket. Az Úr irányít mindent. Engednünk kell, hogy Isten valóban Isten legyen az életünkben, és teljesen hagyatkoznunk kell az ígéreteire. Bízhatunk benne. A mi felelősségünk az, hogy kövessük vezetését és engedelmeskedjünk.

E két fejezet, amely arról szól, hogyan lép közbe Isten a nép érdekében, 4 fő részre osztható:

A.  Isten találkozik Mózessel (2Móz 3:1–4:17); bemutatkozik és megbízást ad neki (2Móz 3:1-10), majd 4 rész következik az Úr és Mózes párbeszédéből: 1) 2Móz 3:11-12; 2) 2Móz 3:13-22; 3) 2Móz 4:1-9; 4) 2Móz 4:10-12. Ezután jön az epilógus: Mózes utolsó kérése, Isten haragja, majd az a jelenet, amikor az Úr kijelöli Áront Mózes segítőjéül (2Móz 4:13-17).

B.  Mózes visszatér Egyiptomba a feleségével és két fiával; Isten biztosítja őt segítségéről (2Móz 4:18-23).

C.  Probléma a körülmetélés körül (2Móz 4:24-26).

D.  Mózes találkozik Áronnal, majd a nép véneivel és végül az izraelitákkal (2Móz 4:27-31).

Isten nagy és hatalmas tetteit várja a nép. Hisznek az élő Istenben és imádják Őt, aki elhozza szabadításukat.

#### Kommentár

Mózes életében a leginkább sorsfordító esemény az volt, amikor személyesen találkozott az Úrral az égő csipkebokornál. Ez a tapasztalat drámai fordulatot hozott az életébe. Ekkor Mózes 80 éves volt, kiteljesedett, stabil életet élt, minden rendben működött. Házasságából két fia született, Midjánban laktak, az Úrnak szolgáló, hasznos volt az életük. Ebben a csöndes időben, miközben a juhokat őrizte, Isten ihletésére két könyvet is írt, amelyek ma a bibliai kánonban szerepelnek: Jób könyvét és Mózes első könyvét. Világos, hogy Mózes elégedett volt családi és lelki életével. Ekkor következett be az az esemény, ami feje tetejére állította mindennapi élete békés rutinját: egy égő csipkebokrot látott, amit nem emésztettek el a lángok.

Amikor az Úr magára vonta Mózes figyelmét, közölte vele, mennyire aggasztja az izraeliták helyzete Egyiptomban. A Mindenható beszélt a nép nyomorúságáról, elnyomatásáról, rabszolgaságáról, amiből hozzá kiáltottak segítségért. „Le is szállok, hogy megszabadítsam az egyiptomiak kezéből” (2Móz 3:8) – jelentette ki. „Népemnek” nevezte Izrael fiait (2Móz 3:10), és új földre akarta vezetni őket. Azért nevezzük ezt a földet ígéret földjének, mert Isten szavát adta Ábrahámnak, Izsáknak és Jákóbnak, hogy utódaik fogják örökölni Kánaánt. Isten számára elérkezett az idő, hogy cselekedjen, és Mózes az az eszköz, aki által teljesíti ígéretét.

Mózest maga Isten hívta el, hogy térjen vissza Egyiptomba, arra a földre, ahonnan 40 évvel korábban (Kr. e. 1490-ben) az életét mentve elmenekült. Itt a fáraóval, III. Thotmesszel (Kr. e. 1504-1450) kellett találkoznia, akit személyesen ismert abból az időből, amikor a királyi palotában élt és nevelkedett. Mózes nevelőanyja, Hatsepszut Kr. e. 1482-ben meghalt. Amikor Isten azt mondta Mózesnek, hogy menjen vissza, működjön együtt vele, két parancsot adott: „Most azért menj! Elküldelek a fáraóhoz, és hozd ki népemet, Izráel fiait Egyiptomból” (2Móz 3:10). Ebből az igeversből azt láthatjuk, hogy Isten két felszólító módú igét használt, amelyek nem annyira egyértelműek a modern fordításainkban. Isten részvétteljesen mondta Mózesnek: 1) „Menj!”; és 2) „hozd ki népemet… Egyiptomból”. Így bontakozott ki Mózes elhívásának cselekménye.

**Mózes négy kifogása és Isten négy ígérete**

**1. „Kicsoda vagyok én?” szemben azzal, hogy „Én veled leszek” (2Móz 3:11-12)!**

Amikor Mózes hallja e két parancsot („Menj!” és „Hozd ki népemet Egyiptomból!”), eleinte nem hajlandó engedelmeskedni. Négyféle módon próbál kibújni a parancs terhe alól. Először az alázat mögé rejtőzik, és egy kitűnő kérdést tesz fel: „Kicsoda vagyok én?” Fontos elismerni, hogy az erőnk nem elég és alkalmatlanok vagyunk arra, aminek végrehajtására Isten kér bennünket. A szükséges erő nem bennünk van, kívülről érkezik; abban, amivel Ő felruház, amikor alázattal követjük Őt. Mózes azonban túlmegy ezen a felismerésen, amikor kibúvót keres az isteni megbízatás alól.

Válaszában Isten biztosítja arról, hogy vele lesz (és ugyanezt a kifejezést – „veled leszek” – használja még a 12. és a 14. versben is). Jelet is ad, kijelenti, hogy Mózes és az izraeliták is ott, a Sínai-hegyen fogják majd Őt imádni. Ez az ígéret mindent magába foglal. Azzal, hogy Isten a népével van, minden a rendelkezésükre áll. A „Immánuel” motívum („velünk az Isten”) a legfontosabb ígéret.

**2. „Mi a neved?” azzal szemben, hogy „VAGYOK, AKI VAGYOK” (2Móz 3:13-22).**

Mózes tompítja némileg a második kifogását azzal, hogy megkérdezi Isten (JHWH) nevének jelentését: „Mi a neved?” Ez alkalommal Isten népének tudatlansága mögé rejtőzik, jogosan állítva, hogy a nép nem ismeri személyesen Istent. Honnan tudhatnák, hogy valóban Mózes az Istentől elküldött vezető?

Az Úr türelmesen kifejti, hogy Ő örökkévaló, személyes és valóságos Isten, a történelem Istene, aki vezette Izrael ősatyáit. Ő Ábrahám, Izsák és Jákób Istene, aki beszélt velük és gondot viselt róluk szeretettel és kegyelmesen. Ő az Isten, aki megígérte nekik, hogy beviszi őket „a tejjel és mézzel folyó földre” (2Móz 3:17), gazdag áldásaival. Ő az Úr, a héberek Istene. Ő adta nekik az ígéretet, hogy amikor távoznak majd Egyiptomból, nem mennek üres kézzel, hanem sok értékes ajándékkal, amit szolgaságuk ideje alatt megvontak tőlük.

**3. „De, ha nem hisznek nekem, s nem hallgatnak a szavamra?” azzal szemben, hogy Isten majd csodás jeleket mutat (2Móz 4:1-9).**

Mózes folytatja a harmadik kifogással: rámutat az izraeliták tétovázására. „Tegyük fel, hogy nem hallgatnak rám, és nem hisznek nekem. Akkor mi lesz?” Válaszul Isten elmondja neki, hogy képessé fogja tenni két csodatételre. Ezek látható jelek és bizonyítékok lesznek, hogy Isten küldte őt, és megszabadítja népét Egyiptomból: 1) Mózes képes lesz kígyóvá változtatni a botját, majd a kígyót visszaváltoztatni bottá; 2) bedugja a kezét a mellkasához, majd amikor kihúzza, leprás foltokkal lesz tele, aztán a mozdulatot megismételve gyógyultan húzza ki a kezét.

**4. „nem vagyok én ékesszóló” (2Móz 4:10) szemben azzal, hogy „én leszek a te száddal, és megtanítalak arra, amit mondanod kell” (2Móz 4:12).**

Mózes negyedik kifogása egyszerű: „Nem tudok jól beszélni. Sosem voltam ékesszóló.” Mózes alkudozik az Úrral, hogy nem beszéli folyékonyan az egyiptomi és héber nyelvet.

Érthető okok miatt négy évtizeden keresztül nem használta az egyiptomi nyelvet. Isten azonban válaszában biztosítja arról, hogy Ő adja majd szájába a megfelelő kifejezéseket, és képes lesz meggyőzően, világosan kifejezni magát. Isten teszi alkalmassá Mózest erre a feladatra: „én leszek a te száddal, és megtanítalak arra, amit mondanod kell” (2Móz 4:12). (Ez az ígéret emlékeztet egy hasonló történetre Jer 1:5-8 szakaszából.)

2Móz 4:13-17 versei írnak Mózes utolsó kifogásáról, és arról, hogyan válaszolt erre Isten. Mózes aggódott. Isten cáfolta minden kifogását. Mit fog ezután tenni? Egyértelműen el kell döntenie, hogyan válaszol Isten elhívására – igennel vagy nemmel. Megdöbbenésünkre Mózes még azután is elutasítja az Isten parancsának való engedelmességet, hogy kivételes ígéreteket kap a Mindenhatótól. Nem hajlandó menni: „Kérlek, Uram! Küldj mást, akit küldeni tudsz” (2Móz 4:13, RÚF)!

Most a szerepek megfordulnak. Mózes nemcsak, hogy nem hajol meg Isten parancsa előtt, de odáig merészkedik, hogy felszólítja az Urat: „Kérlek… küldj mást, akit küldeni tudsz!” Akinek engedelmeskednie kellene a parancsnak, utasításokat ad Istennek. Micsoda ellentmondás!

Ezen a ponton a bibliai szöveg a következőt közli: „Ekkor az Úr haragra gerjedt Mózes ellen” (2Móz 4:14), de újabb megoldási lehetőséget kínált fel Áron, Mózes bátyja személyében, akiről ezt mondja: „jön is már eléd” (2Móz 4:14, RÚF). Isten előre ismerte Mózes válaszát, és már elküldte Áront, hogy bátorítsa a közös munkára, amivel elvégezhetik Isten megbízatását. Áron lesz Mózes „szája”, vagyis szóvivője, aki közli Isten üzenetét a fáraóval és az embereivel. Milyen nagy az Úr szeretete és kegyelme! Megoldást ad ott, ahol mi csak sötétséget látunk.

Vonakodva bár, de Mózes immár követte Isten utasításait. Nem olvasunk ugyan arról, hogy mit válaszolt az isteni megoldásra, de azt láthatjuk a következő igeversekben, hogy elindult Egyiptomba. Mint jó családapa, először Jetróval beszélt az Istentől kapott megbízásról, aki pedig jóváhagyásával és áldásával bocsátotta el őt Egyiptomba. Mózes tehát elindult, és a dolgok váratlan, elképzelhetetlen fordulatokkal haladtak előre.

#### Gyakorlati alkalmazás

1.  Az életünkben minden attól függ, milyen képünk van Istenről. Kicsoda a számunkra Isten? Hogyan látjuk és értjük a jelenlétét az életünkben? Milyen képet ápolunk magunkban róla?

2.  Az Úr számára nem valami kézzelfogható tárgy, esetleg vagyon, nem is valamiféle vívmány, terv vagy teljesítmény a legfontosabb, hanem a kapcsolatok. Az élő Isten a kapcsolatok Istene. Az emberi kapcsolatok a vele való, függőleges kapcsolattal kezdődnek, majd vízszintes [emberi] kapcsolatokban is megnyilvánulnak. Miként tette Mózest új emberré, nagy vezetővé az Istennel való találkozása?

3.  Isten elhívása olyan, mint egy széles országút, különféle sávokkal. Gyakran a legnagyobb kihívást jelentő feladat vagy elhívás segíthet felismerni, hogy ez az, amit Isten akarata szerint tennünk kell. Az Úr sohasem vezet bennünket könnyű ösvényen, ami csupán önző volna. Azt akarja, hogy növekedjünk és tegyük azt, ami a legjobb számunkra, haladjunk előre, még ha a feladat megsemmisítőnek tűnik is, vagy látszólag meghaladja a képességeinket. Hogyan ismerhetjük fel biztosan, hogy valóban az Ő elhívását, a tőle kapott hivatást végezzük-e?

4.  Isten akaratát kívánjuk követni az Ő terve és látása alapján. Mi milyen ürügyet hozunk fel Istennek, amivel akadályozzuk életünkre vonatkozó tervének elfogadását? Milyen bibliai ígéreteket kell igényelnünk, amelyek reményt és bátorságot adnak a vele való utunkon? Hogyan bátorítanak ezek mások szolgálatában?

