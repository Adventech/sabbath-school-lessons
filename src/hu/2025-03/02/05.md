---
title:  Négy Kifogás
date:  09/07/2025
---

`Olvassuk el 2Móz 4:1-17 szakaszát! Milyen jeleket adott Isten Mózesnek, hogy azokkal erősítse meg a pozícióját a nép előtt, mint aki valóban Isten küldötte?`

Mózes ismét megpróbálta kimenteni magát a feladat alól, amit Isten kért tőle (lásd 2Móz 3:11). Nem akart Egyiptomba menni és szembeszállni a fáraóval. Végtére is, korábban már kudarcot vallott, amikor egymaga próbált segíteni a hébereken. Még a saját népe sem hitt benne, nem fogadta el vezetőnek. Ezért is mondta Mózes a harmadik kifogást: „De ha nem hisznek nekem, s nem hallgatnak a szavamra” (2Móz 4:1, ÚRK). Nem valami újat akart megtudni, hanem megpróbálta elhárítani a feladatot, aminek az elvégzésére kérte Isten.

Mózesnek két csodát kellett tenni, előbb Izrael vénei, majd a fáraó előtt: 1) a botja kígyóvá változott, majd újból bot lett, és 2) a keze leprás lett, majd azonnal meggyógyult. A két csodának arról kellett meggyőzni a véneket, hogy Isten közbelép értük. Amennyiben mégsem hittek volna neki, harmadik csodaként jött a víz vérré változtatása (2Móz 4:8-9).

Isten ezeket a nagy csodákat tette, Mózes azonban újabb kifogással állt elő, a negyedikkel, azzal, hogy ő nem tud jól beszélni.

`Olvassuk el 2Móz 4:10-18 verseit! Mit válaszolt az Úr Mózesnek? Milyen tanulságot szűrhetünk le ebből magunkra nézve, bármit is gondoljunk arról a helyzetről, amibe Isten hív?`

A négy kifogás sorozata mutatja, hogy Mózes habozott Isten hívását követni. „Logikus” mentségekkel palástolta, hogy nem akart elindulni. Az első három kifogását kérdésként mondta el: 1) Ki vagyok én? 2) Ki vagy te? 3) Mi van, ha nem hisznek nekem? És 4) – a negyedik egy kijelentés volt: „nem vagyok én ékesenszóló” (2Móz 4:10). Isten mindenre válaszolt, erős megoldást adott, Mózes kifogásaira sok felemelő ígéretet mondott.

Ezek után Mózes elmondta az ötödik, egyben utolsó kifogását, nyíltan ezt kérte Istentől: „Kérlek, Uram, csak küldd, akit küldeni akarsz” (2Móz 4:13). Erre Isten azt felelte neki, hogy már elküldte a testvérét, Áront, aki támogatni fogja. Mózes végül csendben elfogadta a megbízást, és mielőtt útnak indult Egyiptomba, Jetró áldását kérte.

---

#### Ellen G. White idézetek

Mózes az Úrhoz fordult: „De ők nem hisznek nékem, s nem hallgatnak szavamra, sőt, azt mondják: nem jelent meg néked az Úr.” De Isten biztosította őt, hogy a kígyóvá változó pálcával, valamint a bélpoklossá váló kezével tett csodák által félelmet fog kelteni a fáraóban és az egyiptomiakban, és emiatt nem fogják bántani őt. Ezekkel a jelekkel próbálta megerősíteni Mózest abban a hitében, hogy meg fogja győzni a fáraót és népét arról, hogy egy nála magasztosabb hatalom ereje nyilatkozik meg előttük. De azt is elmondta, hogy a fáraó még a csodák láttán sem bocsátja majd el Izraelt. Mózes szeretett volna mentesülni a nehéz fel­adat alól. Azzal próbálta mentegetni magát, hogy nem beszéli jól a nyelvet, mivel már jó ideje elhagyta Egyiptomot.

Az Úr megfeddte Mózest félelméért. Úgy félt, mintha az őt kiválasztó Isten nem tehette volna képessé a feladatra, vagy mintha Isten rosszul választott volna. „Az Úr pedig monda néki: Ki adott szájat az embernek? Avagy ki tesz némává vagy siketté vagy látóvá vagy vakká? Nemde én, az Úr?” Micsoda felhívás, micsoda feddés ez a bizalmatlanok számára!

„Most hát eredj, és én leszek a te száddal, és megtanítlak téged arra, amit beszélned kell. Ő pedig monda: Kérlek, Uram, csak küldd, akit küldeni akarsz.” Kitartóan kérte az Urat, hogy küldjön mást a szolgálatra. Mózes tartózkodása kezdetben alázatából, önbizalmának hiányából és szerénységéből fakadt. De miután Isten megígérte, hogy minden nehézségét eltávolítja, hogy ajkával lesz, és megtanítja arra, mit kell mondania, és hogy Ő vezeti sikerre a küldetést, viszont ő mégis fenntartásokat fogalmazott meg, ezzel kiváltotta az Úr nemtetszését. Mivel nem volt hajlandó vállalni, amiért Isten tulajdonképpen megtartotta az életét, és amire felkészítette, és még annak ellenére is hitetlenségről és égbekiáltó bátortalanságról tett bizonyságot, hogy Isten a jelenlétéről biztosította, az Úr megdorgálta hitetlenségét. Mózes valójában már nem reménykedett Izrael szabadulásában, és nem hitte, hogy siker fogja koronázni küldetését. – Spiritual Gifts, 3. köt., 192–193. o.