---
title: Tanítói melléklet
date: 18/07/2025
---

### Nehéz kezdet

#### Áttekintés

**Kulcsszöveg: 2Mózes 5:1-2**

**Alapigék:  2Móz 5:1–7:7**

**Bevezetés**

Izrael helyzete váratlan fordulatokat tett. Isten megígérte, hogy kivezeti népét Egyiptomból, ám eleinte azt tapasztalták, hogy sorsuk rosszabbra fordult. A fáraó értelmetlen terhekkel nyomorította meg őket. Azt sem engedte, hogy kimenjenek és imádják az Istenüket. A körülményeik olyan rosszak voltak, hogy az izraeliták „nem hallgattak” Mózesre „kishitűségük és a kemény szolgálat miatt” (2Móz 6:9). Isten mégis arra kérte Mózest, hogy újra beszéljen a fáraóval. Mózes megint tett két ellenvetést: „hogy hallgatna hát rám a fáraó”, amikor még maguk az izraeliták sem hallgatnak arra, amit mondok? És „nehéz beszédű vagyok” (2Móz 6:12).

Több párbeszéd is található Mózes második könyvének ebben a részében (2Móz 5:1–7:7). A különböző egyének és csoportok között lezajló következő párbeszédek és találkozások készítik elő a terepet Isten hatalmas és dicsőséges fellépéséhez:

1.  Mózes és Áron beszélnek a fáraóval (2Móz 5:1-5).

2.  A fáraó beszél a hajcsárokkal és az izraelita felügyelőkkel (2Móz 5:6-9).

3.  A rabszolgahajcsárok és az izraelita felügyelők beszélnek a néppel (2Móz 5:10-14).

4.  Az izraelita felügyelők beszélnek a fáraóval (2Móz 5:15-18).

5.  Az izraelita felügyelők beszélnek Mózessel és Áronnal (2Móz 5:19-21).

6.  Mózes beszél az Úrral (2Móz 5:22–6:8).

7.  Mózes beszél a néppel (2Móz 6:9).

8.  Az Úr beszél Mózessel (2Móz 6:10-12).

Ezeket a párbeszédeket azok a kijelentések követik, amelyeket az Úr intézett Mózeshez és Áronhoz (2Móz 6:13, 26-27). Ezek közé ékelődik a Mózesről és Áronról szóló családi beszámoló (2Móz 6:14-25). Azután ismét a Mózes és az Úr közötti párbeszédet jegyzi fel az Írás, mintegy a 10 csapás előzményeként (2Móz 6:28–7:5). Ennek a szakasznak a záró része elismerően hangsúlyozza Mózes és Áron engedelmességét, akik pontosan úgy tettek mindent, ahogyan az Úr parancsolta nekik (2Móz 7:6). Az elismeréssel együtt az életkorukat is megemlíti a szöveg: Mózes 80, Áron pedig 83 éves volt ekkor (2Móz 7:7).

Ennek alapján leszögezhetjük, hogy nincs nyugdíjazás Isten szolgálatából. Ügyének előbbre vitele érdekében mindenki szoros együttműködésére szükség van: idősek és fiatalok, gazdagok és szegények, műveltek és tanulatlanok, befolyásos pozíciókban dolgozók és egyszerű kétkezi munkások személyében. Mindenki megteheti a maga részét, és együtt be tudjuk tölteni Isten ránk bízott küldetését.

**A tanulmány témái**

Noha a fáraó egyértelműen nemet mondott Isten parancsára, hogy „Bocsásd el népemet!”, Isten kiutat készített népének, azonban ők már elvesztették a hitüket. Még Mózes is vitázni kezd Istennel, kérdőre vonja, miért fordultak rosszra a dolgok: „Uram, miért engedsz rosszul bánni ezzel a néppel? Miért küldtél engem ide” (2Móz 5:22)? E kemény kérdésekhez az adja az apropót, hogy a fáraóval való első személyes találkozást követően a dolgok még nehezebbé váltak, az izraeliták életkörülményei romlottak. Sem Mózes, sem az izraeliták nem számítottak erre. A rabszolgaságból való gyors szabadulást várták, mert Isten a hatalmas Teremtő, aki olyan dolgokat tud cselekedni, amilyenekre más nem képes. Milyen hatalmas csalódáson mentek át!

Mindazonáltal Isten előkészítette a terepet a szabadításhoz, és felkészítette Mózest meg Áront a fáraóval való újabb összecsapásra.

#### Kommentár

Az alapige berendezi a színt a kibontakozó drámához.

Érkezik Mózes, aki – miután 40 évig Egyiptomtól távol élt – ismét belép a fáraó palotájába (Kr. e. 1450-ben). Mózes és Áron látogatást tesznek III. Thotmesznél, és elé tárják Isten parancsát: „Az ÚR, a héberek Istene küldött engem hozzád ezzel az üzenettel: »Bocsásd el népemet, hogy szolgáljon nekem«” (2Móz 7:16). A fáraó nem ismeri el sem Isten létezését, sem tekintélyét. Ő saját magát tartja istennek, rengeteg ember-alkotta bálványt imád, és nem akarja teljesíteni a héberek élő Istenének kérését. Öntelt válasza materialista pogány kultúraként határozza meg Egyiptom hatalmát, amely saját isteneit tiszteli bálványok formájában. A fáraó tagadja Isten uralmát és létezését: „Kicsoda az az Úr, hogy hallgassak a szavára és elbocsássam Izráelt? Nem ismerem az Urat, úgyhogy nem is bocsátom el Izráelt; Miért akarjátok elvonni [szó szerint: szabadon engedni, felszabadítani] a népet a munkájától?… ti még abba akarjátok hagyatni [héberül: ַתבשָׁ sábat] ezekkel a kényszermunkát” (2Móz 5:2, 4, 5)? Egyiptom héber elnevezése Micrajim, ami azt jelenti: a „dupla szorítás/szorongattatás földje”. Ez a kegyetlen rabszolgatartásra és a hatalom általi elnyomásra utal: arra, hogy ott parancsolnak, uralkodnak, megmondják másoknak, mit tegyenek.

Az Úr parancsára válaszul a fáraó megemlíti, hogy Mózes és Áron el akarja vonni a munkától az izraelitákat. A héber sábat a szombati nyugalomra utal egyes zsidó és keresztény írásmagyarázók szerint. A „megnyugodni a munkától” kifejezés ezen kívül csak egy helyen fordul elő, nevezetesen 1Móz 2:2-3 verseiben (kétszer).

Érdekesség: a fáraó Mózes és Áron kérésével nem ért egyet, hogy engedje el (a párá‘ „elengedni” vagy „szabadon engedni” szóból) a népet. (Az is érdekes, hogy a párá‘ héber szóban ugyanazok a mássalhangzók vannak, mint par‘óh (fáraó - héberül - ) szóban, tehát a király válaszában egy szójáték is megbújik: „Miért cselekszel úgy, mint egy fáraó azzal, hogy megvonod/felszabadítod a népet a munkától?”

III. Thotmesz kétéves volt, amikor egy pap az egyiptomi trónra ültette atyja, II. Thotmesz halálát követően, Kr. e. 1504-ben. Ezt bizonyára az indokolta, hogy Mózes ne lehessen király. Ekkor Mózes, Hatsepszut fáraó örökbe fogadott fia 26 éves volt. III. Thotmesz Kr. e. 1482-ig volt társuralkodó mostohaanyja, Hatsepszut mellett, amikor a királynő meghalt. Hatsepszut halála idején Mózes Midjánban tartózkodott. III. Thotmesz 24 esztendős korában kezdte el önálló uralkodását. Lerombolt csaknem minden műemléket és szobrot, amin Hatsepszut neve vagy képe szerepelt, és ismert lett sikeres katonai hadműveleteiről is. Az ősi Egyiptom legnagyobb stratégájának tartják őt. Kivételes építész is volt. Kr. e. 1450-ben, a kivonulás idején 56 éves volt.

**Isten szövetsége**

Mielőtt Isten kivezette az izraelitákat Egyiptomból, biztosította őket, hogy be fogja teljesíteni Ábrahámmal, Izsákkal és Jákóbbal kötött szövetségét. Megígérte ősatyáiknak, hogy „nekik adom Kánaán földjét” (2Móz 6:4), ahogy azt 1Móz 12:7 és 17:8 említi. Isten megemlékezett a szövetségről, és amikor eljött az ideje, a dolgok beindultak. A Mindenható beavatkozni készült népe érdekében. Bátorította Mózest: ellentmondást nem tűrő módon közölje a néppel, hogy ez az ígéret bizonyosan teljesedni fog, mert Ő teljesíti szavát. Ezt a friss bizonyosságot jegyzi fel 2Móz 6:6-8 fontos szakasza.

Isten ünnepélyes kijelentéssel, a bemutatkozással kezdi: „Én vagyok az ÚR!” Ezzel a bemutatkozási formulával, amit Mózes második könyvének szövege 15-ször elismétel, különösen a csapásokról szóló leírásban (2Móz 6:2, 6, 7, 8, 29; 7:5, 17; 10:2; 12:12; 14:4, 18; 15:26; 16:12; 29:46; 31:13), az Úr kifejezi a népével való bensőséges közösségét és féltő, szeretetteljes gondoskodását. Ezt a közelséget és gondviselést fel fogják ismerni az izraeliták és az egyiptomiak is. Ő kivezeti népét, ahogy megígérte, és megszabadítja őket az egyiptomi rabszolgaságból.

Az Úr négyféle szabadító tettet hangsúlyoz ki népe számára, és formailag az alábbiakat ígéri meg:

1.  „…kihozlak titeket [a  jácá’ ige hifil (műveltető) alakja, ami azt jelenti, hogy „kihoz/indítja, hogy kimenjen, kijöjjön”] Egyiptom nehéz igája alól.”

2.  „…megszabadítalak titeket [a  nácal ige hifil alakja, ami azt jelenti: megment, kiragad, kiszabadít, megóv] a kemény szolgálattól”.

3.  „…megmentelek [ gá’al] benneteket kinyújtott karral és nagy büntető ítéletek által.”

4.  „Népemmé fogadlak [ laqach] titeket, Istenetek leszek [ hájáh; a szövegben ragozott formában: vöhájiti].”

Ezeknek az ígéreteknek a csúcspontja a szövetségi formula, amely hangsúlyozza az Úr és népe közötti bensőséges kapcsolatot és szeretetteljes egységet. Ez a kapcsolat az Ábrahámnak tett ígéret beteljesedése (1Móz 17:7-8). (A zsidó pészah széder-est liturgiájában ennek a bibliai szakasznak mindig kulcsszerepe van: 4 pohár jelképezi, amelyeket sorban kiisznak az egyiptomi rabszolgaságból való szabadulás eseményét ünneplők.)

Majd Mózes második könyvében először az Úr kijelenti Izraelnek: „megtudjátok, hogy én vagyok a ti URatok és Istenetek” (2Móz 6:7). Addig mindig az Úr volt az, aki ismerte népének elnyomását, szenvedését és nyomorúságát, de most a nép fogja ismerni Istenét.

Az Úr két további ígéretet is hozzáfűz: 1) „És beviszlek titeket arra a földre, amelyet esküvel ígértem, hogy Ábrahámnak, Izsáknak és Jákóbnak adom” (2Móz 6:8); 2) „nektek adom örökségül, én, az ÚR” (2Móz 6:8)! Az Úr újra meg újra ismétli a „én vagyok” kifejezést, és ez egyértelmű biztosíték arra, hogy szava teljesedni fog. 2Móz 6:2-8 szakaszában négyszer jelenik meg az „én vagyok az ÚR” bemutatkozási formula. Ez a kifejezés jelenik meg a szakasz legelején és legvégén is beékelésként (2Móz 6:2, 8), illetve még két másik igeversben is (2Móz 6:6-7).

A 9. vers szerint az izraeliták reakciója elszomorító. Mózes beszél hozzájuk, de ők annyira csüggedtek, hogy nem hallgatnak az Úr biztató szavaira. Isten szabadító tettei azonban hamarosan dicsőséges módon nyilvánulnak meg.

#### Gyakorlati alkalmazás

1.  Milyen tanulságokat vonhatunk le abból, hogy Mózes itt nyílt, sőt szinte konfrontatív párbeszédet folytat az Úrral? Hogyan hat ez a lelki életünkre? Hogyan közölhetjük mi is őszintén a gondolatainkat, érzéseinket és legbenső vágyainkat vele? Hogyan beszélhetünk vele például a csalódottságról, keserűségről, feszültségről, haragról, irigységről, dühről?

2.  Mi nem hiszünk a sorsban vagy az eleve elrendelésben, a véletlenben és a szerencsében sem. Abban hiszünk, hogy Isten megbízhatóan vezet, ha őszintén és szívből kérjük Őt erre. Hogyan tanulhatunk meg még inkább bízni benne, teljesen az Ő vezetésére támaszkodva?

3.  Isten nem sikerre, teljesítményre hív bennünket, hanem hűségre. Legyünk hűségesek az elhívásához, tegyük meg, ami szükséges ahhoz, hogy jó bizonyságtevői lehessünk, bármely növekedési szakaszban találjuk is magunkat. Eredményességünk és jólétünk tőle függ. Miként segíthetünk másoknak – anélkül, hogy támadásnak vennék – felismerni Isten kezét és közbelépéseit az életükben?

