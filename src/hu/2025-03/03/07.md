---
title:  További tanulmányozásra
date:  18/07/2025
---

Ellen G. White: Pátriárkák és próféták. Budapest, 1993, Advent Kiadó, „Egyiptomi csapások” c. fejezetből 215-222. o.

Figyeljük meg, mennyivel rosszabb lett Mózes és a nép helyzete, miután Mózes először beszélt a fáraóval! „A király teljesen felháborodott és azzal gyanúsította az izraelitákat, hogy lázadás útján szándékoznak kitörni szolgálatából. Azt állította, hogy tétlenségük eredménye az elégedetlenség, ezért gondoskodott arról, hogy ne legyen semmi szabad idejük veszedelmes terveik készítésére. Olyan törvényt vezetett be, amellyel szorosabbá tette bilincseiket és megtörte független lelkületüket. A még azon a napon kiadott rendelet munkájukat keményebbé, és az elnyomást elviselhetetlenebbé tette. Az ország legközönségesebb építőanyaga a napszárította vályog volt. A legpompásabb épületek falait is ebből építették, azután kővel borították be. A vályog készítésével a rabszolgák sokasága foglalkozott. Az összevagdalt és odaszállított szalma agyaggal keverve tartotta össze a vályogot. Nagy mennyiségű szalmára volt szükségük a vályog készítéséhez. A király most elrendelte, hogy a rabszolgákat ne lássák el többé szalmával. A dolgozóknak maguknak kellett ezután a szalmát is előteremteniük, miközben ugyanannyi vályogot kellett elkészíteniük, mint előzőleg. Az egyiptomi munkavezetők héber felügyelőket jelöltek ki a munka ellenőrzésére. Felelősek voltak a rájuk bízottak munkájáért. Amikor a király szigorú rendelete életbe lépett, a nép szétszóródott az egész határban, hogy a tarlókon szalmát szedjen, de még így is lehetetlen volt elkészíteni a szokásos mennyiséget. Ezért a héber felügyelőket kegyetlenül megverték” (i. m. 216. o.).

**Beszélgessünk róla!**

`1) Idézzünk fel egy olyan esetet, amikor Isten késztetésének engedelmeskedtél, de nem alakultak jól a dolgok, legalábbis kezdetben! Idővel mit tanultál abból a tapasztalatból?`

`2) Beszélj arról, hogyan lépett közbe Isten az életedben, amikor segítségéért imádkoztál, vagy amikor nem is számítottál a segítségére! Hogyan hihetünk akkor is Isten jóságában, amikor rossz dolgok történnek még azokkal is, akik bíznak az Úrban?`

`3) Mit mondanál annak, aki azt hangoztatja, hogy „Nem ismerem az Urat”? Viszont tegyük fel, hogy az illető nem dacból, hanem egyszerűen csak tényként mondja ezt! Hogyan segíthetnél neki, hogy „megismerje az Urat”? Hogyan mondanád el neki, miért fontos, hogy valóban megismerje?`

---

#### Ellen G. White idézetek

Bizonyságtételek a gyülekezeteknek, 3. köt., „Mózes és Áron” című fejezet (293–303. o.); A nagy Orvos lábnyomán, „Tanulságok Mózes életéből” című fejezet (474–478. o.).