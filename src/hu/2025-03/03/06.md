---
title:  Mintha Isten Volnál A Fáraó Előtt
date:  17/07/2025
---

`Olvassuk el 2Móz 6:28–7:7 szakaszát! Isten hogyan fogadta Mózes kifogásait?`

Isten Jahveként mutatkozott be Mózesnek, amivel azt fejezte ki, hogy személyes Isten, aki közel van az emberekhez, Ő a nép Istene, aki szövetséges kapcsolatba lépett velük. Utasította Mózest, hogy menjen és beszéljen a fáraóval, de Mózes, akinek nem volt elég önbizalma, ismét tiltakozott: „hogy hallgatna rám a fáraó” (2Móz 6:30, ÚRK)? Itt megint nemcsak az alázata mutatkozott meg, hanem az is, hogy ki akart bújni a feladat alól, ami eddig nem ment túl jól.

„Amikor Isten meghagyta Mózesnek: menjen vissza a fáraóhoz, Mózesen meglátszott, hogy nem bízott magában. Az ’aral szefatayim kifejezés szó szerint azt jelenti, hogy »körülmetéletlen ajkú«, ami Mózes beszédbeli hiányosságait fejezi ki (2Móz 6:12, 30), hasonlóan ahhoz, amit 2Móz 4:10 versében találunk: »nehéz nyelvű«” (Andrews Bible Commentary: Old Testament. „Exodus”, Berrien Springs, MI, 2020, Andrews University Press, 205. o.).

Kegyelméből Isten elküldte Áront, hogy segítsen neki. Mózes Áronnal beszélt, aki pedig nyilvánosan szólt a fáraóhoz, így Mózes Isten szerepében jelent meg az egyiptomi uralkodó előtt, Áron pedig a prófétájaként. Ez a beszámoló remek meghatározását adja a próféta szerepének. A próféta Isten „szóvivője”, ő adja tovább és értelmezi Isten üzenetét a népnek. Mózes szólt Áronhoz, aki pedig elmondta az üzenetet a fáraónak. Isten is így kommunikál a prófétákkal, akik aztán továbbadják a tanításait a népnek. Ez történhet szóban, személyesen, vagy ami gyakori volt, hogy a próféta üzenetet kapott Istentől, majd azt leírta. Isten azt is elmondta Mózesnek, hogy mire számíthat a fáraóval való találkozás alkalmával. Figyelmeztette, hogy feszült és tartós szembenállásra kerül sor. Már másodszor hangsúlyozta ki, hogy a fáraó nagyon makacs lesz és Ő megkeményíti a szívét (2Móz 4:21; 7:3). Azonban ebből jó származik: „megtudják az egyiptomiak, hogy én vagyok az ÚR” (2Móz 7:5, ÚRK). Vagyis Isten még a hamarosan bekövetkező kaotikus körülmények között is megdicsőül.

`Mózes nem talált több mentséget arra, hogy miért ne hajtaná végre, amire Isten elhívta. Milyen kifogásokat keresünk talán mi is, ha megpróbálunk kibújni a feladat alól, amiről tudjuk, hogy Isten azt várja tőlünk?`

---

#### Ellen G. White idézetek

Áron megnyerő természetű férfi volt, akit arra választott ki Isten, hogy Mózes mellett álljon, és helyette szóljon, mint Mózes szószólója. Isten Áront is választhatta volna vezetőnek, de aki ismeri a szíveket és az emberi jellemet, tudta, hogy ő határozatlan, nincs benne erkölcsi bátorság, hogy bármilyen körülmények közt síkra szálljon az igazság mellett a következményekre tekintet nélkül. Áron népszerűségre vágyott, s olykor rávették, hogy súlyos hibákat kövessen el. Gyakran hallgatott az emberek unszolására, ezzel szégyent hozva Istenre. – Bizonyságtételek a gyülekezeteknek, 3. köt., 293. o.

Így szólt az Úr Mózeshez: „Én vagyok az Úr, és kiviszlek titeket Egyiptom nehéz munkái alól, és megszabadítalak titeket az ő szolgálatuktól, és megmentelek titeket kinyújtott karral és nagy büntető ítéletek által. És népemmé fogadlak titeket, s Istenetekké leszek néktek, és megtudjátok, hogy én vagyok a ti Uratok, Istenetek, aki kihoztalak titeket Egyiptom nehéz munkái alól. És beviszlek titeket a földre, amely felől esküre emeltem fel kezemet, hogy Ábrahámnak, Izsáknak és Jákóbnak adom azt, és néktek adom azt örökségül, én az Úr. Ekképpen szóla Mózes az Izrael fiaihoz; de nem hallgatának Mózesre a kislelkűség és a kemény szolgálat miatt. Az Úr pedig szóla Mózeshez mondván: Eredj be, szólj a fáraónak, Egyiptom királyának, hogy bocsássa el Izrael fiait az ő földéről.”

Mózes elcsüggedt. Reménytelenségében megkérdezte az Urat: „Ha Izrael fiai – a te szövetség szerinti, körülmetélt néped – nem akar rám hallgatni, hogyan hallgatna a körülmetéletlen és bálványimádó fáraó?” „Az Úr pedig monda Mózesnek: Lásd, istenévé teszlek téged a fáraónak, Áron pedig, a te atyádfia, szószólód lészen. Te mondj el mindent, amit néked parancsolok; Áron pedig, a te atyádfia mondja meg a fáraónak, hogy bocsássa el Izrael fiait az ő földéről. Én pedig megkeményítem a fáraó szívét, és megsokasítom az én jeleimet és csodáimat Egyiptom földén. És a fáraó nem hallgat reátok; akkor én kezemet Egyiptomra vetem, és kihozom az én seregeimet, az én népemet, az Izrael fiait Egyiptom földéről nagy büntető ítéletek által. S megtudják az egyiptombeliek, hogy én vagyok az Úr, amikor kinyújtándom kezemet Egyiptomra, és kihozándom az Izrael fiait őközülük. És cselekedék Mózes és Áron, amint parancsolta vala nékik az Úr; úgy cselekedének.”

Az Úr kijelentette Mózesnek, hogy a jelek és csodák, amelyeket be kell mutatnia a fáraó előtt, meg fogják keményíteni a király szívét, de mivel elutasítja azokat, Isten még több jelet küld. A fáraó által elutasított minden egyes büntetés még közelebb viszi őt az újabb, még súlyosabb büntetéshez, mígnem megalázza szívét, és elismeri az ég és föld Teremtőjét, az élő és mindenható Istent. – Spiritual Gifts, 3. köt., 203–204. o.