---
title:  Körülmetéletlen Ajkak
date:  16/07/2025
---

Az Úr igen komoly dolgokat ígért Mózesnek azzal kapcsolatban, amit tenni készült. A találkozás bizonyára megerősítette Mózest, ám a bátorsága valószínűleg rövid életű volt, amikor hallotta a nép válaszát.

`Olvassuk el 2Móz 6:9-13 verseit! Mi történt utána? Mit tanulhatunk mindebből azzal kapcsolatban, ha az életünkben csalódások és küzdelmek következnek be?`

A héberek elcsüggedtek nagy bánatukban, szenvedéseik és kemény munkájuk közben, és meg sem hallották Mózes bátorító szavait arról, hogy Isten cselekedni fog, teljesíti, amit ígért. Már olyan hosszú ideje vártak, de a reményük nem vált valóra. Miért lenne most másként? Odalett a bátorságuk, a hitük, ami még keserűbb tapasztalat lehetett számukra, hiszen életükben először valós esélyt láttak a szabadulásra. És vajon melyikünk nem tapasztalt már hasonlót? Ki az, aki nem érezte már magát szomorúnak, csalódottnak, elégedetlennek, sőt úgy, mintha Isten elhagyta volna?

Emlékszünk Jób történetére? És mi a helyzet Aszáffal, a zsoltárossal, aki olyan kérdésekkel küzdött, hogy a gonoszoknak jól megy a sora, az igazak pedig szenvednek. Azonban a küzdelmek ellenére az egyik legmegkapóbb hitvallomás Aszáftól származik: „De én mindig veled vagyok, te fogod jobb kezemet. Tanácsoddal igazgatsz engem, és azután befogadsz a dicsőségbe. Kicsodám van az egekben? Rajtad kívül másban nem gyönyörködöm e földön! Ha elfogyatkozik is a testem és szívem, szívem kősziklája és az én örökségem te vagy, Istenem, mindörökké” (Zsolt 73:23-26, ÚRK).

A szent történelem során Isten biztosította népét, hogy velük van (Ézs 41:13; Mt 28:20). Az Ő békességét, vigasztalását adja nekik, megerősíti őket, hogy kitarthassanak az élet nehézségei között is (Jn 14:27; 16:33; Fil 4:6-7).

„Népemmé fogadlak titeket s Istenetekké lészek néktek” (2Móz 6:7) – a szövetség megfogalmazása is azt mutatja, hogy milyen szoros, meghitt kapcsolatot akart Isten tartani a népével.

`Gondolkodjunk ezen a kifejezésen: „Népemmé fogadlak titeket s Istenetekké lészek néktek” (2Móz 6:7)! Ez az egész népnek szólt, de hogyan vonatkozik egyénileg ránk is? Hogyan mutatkozzon meg ez a kapcsolat a mindennapjainkban (lásd még 2Kor 6:16)?`

---

#### Ellen G. White idézetek

Sok zsidó szívesebben maradt volna a szolgaság földjén, minthogy más országba indulva küzdjön meg egy ilyen utazás nehézségeivel. Ezért nem szabadította meg őket az Úr már akkor, amikor a fáraónak bemutatta első jeleit és csodáit. Úgy irányította az eseményeket, hogy az uralkodó elnyomó lelkülete még magasabbra hágjon, s így megmutathassa az ő igazi hatalmát mind az egyiptomiak, mind pedig a népe előtt, s ezzel türelmetlenséget keltsen a zsidókban, hogy mielőbb vágyjanak elhagyni Egyiptomot, és neki szolgálhassanak. Mózesnek sokkal könnyebb lett volna a feladata, ha nem lettek volna olyan sokan a zsidók közül, akik szívesebben maradtak volna Egyiptomban. – Spiritual Gifts, 3. köt., 201–202. o.

Sokszor úgy tűnt, hogy a zsidók nem tudják vagy nem akarják megérteni, mi Isten szándéka a pogányokkal. Pedig Isten éppen ennek a szándéknak a véghezvitelére különítette el őket a többi néptől, és ezért tette önálló nemzetté a föld népei között őket. Atyjukat, Ábrahámot, aki először kapta meg a szövetségi ígéretet, azért hívta ki rokonai közül, és küldte távoli vidékre, hogy fényt vigyen a pogányoknak. Jóllehet az is benne volt az ígéretben, hogy utódainak száma annyi lesz, mint a tenger homokja, de nem önző célból kellett Kánaán földjén nagy nemzetet alapítania. „…naggyá teszem nevedet, és áldás leszel – nyilatkoztatta ki Jahve. – Megáldom a téged áldókat, s megátkozom a téged gyalázókat. Általad nyer áldást a föld minden nemzetsége.” (1Móz 12:2–3)

Amikor Izsák születése előtt nem sokkal Isten megújította a szövetséget, újra világossá tette célját az emberiséggel. „…általa nyer áldást a föld minden népe” (1Móz 18:18) – biztatta az Úr Ábrahámot az ígéret gyermekével kapcsolatosan. Később pedig a mennyei látogató újra kinyilatkoztatta: „és a te utódod által nyer áldást a föld valamennyi népe…” (1Móz 22:18).

Ennek a szövetségnek mindnyájukat érintő feltételeit jól ismerték Ábrahám gyermekei és leszármazottai. Isten azért szabadította meg a zsidó népet az egyiptomi szolgaságból, hogy áldás legyen a nemzetek számára, és Isten neve ismertté váljon „az egész földön” (2Móz 9:16). Ha engedelmeskednek kívánalmainak, messze túlszárnyalják a többi népet bölcsességben és értelmi képességben. Ezt az elsőbbséget azonban azért kell elérniük és megőrizniük, hogy általuk valósuljon meg az Úr szándéka „a föld valamennyi népé”-vel kapcsolatban.

Izrael egyiptomi rabszolgaságából való szabadulását és az ígéret földje elfoglalását kísérő csodálatos intézkedések sok pogányt arra késztettek, hogy Izrael Istenét legfőbb úrnak ismerjék el. „Majd megtudják az egyiptomiak, hogy én vagyok az Úr, ha kinyújtom kezemet Egyiptomra, és kihozom közülük Izrael fiait.” (2Móz 7:5) Még a gőgös fáraó is kénytelen volt elismerni Jahve hatalmát. „Induljatok, menjetek ki az én népem közül Izrael fiaival együtt, menjetek, és tiszteljétek az Urat… Kérjetek áldást rám is!” (2Móz 12:31–32) – Próféták és királyok, 367–369. o.