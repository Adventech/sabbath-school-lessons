---
title:  Nehéz Kezdet
date:  14/07/2025
---

Mózes bizonyára már kezdettől fogva tudta, hogy nem lesz könnyű, amit az Úr kért tőle (ezért is próbált meg kibújni a feladat alól), de valószínűleg fogalma sem volt arról, ami utána jött.

`Olvassuk el 2Móz 5:3-23 szakaszát! Mi történt közvetlenül azután, hogy Mózes és Áron először találkozott a fáraóval?`

Mózes és Áron összehívta Izrael véneit meg a népet, közölték velük, mit mondott Isten, bemutatták a jeleket, amelyek láttán Izrael elhitte, hogy az Úr megszabadítja őket a szolgaságból. Ezért imádták az Urat (2Móz 4:29-31). Hatalmas volt a várakozás: az Úr készül megszabadítani a hébereket a szolgaságból – végre!

Mózes Egyiptom uralkodója elé állt Isten követeléseivel – és utána még rosszabb lett az izraeliták helyzete. A szenvedésük csak nőtt, a napi munka terhe még fárasztóbb és kimerítőbb lett. Lustasággal vádolták őket, még durvábban bántak velük, a szolgaság az addiginál is nehezebbé vált.

A vezetők elkeseredésükben keményen összetűztek Mózessel és Áronnal, és (amint majd később látni fogjuk) ez előre vetítette, hogy az elkövetkező években milyen jellegű konfliktusai lesznek Mózesnek a saját népével.

`Olvassuk el 2Móz 5:21 versét, majd képzeljük magunkat a Mózessel és Áronnal szembeszálló férfiak helyébe! Miért beszéltek így?`

Nem nehéz megérteni, hogy miért haragudtak Mózesre („Nézzen rátok az ÚR, és ítéljen meg titeket” – mondták). Azt hitték, Mózes megszabadítani jött őket az egyiptomiaktól, és nem azért, hogy még nehezebb legyen az életük az egyiptomi uralom alatt.

Tehát Mózesnek és Áronnak az egyiptomiakon kívül foglalkozniuk kellett a saját népükkel is.

`Az elkerülhetetlenül kialakuló nézeteltérések esetén milyen jobb módszerek vannak a gyülekezeti vezetőkkel való konfliktus kezelésére?`

---

#### Ellen G. White idézetek

A felügyelők azt feltételezték, hogy elnyomásuk a munkavezetőktől származik, és nem a királytól. Ezért panaszukkal a királyhoz fordultak. A fáraó gúnyosan fogadta őket: „Restek vagytok, restek, azért mondjátok: Menjünk el, áldozzunk az Úrnak.” (2Móz 5:17) Így visszarendelte őket a munkájukhoz, és kijelentette, hogy semmiképpen nem könnyítik meg a terheiket. Visszatérésük közben találkoztak Mózessel és Áronnal, és kiáltozni kezdtek rájuk: „Lásson meg titeket az Úr, és ítéljen meg, kik rossz hírbe kevertetek minket a fáraó előtt és az ő szolgái előtt, fegyvert adván azok kezébe, hogy megöljenek minket.” (2Móz 5:21)

Amikor Mózes meghallotta a szemrehányásokat, igen elcsüggedt. A nép szenvedései nagyon elszaporodtak. Az egész országban a fiatalok és az öregek kétségbeesett kiáltása hallatszott, és az emberek egyöntetűen őt vádolták azért a megszigorításért, amely nehéz helyzetüket súlyosbította. Lelke keserűségében Isten elé járult kiáltva: „Uram, miért engedsz rosszul bánni ezzel a néppel? Miért küldél engem ide? Mert attól fogva, hogy bemenék a fáraóhoz, hogy a te nevedben szóljak, rosszabbul bánik e néppel; megszabadítani pedig nem szabadítád meg a te népedet.” (2Móz 5:22–23) Az Úr pedig így felelt: „Majd meglátod, mit cselekszem a fáraóval; mert hatalmas kéz miatt kell őket elbocsátani, és hatalmas kéz miatt űzi el őket az ő földéről.” (2Móz 6:1) Mózes – miután Isten ismét figyelmeztette őt a szövetségre, amelyet az atyákkal kötött, biztos volt abban, hogy az Úr beváltja ígéretét. – Pátriárkák és próféták, 258–259. o.

A zsidó nemzet különleges, szent népként került közeli kapcsolatba Istennel. Az Úr jelenlétének bizonyítékaival árasztotta el Izrael gyermekeit, hogy féljék a nevét, engedelmeskedjenek szavának, és tudják, Ő vezeti ki őket az ígéret földje felé. Az Egyiptomból való szabaduláskor megnyilvánuló isteni hatalom többször megmutatkozott előttük a vándorlás során.

Ezen megnyilatkozásai által Isten kiemelte Izraelt a csüggedésből. E szervezetlen, az elnyomás és a rabszolgaság hatására bálványimádó szokásokat felvevő nép életét gyökeresen megváltoztatta.

Az Úr megígérte Izraelnek, hogy ha engedelmesek lesznek, csodálatos hatalmával mindent biztosít számukra, amire szükségük lesz. A zsidók azonban nem voltak hajlandók alávetni magukat az Úr utasí­tásainak és korlátozásainak, hanem saját útjukat akarták járni. Saját felfogásukat és ítélőképességüket akarták követni.

Az Úr meghallotta zúgolódásukat, és isteni erejét olyan csodálatosan nyilatkoztatta ki előttük, hogy megrémültek. Dicsőséges mennyei hang utasította Mózest és Áront, hogy közeledjenek a Krisztust körülölelő felhőoszlophoz. Az Úr Mózeshez és Áronhoz beszélt, de az izraeliták is hallhatták, amint kijelenti, hogy meghallotta zúgolódásaikat… Isten szüntelen arra törekedett, hogy megmutassa népének: zúgolódásuk nem Mózes, hanem mennyei vezetőjük ellen szól. – The Signs of the Times, 1899. július 19.