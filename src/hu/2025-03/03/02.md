---
title:  Kicsoda Az Úr?
date:  13/07/2025
---

Mózes elment a fáraóhoz, Isten utasítását követve, hogy „hozd ki az én népemet, az Izráel fiait Egyiptomból” (2Móz 3:10).

`Mit felelt a fáraó Isten szavára, hogy „Bocsásd el az én népemet” (lásd 2Móz 5:1-2)? Mire kell felfigyelni a válaszában?`

„Kicsoda az Úr…?” – kérdezett vissza a fáraó, nem mintha meg akarta volna ismerni az Urat, hanem inkább a vele való szembeszállást kifejezve, sőt tagadva Istent, akit a saját szavai szerint nem ismert. Szinte kérkedve mondta: „Nem ismerem az Urat”.

A történelem folyamán hány és hány ember mondta ugyanezt? Tragikus, mert amint Jézus fogalmazott: „Az pedig az örök élet, hogy megismerjenek téged, az egyedül igaz Istent, és akit elküldtél, a Jézus Krisztust” (Jn 17:3).

Egyiptom és az uralkodója, a fáraó az Isten létét és uralmát tagadó hatalmat szimbolizálja. Birodalma szembehelyezkedik Istennel, Igéjével és a népével. A fáraó következő kijelentése az volt, hogy „nem is bocsátom el Izráelt”, ami még inkább bemutatja lázadását az élő Isten ellen. Ezzel megerősítette, hogy Egyiptom nemcsak Isten tagadásának szimbóluma, hanem az ellene hadakozó rendszeré is. Nem is csoda, hogy évezredekkel később sokan ugyanezt a lelkületet ismerték fel a francia forradalomban (lásd még Ézs 30:1-3; Jel 11:8). A fáraó istennek vagy egy isten fiának gondolta magát, ami félreérthetetlen utalás arra, amikor valaki a saját hatalmában, erejében és értelmi képességében hisz mindenek felett.

„A bibliai történelemben jelentkező nemzetek közül a legvakmerőbben Egyiptom tagadta az élő Isten létezését, és szállt szembe parancsaival. Egy uralkodó sem mert Egyiptom királyánál nyíltabban és fölényesebben fellázadni a menny tekintélye ellen. Amikor Mózes az Úr nevében átadta az üzenetet, a fáraó kevélyen válaszolt: »Kicsoda az Úr, hogy szavára hallgassak, és elbocsássam az Izráelt? Nem ismerem az Urat, és nem is bocsátom el Izráelt« (2Móz 5:2). Ez istentagadás. Az Egyiptommal jelképezett nemzet hasonlóképpen megtagadta az élő Isten kívánalmait, és hasonló hitetlen és kihívó magatartást tanúsított” (Ellen G. White: A nagy küzdelem. Budapest, 2020, Advent Kiadó, 238. o.).

`Mit felelnél, ha valaki megkérdezné tőled, hogy Ismered az Urat? Ha azt válaszolod, hogy Igen, mit mondanál róla?`

---

#### Ellen G. White idézetek

Amikor az ember áthágta Isten törvényét, természete gonosz lett, és Sátán befolyása alá került, nem pedig vele szembe. A bűnös ember és a bűn szerzője között nem természetszerű az ellenségeskedés. Mindkettőt gonosszá tette a hitehagyás. A pártütő sohasem nyugszik, kivéve ha megértést és támogatást kap azoktól, akiket rá tud venni példája követésére. A bukott angyalok és a gonosz emberek egymás elkeseredett bajtársai lettek. Ha Isten nem lépett volna különös módon közbe, a gonosz és az ember szövetséget kötött volna a menny ellen; és az ördög elleni ellenségeskedés helyett az egész emberi család Isten ellen lázadt volna fel. […]

Sátán ellenségeskedése azért lobbant fel az emberiség ellen, mert az Úr szeretete és irgalma Krisztus által az ember felé fordul. Sátán szeretné meghiúsítani a menny tervét, az ember megváltását; szeretné meggyalázni Istent keze munkája eltorzításával és bemocskolásával; fájdalmat akar okozni a mennyben; és be akarja tölteni a földet jajjal és nyomorúsággal. E bajoknak pedig az az oka – mondja –, hogy Isten embert teremtett. – A nagy küzdelem, 505–506. o.

Mózes Egyiptomból való elmenekülése után negyven évvel úgy látszott, hogy a bálványimádás győzedelmeskedik. Évről évre halványult az izraeliták reménysége. A király éppen úgy, mint népe, ujjongott hatalmában, és gúnyt űzött Izrael Istenéből. Isten és az izraeliták elleni gyűlölet növekedése akkor érte el a csúcspontját, amikor az a fáraó került trónra, aki szembeszállt Mózessel. Mikor a héber vezér megjelent a király előtt, hogy átadja neki „Jahve: Izrael Istene” üzenetét, akkor nem az igaz Isten felőli tudatlanság, hanem az Isten hatalmával való ellenszegülés váltotta ki belőle ezt a választ: „Kicsoda az Úr, hogy szavára hallgassak, és elbocsássam Izraelt? Nem ismerem az Urat.” (2Móz 5:2) Kezdettől fogva mindvégig a fáraó ellenállása az isteni paranccsal szemben nem a tudatlanság, hanem a gyűlölet és a dac eredménye volt.

Bár az egyiptomiak nagyon hosszú ideig elutasították Isten ismeretét, az Úr még mindig adott nekik alkalmat a megtérésre. József napjai­ban Egyiptom menedék volt Izrael számára. Amikor az egyiptomiak kedvességet tanúsítottak Isten népe iránt, akkor tulajdonképpen Őt dicsőítették. Ezért a hosszantűrő Isten, aki lassú a haragra, és a szíve tele van irgalmassággal, mindegyik ítéleténél, Egyiptomra lesújtó csapásánál időt hagyott arra, hogy az nevelésként megtegye hatását. Az egyiptomiakat azokon keresztül büntette meg, amiket imádtak. Bizonyítékuk volt Jahve hatalmára, és meggyőződhettek arról, hogy mindazok, akik engedelmeskedtek Istennek, megmenekülhettek az Egyiptomra lesújtó csapások borzalmaitól. Éppen a király vakbuzgósága és makacssága eredményezte Isten ismeretének terjedését, és sok egyiptomit vezetett el az Úr szolgálatához. – Pátriárkák és próféták, 333. o.