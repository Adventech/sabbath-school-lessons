---
title:  „Én”
date:  15/07/2025
---

Szegény Mózes! Először kiosztja a fáraó, majd a saját népe is csak átkozza.

Mózes tehát Istennek panaszkodik. Keserűségében és csalódásában amiatt, hogy Izrael helyzete még rosszabb lett, megkérdezi: „Uram, miért engeded, hogy rosszul bánjanak ezzel a néppel? Miért küldtél engem ide? Mert attól fogva, hogy bementem a fáraóhoz, hogy a te nevedben szóljak, rosszabbul bánik e néppel. Te pedig nem szabadítottad meg a népedet” (2Móz 5:22-23, ÚRK). Nyilvánvaló, hogy Mózes elégedetlen az Úrral, és tekintettel a helyzetre, ez talán érthető is. Isten erős választ adott a kérdésére. Cselekedni fog, méghozzá igen határozottan. „Majd meglátod, mit cselekszem a fáraóval” (2Móz 6:1, ÚRK).

`Olvassuk el 2Móz 5:22–6:8 szakaszát! Mit felelt Isten Mózesnek, és milyen fontos teológiai igazságot nyilatkoztatott itt ki?`

Ezek után Isten már nemcsak szólni fog, hanem nagy erővel fel is lép népe érdekében. Néhány fontos tényre emlékezteti Mózest ezzel kapcsolatban: 1) Én vagyok az ÚR; 2) Én jelentem meg a pátriárkáknak; 3) Én kötöttem szövetséget velük; 4) Én ígértem nekik Kánaán földjét; 5) Én meghallom Izrael népének sóhajtását; 6) Én megemlékezem a szövetségről, és nektek adom az ígéret földjét.

Figyeljük meg, hogy Isten újból és újból azt mondja: „Én”! Én, az ÚR, a te Istened ezt és ezt cselekedtem, tehát bízhatsz abban, hogy megteszem érted, amit megígértem.

Az Úr nagy komolysággal kijelentette, hogy négy jelentős dolgot fog megtenni Izraelért, mivel Ő az élő Úr: 1) „kihozlak titeket Egyiptom nehéz igája alól”; 2) „megszabadítalak titeket a kemény szolgálattól”; 3) „megmentelek benneteket kinyújtott karral és nagy büntető ítéletek által”; 4) „Népemmé fogadlak titeket, Istenetek leszek” (2Móz 6:6-7, ÚRK).

Ez a négy isteni cselekedet biztosítja és erősíti meg újra az Úr kapcsolatát népével. Ezeknek a tetteknek Isten az alanya, az izraeliták pedig áldásokban és kegyelemben részesülnek. Isten ingyen, szeretetből kínálja fel az ajándékokat – tette ezt akkor velük, mint ahogy most velünk is teszi.

`Még kik voltak a Biblia szereplői közül, akik panaszkodva kiáltottak Istenhez, ráadásul okkal? Miért van rendben időnként, ha az ember kiönti a lelkét Istennek, vagy akár még panaszkodik is a helyzete miatt? Viszont miért kell ezt mindig hittel és bizalommal tenni?`

---

#### Ellen G. White idézetek

Isten hatalma fenséges kinyilatkoztatásával szabadította ki ­Izraelt egyiptomi rabszolgaságából, és Egyiptom összes istenein végrehajtotta ítéleteit, csapásait. „Kihozá azért az ő népét örömmel és az ő választottait vigassággal […] Azért, hogy megtartsák az ő rendeleteit, és törvényeit megőrizzék.” (Zsolt 105:43–45) Isten kiszabadította őket a rabszolgaságból, hogy jó földre vezesse őket – egy olyan földre, amelyet isteni gondviselésében menedékül készített számukra ellenségeik elől, ahol majd szárnyai árnyékában lakhatnak. Az Úr magához vette, és örökkévaló karjával átölelte őket. Az irántuk megmutatott minden jóságáért és kegyelméért csak azt kívánja tőlük, hogy ne legyenek idegen isteneik előtte, az élő Isten előtt, magasztalják a nevét, és tegyék dicsőségessé a földön. – Pátriárkák és próféták, 334. o.

Mivel Izrael fiai minden szenvedésükért a vezetőjüket okolták, Mó­zes elszomorodott, és közel állt ahhoz, hogy ő is fellázadjon amiatt, hogy az Úr késlekedik kiszabadítani népét. De az izraeliták még nem álltak készen a szabadulásra. Még csekély volt a hitük, és nem voltak hajlandók türelemmel szenvedni, míg Isten dicsőségesen győzelemre nem vezeti őket.

„Az Úr pedig monda Mózesnek: Majd meglátod, mit cselekszem a fáraóval; mert hatalmas kéz miatt kell őket elbocsátani, és hatalmas kéz miatt űzi el őket az ő földéről. Az Isten pedig szóla Mózeshez, és monda néki: Én vagyok az Úr. Ábrahámnak, Izsáknak és Jákóbnak úgy jelentem meg, mint mindenható Isten, de az én Jehova nevemen nem voltam előttük ismeretes. Szövetséget is kötöttem velük, hogy nékik adom a Kánaán földét, az ő tartózkodásuk földét, amelyen tartózkodjanak. Fohászkodását is meghallottam az Izrael fiainak amiatt, hogy az egyiptombeliek szolgálatra szorítják őket, megemlékeztem az én szövetségemről.”

Izrael gyermekei éveken át szolgáltak az egyiptomiaknak. Csupán néhány család jött le Egyiptomba, de immár nagy sokasággá gyarapodtak. A bálványimádók között élve sokan közülük megfeledkeztek az igaz Istenről és törvényéről. Az egyiptomiakkal együtt imádták a napot, a holdat és a csillagokat, továbbá állatokat és emberek által készített faragott képeket. Körülöttük minden azt a célt szolgálta, hogy megfeledkezzenek az élő Istenről. Mindezek mellett voltak olyan zsidók is, akik megőrizték az igaz Isten, az ég és a föld Teremtőjének imá­datát. Őket elszomorította, hogy gyermekeik naponta részt vesznek a bálványimádás utálatosságaiban, meghajolnak a kőből és fából faragott egyiptomi bálványok előtt, és áldozatot mutatnak be ezeknek a haszontalan tárgyaknak. A hűségesek szomorúságukban az Úrhoz kiáltottak, hogy szabadítsa ki őket az egyiptomi iga alól, vezesse ki őket Egyiptomból, hogy megszabadulhassanak a bálványimádástól és az őket körülvevő romlott befolyástól. – Spiritual Gifts, 3. köt., 200–201. o.