---
title:  Nehéz Kezdet
date:  12/07/2025
---

### E heti tanulmányunk
2Mózes 5:1-23; 6:1-13; 6:28–7:7; Zsoltárok 73:23-26; 2Korinthus 6:16; Jelenések 11:8

> <p></p>
> „Azután elment Mózes és Áron, és azt mondták a fáraónak: Ezt mondja az ÚR, Izráel Istene: »Bocsásd el népemet, hogy ünnepet szenteljenek nekem a pusztában.« A fáraó azt felelte: Kicsoda az ÚR, hogy hallgassak a szavára, és elbocsássam Izráelt? Nem ismerem az URat, és nem is bocsátom el Izráelt«” (2Móz 5:1-2, ÚRK).

Sok hívő úgy gondolja, hogy amikor az ember eldönti: Istent fogja követni, utána csak boldogságban, jólétben és sikerekben lesz része. Azonban amint a Biblia gyakran bemutatja, nem feltétlenül ez a helyzet. Időnként számos akadály emelkedik, nehézségek támadnak. Ez igencsak nyomasztó lehet, ami nehéz kérdéseket vet fel, és nem mindig találunk könnyű válaszokat, sőt néha úgy tűnik, semmilyen válasz nem jön. Az Istenben bízók is találkoznak megpróbáltatásokkal. Azonban ha kitartunk, Isten olyan megoldásokat hoz, amelyek az Ő feltételei szerint történnek, az általa megadott időben. Isten útjai nem feltétlenül egyeznek a mi elvárásainkkal, mert mi gyors és azonnali megoldásokat szeretnénk, de meg kell tanulnunk minden körülmények között bízni az Úrban.

E heti témánk tehát: Mózes és a parancs, hogy vezesse ki Isten népét Egyiptomból. Mózes a lehető legvilágosabb isteni elhívást kapta, amit csodák kísértek, maga Isten szólította meg közvetlenül, pontosan elmondta neki, hogy mit kér tőle. Mennyivel lehetett volna mindez könnyebb Mózesnek, hiszen tudta, hogy Isten hívta el, méghozzá egy konkrét feladatra?!

Egyszerűnek kellett volna lennie, nem igaz?

Olvassunk tovább!

---

#### Ellen G. White idézetek

Jézus legforróbb vágya, hogy megszabadítsa örökségét Sátán hatalmától. Mielőtt azonban külsőleg megszabadulhatnánk tőle, belső életünknek kell szabaddá válnia. Az Úr azért enged meg próbákat, hogy megtisztuljunk a világiasságtól, önzéstől, jellemünk durva, Krisztustól idegen vonásaitól. Isten hagyja, hogy a szenvedés áradata elborítsa a lelkünket, hogy megismerjük Őt és Jézus Krisztust, akit elküldött; hogy szívünk mélyéből vágyakozzunk minden szennytől megtisztulni, és a próbából tisztábban, szentebben és boldogabban kerüljünk ki. Sokszor önzéstől elsötétült lélekkel lépünk be a megpróbáltatások kohójába. De ha türelmesen viseljük a súlyos próbát, Isten jellemét tükrözve kerülünk ki belőle. Amikor az Úr elérte célját a szenvedés által, „felhozza a te igazságodat, mint a világosságot, és a te jogodat, miként a delet” (Zsolt 37:6).

Nem kell attól félnünk, hogy az Úr figyelmen kívül hagyja népe imáját. Az a veszély azonban fennáll, hogy a kísértésekben és próbákban elcsüggedve mi felhagyunk az imádkozással. – Krisztus példázatai, 174–175. o.

Ez Isten minden kívánalmára vonatkozik: csak akkor kapjuk meg a megígért ajándékait, ha engedelmeskedünk neki. Ez a feltétel. Egész mennyet betöltő áldás van Istennél a vele együttműködők számára. Az engedelmesek bátran igényelhetik ígéretei teljesítését.

Szilárdan, tántoríthatatlanul kell bíznunk benne. Az Úr sokszor késlelteti a választ, hogy megpróbálja hitünket és kérésünk őszinteségét. Ha Igéje szerint kérünk, higgyünk ígéretében, és imádkozzunk olyan céltudatos kitartással, amit nem lehet megtagadni.

Isten nem azt mondja, hogy kérd egyszer, és megkapod. Hanem arra szólít fel, hogy lankadatlanul, állhatatosan imádkozzunk. Ha kitartunk a könyörgésben, buzgóságunk erősödik, és még jobban vágyunk arra, amit kérünk. Krisztus így szólt Mártához Lázár sírjánál: „Ha hiszel, meglátod majd az Istennek dicsőségét.” (Jn 11:40)

Sok embernek nincs élő hite. Ezért nem látják, hogy Isten milyen hatalmas. Gyengeségük forrása a hitetlenség. Jobban bíznak saját cselekedeteikben, mint abban, amit Ő tehet értük. Megpróbálnak Isten nélkül eredményeket elérni. Terveznek, de keveset imádkoznak. Nem bíznak igazán az Atyában. Azt gondolják, hogy hisznek, pedig csak a pillanat hatása alá kerültek. Nem ismerik fel, mire van szükségük, és hogy az Úr kész megadni nekik. Ezért nem ismételgetik kéréseiket a menny előtt.

Olyan buzgón és kitartóan kell könyörögnünk, mint az a megszorult barát, aki éjfélkor ment kenyeret kérni. Minél buzgóbban és állhatatosabban kérünk, annál szorosabb lelki egységre jutunk Krisztussal. Több áldást kapunk, mert hitben erősödtünk. – Krisztus példázatai, 145–146. o.