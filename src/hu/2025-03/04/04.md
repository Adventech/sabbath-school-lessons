---
title:  Az Első Három Csapás
date:  22/07/2025
---

Az egyiptomi tíz csapás célkeresztjében nem az egyiptomi nép volt, hanem az isteneik, és mindegyik legalább egyet eltalált közülük.

`Olvassuk el 2Móz 7:14–8:19 szakaszát! Mit történt itt?`

Isten közölte Mózessel, hogy nehéz, majdhogynem lehetetlen lesz a tárgyalás a fáraóval (2Móz 7:14), de be akarta mutatni magát a fáraónak és az egyiptomiaknak. Ezért eldöntötte: úgy lép kapcsolatba velük, hogy megérthessék. A hébereknek is a javára válik ez a konfrontáció, mert még jobban megismerik a saját Istenüket.

Az első csapás Hápira, a Nílus istenére irányult (2Móz 7:17-25). Az élet Egyiptomban a Nílus vizétől függött. Ahol víz van, ott élet van. A víz éltető elem, az egyiptomiak ezért találták ki Hápi istent, akit életadóként imádtak.

Természetesen csakis az élő Isten az élet Forrása, mindenek Teremtője, így a vízé és az ételé is (1Móz 1:1-2, 20-22; Zsolt 104:27-28; 136:25; Jn 11:25; 14:6). A víz vérré változtatása az élet halállá változtatását szimbolizálta. Hápi nem adhatott életet és nem is védhette azt meg. Erre csak az Úr hatalma képes.

Ezután Isten újabb lehetőséget adott a fáraónak. A Nílusból ekkor nem élet fakadt, hanem békák jöttek elő. Ez a csapás közvetlenül Heqetet, a békaistennőt célozta meg (2Móz 8:1-15). Az egyiptomiak féltek a békáktól, undorodtak, iszonyodtak tőlük, meg akartak szabadulni tőlük. A csapás megszűnésének pontos ideje azt mutatta, hogy Isten hatalma állt e csapás mögött is.

A harmadik csapás leírása a legrövidebb (2Móz 8:16-19). Nem világos, hogy miféle bogarakról van itt szó (héberül kinnim) – szúnyogokról, kullancsokról, tetvekről? Ekkor az egyiptomi földisten, Geb került a célkeresztbe. Isten a föld porából (ez a kifejezés a bibliai teremtéstörténetre emlékeztet) tetveket hozott elő, amelyek ellepték az egész országot. Mivel a varázslók nem tudták utánozni ezt a csodát (csak Isten képes életet teremteni), kijelentették: „Az Isten ujja ez” (2Móz 8:19). Ennek ellenére a fáraó továbbra is hajthatatlan maradt.

`Gondoljunk bele, mennyire megkeményedett a fáraó szíve! Az isteni késztetés többszörös visszautasítása még csak súlyosbította a helyzetét. Az Úrtól jövő késztetés folyamatos elutasítása milyen tanulsággal szolgál a mi számunkra is?`

---

#### Ellen G. White idézetek

Noha úgy tűnt, hogy Mózeshez és Áronhoz hasonlóan a varázslóknak is sikerül békákat előhívniuk, eltüntetni viszont már nem tudták azokat. Amikor rájöttek, hogy nem tudnak véget vetni a csapásnak, a fáraó megalázva érezte magát, és azt követelte, hogy Mózes és Áron könyörögjön az Úrhoz az érdekében, és távolítsa el a csapást. Csak most kezdett el megtanulni valamit arról az Istenről, akit véleménye szerint már ismert. Mózes és Áron közölte a fáraóval, hogy nem varázslat vagy saját erejük által hívták elő a békákat, hanem az élő Isten tette ezt hatalma által, és csak Ő tudja megszüntetni a csapást. Mindeddig a fáraó diadalmaskodott Mózes és Áron fölött, hiszen varázslóinak is sikerült hasonló csodákat előidézniük. Most viszont épp ő kérlelte Mózest, hogy könyörögjön az Úrhoz az érdekében. Mózes emlékeztette őt fennhéjazó magatartására, amellyel büszkélkedett a varázslói megvalósításairól, és megkérdezte a fáraótól, hogy hová lett a dicsősége, és a varázslók ereje, hogy nem tudják megszüntetni a csapást.

Az Úr meghallgatta Mózes imáját, és véget vetett a csapásnak. Amikor a király látta, hogy megszabadult a bajból, újból eltökélte, hogy nem bocsátja el Izrael népét. Isten parancsára Mózes és Áron a föld porából tetveket hoztak elő Egyiptom földjére. A fáraó hívatta a varázslókat, és elrendelte, hogy ők is tegyék ugyanezt, de nem voltak képesek rá. Isten szolgái, Mózes és Áron, mennyei parancsara tettek csodát. Sátán szolgái, a varázslók, az ördög parancsára próbáltak csodát tenni, de nem jártak sikerrel. Amikor látták, hogy nem tudnak tetveket előhozni, „mondák az írástudók a fáraónak: Az Isten ujja ez. De kemény maradt a fáraó szíve, és nem hallgata reájuk; amint mondotta vala az Úr.” – Spiritual Gifts, 3. köt., 208–209. o.

A fáraó elrendelte, hogy a varázslók is tegyenek jeleket és csodákat, amire azért voltak képesek, mert Sátán segített nekik. Azonban itt és most Isten munkája magasabb rendűnek bizonyult a gonosz hatalmánál, hiszen a varázslók már nem utánozhatták le az összes isteni csodát. Csupán néhányra voltak képesek. A varázslók pálcái kígyókká váltak, de Áron vesszeje elnyelte ezeket a kígyókat. Miután próbáltak tetveket előhozni, és nem sikerült nekik, a mennyei hatalom láttán arra kényszerültek, hogy beismerjék a fáraó előtt: „Isten ujja ez”. Sátán úgy dolgozott a varázslók révén, hogy a kényúr fáraó szíve megkeményedjen, és ne engedjen Isten csodák által kinyilatkoztatott hatalmának. A kísértő meg akarta ingatni Mózes és Áron hitét küldetésük isteni voltában, és azt remélte, hogy varázslói majd túlszárnyalják őket. Sátán nem akarta, hogy Izrael népe kiszabaduljon az egyiptomi rabságból, és Istennek szolgáljon. – Spiritual Gifts, 4. köt., 82. o.