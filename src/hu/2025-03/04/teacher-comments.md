---
title: Tanítói melléklet
date: 25/07/2025
---

### A csapások

#### Áttekintés

**Kulcsszöveg: 2Mózes 9:35**

**Alapigék:  2Móz 7:8–10:29**

**Bevezetés**

Az e heti tanulmányban a csodák Istenével találkozunk, valamint az általa véghezvitt jelekkel és csodákkal. Áttekintünk még a tíz csapásból kilencet, amelyekkel Isten ítélete sújtotta az egyiptomiakat. Mutassuk be ezeket az elemeket a nagy küzdelem hátterén, amely lelki harc a jó és a rossz erői, a világosság és a sötétség, Krisztus és Sátán, az élő Isten és a bálványok között. Ez a lelki küzdelem a földön az Éden kertjében kezdődött, amikor Ádám és Éva bűnbe esett. Isten megígérte, hogy a harc kimenetele győzelem lesz, nem maradunk örökre Sátán prédái (1Móz 3:15). A küzdelem kezdettől fogva azok között zajlott, akik a teremtő Urat imádják, illetve akik magát a teremtettséget vagy egy teremtményt tisztelnek. A Teremtő imádata felszabadítja az emberiséget, szabaddá teszi a bűn béklyóitól. A teremtmény imádata az emberiség erkölcsi lealacsonyodásához vezet, az ember romlásához, akit Isten a saját képmására teremtett.

2Móz 7:8–10:29-ben fokozódik az élő Isten és a fáraó közötti konfliktus. A fáraó bizonyítani akarja, hogy isten, ahogyan az egyiptomiak hiszik róla. Ezért megpróbál a szuverén uralkodó szerepében tetszelegni, aki mindent ellenőrzése alatt tart, eldöntve, mi a jó és mi a rossz. Vele ellentétben Isten meg akarja szabadítani népét a fogságból, ugyanakkor az egyiptomiaknak is be szeretné mutatni, ki Ő, hogy őket is megszabadíthassa a bálványok fogságából.

Egy dolgot kristálytisztán kell látni: Isten nem az egyiptomiak ellen van: szereti őket, mint bárki mást, örök és önzetlen szeretettel. Ugyanakkor nem tűrheti az egyiptomi bálványokat. Be akarja mutatni, hogy ezek az „istenek” ember-alkotta dolgok, amelyek félelembe és megkötözöttségbe taszítják imádóikat. Elsődleges célja az volt, hogy megtörje az egyiptomiak függőségét a bálványoktól, hogy végre Őt szolgálják, az élő Teremtőt, a megváltó Istent. Ám ha az emberek úgy döntenek, hogy továbbra is a hamis bálványokkal tartanak fenn közösséget, velük azonosulnak, akkor Isten ítélete sújtja nemcsak bálványaikat, hanem őket is. Megátalkodott bálványimádásuk következménye büntetés, majd végül pusztulás lesz.

Isten világosan kijelenti: „Egyiptom minden istene fölött ítéletet tartok én, az ÚR” (2Móz 12:12). Ezt az ítéletet 4Móz 33:4 verse már történelmi tényként kezeli. Minden csapás, minden ítélet rendszerint a sok egyiptomi isten ellen irányult, amelyek fogva tartották az emberek képzeletét, gondolatait és érzéseit; befolyásolták viselkedésüket és társadalmi életüket; valamint a bűn fogságába vezették őket. Az emberek teljes valóját rabságba ejtették. Lelküket megbéklyózta a bálványimádó életmód. A varázslás által irányított élet szöges ellentétben állt annak az imádatnak a szabadságával, ami az élő és szerető, teremtő Istentől ered.



#### Kommentár

**Jelek és csodák**

2Móz 7:3 szövegében azt mondta az Úr: „megsokasítom jeleimet és csodáimat Egyiptom földjén” mindenki szeme láttára, hogy megérthessék, ki is Ő. 2Móz 7:3 az egyetlen igevers Mózes második könyvében, ahol együtt szerepel ez a két kifejezés: „jelek” és „csodák”. A „jel” vagy „jelek” 16-szor fordul elő Mózes második könyvében (2Móz 3:12; 4:8 [kétszer], 9, 17, 28, 30; 7:3; 8:23 [8:19, RÚF]; 10:1-2; 12:13; 13:9, 16; 31:13, 17). Ezekben a példákban a „jel” szó két dolog kihangsúlyozására szolgál: Mózes különböző jeleket fog mutatni a fáraó előtt (2Móz 10:1-2), a páskabárány vére az élet jele lesz, amelynek láttán az öldöklő angyal elvonul a házak előtt, amelyek a vér védelme alatt állnak (2Móz 12:13). A „csoda” kifejezést arra használja a szöveg, amit Isten fog tenni a kemény szívű fáraó előtt (2Móz 4:21). A csapásokkal kapcsolatban ez a szó a szöveg szerkezete szempontjából is fontos, mert kétszer jelenik meg a kilenc csapás kezdetén (2Móz 7:3, 9), majd ismét kétszer a kilencedik csapás végén (2Móz 11:9-10).

A csapások leírásában jelentőségteljes elemek vannak:

11.  Az első kilenc csapást három csoportra oszthatjuk, amelyekhez három-három csapás tartozik. A tizedik csapás különleges, más, mint az előzőek. Az embereknek időre és gondviselésre lesz szükségük ahhoz, hogy szembe tudjanak nézni vele.

12.  Az első 9 csapás az Isten által teremtett (1Mózes 1) élőhelyekre hatott: a levegőre (7-9. csapás), a földre (3-6. csapás) és a vízre (1-2. csapás). Ezek a csapások a teremtéssel ellentétes folyamatra utaltak.

13.  Az első kilenc csapás egyre intenzívebb, az idő előrehaladtával egyre súlyosabb, miközben a fáraó makacsul megtagadja, hogy elengedje Isten népét. Az első három csapás aránylag enyhe, gyors volt, nem okozott halált. A következő három csapás (3-6. csapás) már sokkal komolyabb és ártalmasabb volt, hiszen nyomában elhullottak a haszonállatok, az embereket pedig fekélyek lepték el. A következő három csapás (7-9. csapás) még pusztítóbb volt, emberek és állatok halálával járt és a gabona is megsemmisült.

14.  Általánosságban szólva minden csapás azután kezdődött, hogy Istentől világos figyelmeztetés és felhívás érkezett: a fáraó vesse alá magát az Úr akaratának. Meglepő dolgok történtek ugyan, de a pusztulásra előre figyelmeztetett Mózes, azt el lehetett volna kerülni. Kivételes figyelmeztetés történik az első kettő, valamint a tizedik csapás előtt, de vannak világos figyelmeztetések a negyedik, ötödik, hetedik és nyolcadik csapást megelőzően is.

15.  A harmadik, hatodik és kilencedik csapás előtt alig, vagy egyáltalán nincs összeütközés a fáraóval.

16.  Az első három csapás az egyiptomiakat és az izraelitákat egyaránt sújtotta, de a többi csapás csak az egyiptomiakat érte.

17.  Az első csapás bekövetkezése előtt Isten egy csodát tett a fáraó előtt: Áron botja kígyóvá változott és lenyelte a mágusok kígyóit. A fáraó szíve mégis megkeményedett (2Móz 7:13).

18.  Az utolsó csapás volt a legpusztítóbb, mert az elsőszülöttek halálával sújtott minden családot, amely nem állt bárány vérének védelme alatt. Az utolsó csapás előtt azonban kegyelméből Isten háromnapi sötétséget adott, hogy az emberek átgondolják életüket, elmélkedjenek, bűnbánatot tartsanak, valamint engedelmeskedjenek az utolsó pusztítás elkerülése érdekében kapott utasításoknak.

19.  A hatodik csapás után olvassuk a feljegyzésben azt a kijelentést, hogy „az ÚR megkeményítette a fáraó szívét” (2Móz 9:12; lásd még 10:1, 20, 27; 11:10; 14:4, 8, 17). Az első öt csapás idején a fáraó keményítette meg a saját szívét (2Móz 7:13-14, 22; 8:15, 19, 32; 9:7; 9:35). Már a tíz csapás bekövetkezése előtt elhangzott két jövendölés Istentől, amelyben az szerepelt, hogy Ő, az Úr meg fogja keményíteni a fáraó szívét (2Móz 4:21; 7:3).

10.  A varázslók csak az első két csapást tudták utánozni. Amikor a harmadik csapás bekövetkezett, találó kijelentést tettek: „Isten ujja ez” (2Móz 8:19). Később ők maguk is fekélyektől szenvedtek (2Móz 9:11; lásd még a fáraó udvari embereinek sürgetését: 10:7).

11.  A csapásokat párba is lehet állítani: az első két csapás a Nílussal kapcsolatos; a harmadik és a negyedik szárnyas rovarokkal (szúnyogok és böglyök); az ötödik és a hatodik hasonlít egymásra: az állatokat sújtó dögvész és az embereken megjelenő fekély; a hetedik és a nyolcadik a gabonát elpusztító csapás; a kilencedik és a tizedik pedig a sötétséggel kapcsolatos: az egyik fizikai sötétség, a másik a legmélyebb sötétség, nevezetesen az elsőszülöttek halála.

12.  Érdekes megjegyezni: az Úr hétszer utasította a fáraót, hogy „Bocsásd el az én népemet” (2Móz 5:1; 7:16; 8:1, 20; 9:1, 13; 10:3), egyszer pedig negatív feltételes kifejezést használt: „Mert ha el nem bocsátod az én népemet, ímé én…” (2Móz 8:21). A fáraó beleegyezett ugyan ebbe a második, negyedik, hetedik és kilencedik csapás után (2Móz 8:8; 8:25-28; 9:28; 10:24), de végül mégsem engedte el a népet (2Móz 8:15; 8:32; 9:35; 10:27). Mégis arra kérte Mózest, hogy imádkozzon a csapások megszűnéséért, illetve érte is (2Móz 8:8, 28; 9:28; 10:16-17). Ám csak a tizedik csapás után hívatta Mózest és Áront, és parancsolta meg nekik: „Keljetek föl, menjetek ki népem közül Izráel fiaival együtt, és szolgáljatok az ÚRnak, ahogy mondtátok. Juhaitokat is, jószágotokat is vigyétek, ahogy mondtátok, csak menjetek! És áldjatok meg engem is” (2Móz 12:31-32)!

Ahogy már említettük, ezek a csapások Istennek az egyiptomi bálványok feletti ítéletével függtek össze, illetve mindazok feletti ítélettel, akik ragaszkodtak a bálványokhoz. Nem szabad figyelmen kívül hagyni: a csapások közepette ott van a kijelentés, hogy Isten jelen van Egyiptomban. A Mindenható világossá akarta tenni, hogy különbség van azok között, akik követik Őt, és azok között, akik nem: „Mert ha nem bocsátod el, ártalmas bogarakat bocsátok rád, szolgáidra, népedre és házaidra… De különválasztom azon a napon a Gósen földjét, amelyen az én népem lakik, hogy ott ne legyenek ártalmas bogarak azért, hogy megtudd, hogy én vagyok az ÚR ezen a földön” (2Móz 8:21-22).

Ézsaiás próféta meglepő szavakkal szól Isten szeretetéről és Egyiptommal kapcsolatos terveiről: „Azon a napon út vezet Egyiptomból Asszíriába, és Asszíria Egyiptomba megy, Egyiptom meg Asszíriába, és Egyiptom Asszíriával együtt az URat tiszteli. Azon a napon Izráel a harmadik lesz Egyiptom és Asszíria mellett, áldás lesz a föld közepén, amelyet megáld a Seregek URa e szavakkal: Áldott az én népem, Egyiptom, kezem munkája, Asszíria, és örökségem, Izráel” (Ézs 19:23-25)!

**A fáraó szívének megkeményítése**

A fáraó szíve megkeményítésének kérdése foglalkoztatja a Biblia kutatóit. Azt le kell szögezni, hogy nem Isten határozta meg előre a fáraó döntéseit. A döntés mindig az övé volt. Nem volt eleve elrendelve, hogy vissza kell utasítania Isten utasításait, és pusztulás lesz a sorsa. Isten szabad akarati döntést biztosít mindenki számára, képessé tesz arra, hogy elfogadjuk szeretetének üzenetét és kegyelmének ajánlatát.

A szöveg áttekintő elemzése a fáraó szíve megkeményítésére vonatkozóan (lásd az előző rész 9. pontját) a következőt mutatja: a megkeményítés folyamatában először a fáraó utasította el makacsul azt, hogy megalázza magát Isten előtt (2Móz 10:3). Ez az ő döntése, tudatos engedetlensége volt, aminek folytán aztán túljutott azon a ponton, amikor a folyamat még visszafordítható volt. A jelleme rögzült. Az isteni felhívás, hogy engedje el az izraelitákat, hadd szolgálják az élő Istent, csak tovább szította ellenállását a Mindenhatóval és szolgájával szemben.

#### Gyakorlati alkalmazás

1.  Bizonyítékok sokasága mutatta, hogy az Úr hatalmas Isten, aki meg akarja szabadítani népét, ki akarja vezetni őket Egyiptomból. Mi minden van a szívünkben és életünkben, ami miatt makacsul elutasítjuk bűnbánatra és a követésére hívó késztetéseit?

2.  Mi olyan vonzó a bálványimádásban? Miért volt annyira nehéz az egyiptomiak számára szakítani a bálványimádással, miután látták, milyen pusztítást okoz?



