---
title:  A Csapások
date:  19/07/2025
---

### E heti tanulmányunk
2Mózes 7:8–10:29; 4Mózes 33:4; Zsoltárok 104:27-28; Ézsaiás 28:2, 12-17; 44:9-10, 12-17;

Róma 1:24-32

> <p></p>
> „Kemény maradt a fáraó szíve, és nem bocsátotta el Izráel fiait, amint megmondta az ÚR Mózes által” (2Móz 9:35, ÚRK).

Egy parasztember mindent megtett, hogy a szamara elinduljon, de a jószág meg sem mozdult. Akkor egy vastag bottal jó nagyot rávert, aztán megint odaszólt neki, az meg elindult. Valaki megkérdezte a gazdától, hogyhogy ez bevált. „Először fel kell kelteni a figyelmét” – hangzott a válasz.

Félretéve az állatok kegyetlen bántalmazásának kérdését, azért van ebben némi igazság, főként a héberek Egyiptomból való kivonulásával kapcsolatban. Mózes megkapta a parancsot, hogy induljon, és elment a fáraóhoz Isten híres szavaival: salah et ami, „Bocsásd el népemet”!

A fáraó azonban nem engedte el Isten népét. A Szentírás sehol nem fejti ki világosan, miért nem akarta elengedni őket, amikor az egyiptomiak tartottak attól, hogy a héberek fenyegetést jelenthetnek a számukra egy háborús helyzetben (lásd 2Móz 1:10). A legvalószínűbb az, ami általában a rabszolgaság mögött áll: a gazdasági szempont. A rabszolgák olcsó munkaerőnek számítottak, tehát a fáraó nem akarta elveszíteni a rabszolgák biztosította anyagi előnyöket. Ezért erősebb meggyőzésre volt szükség vele kapcsolatban, a figyelemfelkeltés nem bizonyult elégnek, a gondolkodásán kellett változtatni.

---

#### Ellen G. White idézetek

Az Úr azt parancsolta Mózesnek, hogy menjen el újra a néphez, és ismét adja tudtukra kiszabadításuk ígéretét az isteni kegyelem újabb biztosítékával. Mózes úgy cselekedett, ahogy Isten parancsolta neki, de nem hallgattak rá. A Szentírás így jegyezte fel: „[…] de nem hallgatának Mózesre a kislelkűség és a kemény szolgálat miatt” (2Móz 6:9). Ezután ismét üzenetet kapott Mózes: „Eredj be, szólj a fáraónak, Egyiptom királyának, hogy bocsássa el Izrael fiait az ő földéről.” (2Móz 6:11) Mózes csüggedten ezt felelte az Úrnak: „Ímé, Izrael fiai nem hallgatnak reám, hogy hallgatna hát reám a fáraó, holott én nehéz ajkú vagyok?” Isten ekkor azt mondta neki, hogy vegye maga mellé Áront, és így menjen a fáraó elé, és ismét követelje tőle, „hogy hozzák ki az Izrael fiait Egyiptom földéről” (2Móz 6:12–13).

Az Úr előre közölte Mózessel, hogy az uralkodó nem enged addig, amíg ő meg nem látogatja Egyiptomot ítéleteivel, és ki nem hozza onnan Izraelt hatalma kinyilatkoztatásának jeleivel. Minden egyes csapás előtt Mózesnek el kellett mondania a csapás természetét és hatását, hogy a király megmenekülhessen attól, ha el akarja bocsátani a népet. Minden visszautasításra még keményebb csapásnak kell következnie, amíg a fáraó gőgös szíve meg nem alázkodik, és el nem ismeri az igaz, élő Istent, az ég és a föld Teremtőjét. Az Úr alkalmat akart adni az egyiptomiaknak annak belátására, hogy mennyire erőtlen isteneik állítólagos hatalma, és mennyire értelmetlen szembeszállni Jahve parancsaival. Isten meg akarta büntetni Egyiptom népét bálványimádásukért, és el akarta hallgattatni az áldásokkal való dicsekedésüket, amelyeket élettelen istenségeiknek tulajdonítottak. Ő a saját nevét akarta megdicsőíteni, hogy más népek is halljanak hatalmáról, megrettenjenek hatalmas tettei hallatán, és tulajdon népe elforduljon az egyiptomi bálványoktól, és csak az ő tiszta imádására szentelje magát. (2Móz 6:9–13). – Pátriárkák és próféták, 260, 263. o.

Figyelmemet az isteni erő felé terelték, amellyel Mózes rendelkezett, amikor megjelent a fáraó előtt. Sátán jól tudta, hogy itt, a földön miként zajlanak az események. Tudta jól, hogy Isten hívta el Mózest, hogy letörje Izrael gyermekeinek rabigáját. Tudta, hogy munkássága Krisztus eljövetelét vetíti elő, aki eljön majd, hogy megtörje azt a hatalmat, amit az ördög gyakorol az emberi család fölött, és szabadulást hozzon a kísértő uralma alatt állóknak. Sátán tudta, hogy amikor Jézus megjelenik, hatalmas csodákat tesz, hogy a világ megtudhassa, az Atya küldte Őt. A kísértő féltette uralmát. Tanácsot tartott angyalaival, hogy véghez vigyék kettős céljukat: egyfelől tönkre akarta tenni Isten munkáját, amit szolgája, Mózes által végez úgy, hogy ügynökei révén meghamisítja a Mindenható igaz művét; másfelől pedig a varázslók ténykedésének korszakokon át gyakorolt befolyásával meg akarta rontani sokak elméjében az eljövendő Krisztus által elvégzendő csodákba és hatalmas munkába vetett igaz hitet. Sátán tudta, hogy országa kárt szenved, mert az emberek fölött gyakorolt hatalmát az Üdvözítő kapja. A fáraó előtt zajló csodák szemlélőinek elméjére nem Mózes ereje, hanem Isten ereje hatott. A Mózes által tett jelekre és csodákra azért volt szükség, hogy meggyőzzék a fáraót arról, hogy a nagy „Vagyok” küldte őt, és parancsolta meg az uralkodónak, hogy bocsássa el Izraelt. – Spiritual Gifts, 4. köt., 81. o.