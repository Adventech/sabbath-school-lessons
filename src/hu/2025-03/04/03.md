---
title:  Ki Keményítette Meg A Fáraó Szívét?
date:  21/07/2025
---

`Olvassuk el 2Móz 7:3, 13, 14, 22 verseit! Hogyan értsük ezeket az igéket?`

Mózes második könyve kilencszer tulajdonítja Istennek a fáraó szívének megkeményedését (2Móz 4:21; 7:3; 9:12; 10:1, 20, 27; 11:10; 14:4, 8; lásd még Róm 9:17-18), viszont szintén kilenc alkalommal azt olvassuk, hogy a fáraó keményítette meg a saját szívét (2Móz 7:13-14, 22; 8:15, 19, 32; 9:7, 34-35).

Tehát ki keményítette meg a fáraó szívét? Isten, vagy maga a fáraó?

A kivonulás történetében fontos a tíz csapással kapcsolatban, hogy az első öt csapás során csakis a fáraó keményítette meg a saját szívét, ez tőle indult el. A hatodik csapástól kezdődően azonban a bibliaszövegek azt mutatják, hogy Isten keményítette meg a fáraó szívét (2Móz 9:12). Ez azt jelenti, hogy Isten megerősítette vagy elmélyítette a fáraó saját döntését, szándékos cselekedetét, amint ezt Isten előre megmondta Mózesnek (2Móz 4:21).

Vagyis Isten azért küldte a csapásokat, hogy segítsen a fáraónak megtérni és kiszabadulni a sötétségből, a téves gondolkodásból. Isten nem teremtett új gonoszságot a fáraó szívében, hanem egyszerűen csak engedte, hogy a saját veszedelmes indítékainak a hatalma alatt maradjon. Isten kegyelmének korlátozó ereje nélkül maradt, tehát Isten meghagyta a saját gonoszságában (lásd Róm 1:24-32).

A fáraónak megvolt a szabad akarata – választhatott Isten mellett vagy ellen –, és Isten ellen döntött.

A tanulság nyilvánvaló. Isten megadta nekünk a választás képességét a helyes és helytelen, jó és rossz, engedelmesség és engedetlenség között. Lucifer a mennyben, Ádám és Éva az Édenben, a fáraó Egyiptomban, ma pedig mi – bárhol is legyünk, vagy az életet, vagy a halált választjuk (5Móz 30:19).

Egy hasonlattal élve, képzeljük el, hogy a nap sugarai a vajat és az agyagot is érik. A vaj elolvad, az agyag megkeményedik. A nap melege mindkét esetben egyforma, mégis kétféle reakciót látunk, eltérő következménnyel. A hatás az anyagtól függ. A fáraó esetében mondhatjuk, hogy a végkimenetel azon múlt, hogyan viszonyult a fáraó a szívében Istenhez és a népéhez.

`A következő napon milyen döntést/döntéseket fogunk meghozni szabad akaratunkból? Ha tudjuk, mi a helyes döntés, hogyan készíthetjük fel magunkat arra?`

---

#### Ellen G. White idézetek

A fáraó csalónak nevezte Mózest és Áront, mint akik nem tudnak többet a varázslóinál. Az Úr szolgái így válaszoltak: „Jehova, akiről te azt álltod, hogy ismered, majd meg fog győzni arról, hogy hatalmasabb az isteneidnél.” Közölték, hogy Isten még hatalmasabb csodákat fog tenni, így a fáraónak nem lesz mentsége, és hogy ezek a csodák az Izrael iránti isteni gondviselés emlékoszlopaiként maradnak majd fenn.

„Az Úr pedig monda Mózesnek: Kemény a fáraó szíve, nem akarja a népet elbocsátani. Eredj a fáraóhoz reggel; ímé, ő kimegy a vízhez, és állj eleibe a folyóvíz partján, és a vesszőt, amely kígyóvá változott vala, vedd kezedbe. És mondd néki: Az Úr, a héberek Istene küldött engem hozzád mondván: Bocsásd el az én népemet, hogy szolgáljanak nékem a pusztában; de ímé, mindez ideig meg nem hallgattál. Így szólt az Úr: Erről tudod meg, hogy én vagyok az Úr: Ímé, én megsújtom a vesszővel, amely kezemben van, a vizet, amely a folyóban van, és vérré változik. És a hal, amely a folyóvízben van, meghal, a folyóvíz pedig megbüdösödik, és irtózni fognak az egyiptombeliek vizet inni a folyóból.”

A fáraó nem hallgatott Mózes és Áron figyelmeztetéseire, semmibe vette szavaikat, ám mégsem kapott rá engedélyt, hogy ártson nekik. „Mózes és Áron pedig úgy cselekedének, amint az Úr parancsolta vala. És felemelé a vesszőt és megsújtá a vizet, amely a folyóban vala a fáraó előtt és az ő szolgái előtt, és mind vérré változék a víz, amely a folyóban vala.” A csapás hét napig tartott, de a király még ekkor sem alázkodott meg, hanem megkeményítette a szívét. Mózest és Áront utasította Isten, hogy mielőtt a csapások lesújtanak, pontos leírást közöljenek minden csapás jellegéről és hatásairól a fáraóval, hogy lehetősége legyen a büntetés elkerülésére, ha úgy dönt, hogy elbocsátja Izraelt. Viszont ha nem hallgat az isteni parancsra, akkor lesújt rá a büntetés. – Spiritual Gifts, 3. köt., 206–207. o.

A leírásból megtudjuk, hogy Isten keményítette meg a fáraó szívét. Ismételt visszautasításainak az lett a következménye, hogy még közvetlenebb, még figyelmeztetőbb és erőteljesebb üzeneteket kapott. Az Úr a világosság minden egyes elutasításakor még magasztosabban mutatta meg hatalmát, ám ezzel arányosan növekedett az uralkodó megátalkodott magatartása is, mígnem a menny elküldte a kegyelem utolsó nyílvesszőjét is. Az ismételt ellenszegülés következtében az ember szíve teljesen megkövesedett. A fáraó megátalkodott magatartást vetett el, és jellemének hasonló termését arathatta le. Az Úr már nem tehetett többet a meggyőzéséért, és mivel bezárkózott előítéletei és konoksága bástyájába, a Szentlélek sem talált utat a szívéhez. A fáraó így megkövesedett szívének hitetlenségében lett hagyva. A hitetlenség hitetlenséget szült. Amikor a fáraó már az isteni hatalom első megnyilatkozásakor megkeményítette a szívét, máris felkészült az isteni hatalom újabb elutasítására is. A büszkeség és a megátalkodottság rabjává vált, s így nem volt képes elismerni az isteni figyelmeztetéseket. Miután egyszer már kijelentette, hogy nem hisz, immár természetesnek tűnt számára, hogy nem változtat álláspontján. – Advent Review and Sabbath Herald, 1891. február 17.