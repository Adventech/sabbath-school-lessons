---
title:  Közbenjárás
date:  11/09/2025
---

`Olvassuk el 2Móz 32:30-32 verseit! Mózes milyen messzire volt kész elmenni a bűnösökért mondott közbenjáró imájában?`

A lázadás miatt rettenetes dolgok történtek az izraeliták táborában, sokan meg is haltak (2Móz 32:28). Másnap Mózes bejelentette a népnek: „Nagy bűnt követtetek el, most azért fölmegyek az ÚRhoz, talán kegyelmet nyerhetek bűneitekre” (2Móz 32:30, ÚRK).

„Visszatért tehát Mózes az ÚRhoz, és azt mondta: Ó, jaj, ez a nép nagy bűnt követett el! Aranyból csinált magának isteneket. De most bocsásd meg bűnüket! Ha pedig nem, törölj ki engem a könyvedből, amelyet írtál” (2Móz 32:31-32, ÚRK).

Nem csoda, hogy Krisztus egyik előképének tartják Mózest. Valóban krisztusi lelkület mutatkozott meg benne, amikor imában közbenjárt a bűnösökért, sőt az életét is adta volna értük. Példaértékű a kegyelme a bűnösök iránt. Bemutatta, hogy teljes mértékben az Úrnak szentelte magát és áldozatos szeretettel viseltetett az emberek iránt. Mózes második könyve nem tér ki rá, hogy ez alkalommal meddig maradt a hegyen az Úrral, de Mózes ötödik könyvéből megtudjuk, hogy negyven napig volt ott (lásd 5Móz 9:18).

2Móz 32:32 versében az a szó, ami a fordításban „bocsásd meg”, egy olyan igéből származik, aminek az alapjelentése: „viselni”, „hordozni”, mint Ézs 53:4 versében (Jézusra utalóan): „pedig a mi betegségeinket viselte” (ÚRK). Ugyanaz az ige, ami 2Móz 32:32 versében a fordításban úgy szerepel, hogy „bocsásd meg” és Ézs 53:4 versében „viselte”. Milyen komoly bepillantást ad ez a megváltás és a megbocsátás folyamatába, és abba, hogy mekkora árat fizetett Isten a megváltásunkért! Mózes valójában azt kérte Istentől, hogy „viselje el” és „hordozza” a nép bűnét, és évezredekkel később Ő éppen ezt tette meg a kereszten. 2Móz 32:32 nemcsak az engesztelés, a helyettes áldozat gondolatára mutat rá, hanem arra is, hogy ki lett a Helyettesünk: Isten maga. Ez a szöveg a megbocsátás menetét tárja elénk. Krisztusban Isten magára vette, hordozta a bűneinket, ez a megbocsátás egyetlen útja. Bámulatos kifejezése ez a megváltási tervnek, bemutatja nekünk és az egész világmindenségnek, hogy mibe került Istennek a megváltásunk.

`Mózes arra kérte Istent, hogy hordozza a nép bűneit, és Ő ezt meg is tette Jézusban. Hogyan lehet felfogni ezt az elképesztő igazságot? Mit fejez ez ki Istennek a bűnbe süllyedt emberiség iránti szeretetéről?`

---

#### Ellen G. White idézetek

Miután Izrael vétkezett az aranyborjú imádásával, Mózes újból Isten elé járult, hogy közbenjárjon a népért… Tapasztalatból már megtanulta, hogy ha befolyást akar gyakorolni az emberekre, akkor isteni erőre van szüksége. Az Úr látta szolgája őszinteségét és önzetlen lelkületét, és leszállt, hogy szemtől szembe találkozzon ezzel a gyenge halandóval, és úgy beszéljen vele, mint ember a barátjával. Mózes teljesen Istenre bízta magát és a terheit, és kiöntötte a lelkét az Úr előtt. Az Úr nem dorgálta meg szolgáját, hanem lehajolt és meghallgatta könyörgését. […]

Válasza hamarosan megérkezett: „Az én orcám menjen-é veletek, hogy megnyugtassalak?”

Mózes érezte, hogy itt nem állhat meg. Sok mindent kapott már, de szeretett volna még közelebb kerülni Istenhez, és állandó jelenlétének erőteljes bizonyítékaira vágyott. Izrael terheit hordozta, hatalmas felelősség hárult rá; amikor vétkeztek, neki voltak a legnagyobb lelkiismeret-furdalásai, mintha ő maga lett volna bűnös, és most lelkében úgy érezte, hogy ha Isten elhagyja az izraelitákat megkövült és megtéretlen állapotukban, akkor annak szörnyű következményei lesznek… Olyan komolysággal és vággyal könyörgött, hogy hamarosan választ is kapott: „Megteszem ezt is, amit kívántál; mert kedvet találtál szemeim előtt, és név szerint ismerlek téged.”

Ezek után arra számítanánk, hogy a próféta abbahagyja a könyörgést, de épp ellenkezőleg, a sikeren felbuzdulva bátorkodik még közelebb húzódni Isten szent közelségéhez. Olyan kéréssel állt elő, amit ember addig nem kért: „Kérlek, mutasd meg nékem a te dicsőségedet.” Micsoda kérés ez egy véges, halandó ember részéről! De vajon elutasítják? Talán megdorgálja Isten ezért a merészségéért? Nem, hanem kegyelemteljes szavakkal szól hozzá: „Megteszem, hogy az én dicsőségem a te orcád előtt menjen el.”

Mózes történetében láthatjuk azt a szoros Istennel ápolt közösséget, amiben az ember részesülhet. – Conflict and Courage, 99. o.

Mózes nemes lélekkel élte túl a próbát, megmutatta, hogy nem a hírnév vagy saját felmagasztalása érdekli, hanem Izrael népének érdeke. Isten a nép terhét helyezte rá. Próbára tette őt, aztán megelégedéssel nyugtázta hűségét, szíve egyszerűségét és becsületességét, és hűséges pásztorként bízta rá a népet, hogy vigye be őket az ígéret földjére. – Spiritual Gifts, 3. köt., 278. o.