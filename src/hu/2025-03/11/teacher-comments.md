---
title: Tanítói melléklet
date: 12/09/2025
---

### Hitehagyás és közbenjárás

#### Áttekintés

**Kulcsszöveg: 2Mózes 32:31-32**

**Alapigék: Ruth 2Móz 32:1-35**

**Bevezetés**

Mózes az Úrral volt a Sínai-hegyen, amikor Izrael nagy bűnbe esett. Áront, a testvérét az emberek életveszélyesen megfenyegették, és ő engedett nekik, öntött egy bálványt. A nép ezután kijelentette: „Ez a te istened, Izráel, aki kihozott téged Egyiptom földjéről” (2Móz 32:4). Így tagadták meg nyíltan az Urat, Istenüket és törték meg a vele kötött szövetséget. Az Úr még a hegyen közölte Mózessel, hogy az izraeliták elfordultak tőle, és éppen egy bálványt imádnak. „Indulj, menj le, mert megromlott a néped, amelyet kihoztál Egyiptom földjéről” (2Móz 32:7). Korábban az Úr – mint Mózes és Jetró is – hangsúlyozta, hogy Ő maga volt az, aki kihozta Izraelt Egyiptomból (2Móz 3:8, 17; 12:17, 51; 13:3, 9, 14, 16, 18; 16:6, 32; 18:1, 10; 19:4; 20:2). Isten ekkor nem azonosult népével, mégpedig azért, mert nem ismerték Őt el Uruknak. Milyen tragikus helyzet!

Ezután Isten felajánlotta Mózesnek: „Téged azonban nagy néppé teszlek” (2Móz 32:10). Hatalmas kísértés volt a számára, hogy elfogadja az ajánlatot. Ám jelleme nemes voltát bizonyította, hogy ezt még fontolóra sem vette. A nép jóléte iránti önzetlen érdeklődése szilárd maradt, semmilyen személyes törekvés nem tudta ettől eltéríteni. Mózes közbenjárt Izraelért, könyörgött az Úrhoz, hangsúlyozva, hogy Ő volt az, aki kihozta Izraelt. Ez a nép a te néped, „amelyet nagy erővel és hatalmas kézzel hoztál ki Egyiptom földjéről” (2Móz 32:11). Mózes közbenjárására az Úr „szánalomra indult, és nem hozta rá népére azt a bajt, amelyről beszélt” (2Móz 32:14). Micsoda erő van a közbenjáró imádságban!

Miután Mózes visszatért a táborba és látta a lázadást, darabokra törte a tíz ígéret tábláit, amelyeket Isten adott neki. Ez szimbolikus cselekedet volt, azt jelképezte, amit a nép tett: megtagadták Urukat, mint Vezérüket. Ezután Mózes az aranyborjút is összetörte, de a nép még Mózes jelenlétében is vadul viselkedett (2Móz 32:25). A makacsul lázadókat ki kellett tisztítani a nép közül, ezért Isten – Mózesen keresztül – azt parancsolta, hogy meg kell őket ölni. Ez szükséges volt, különben Isten népe visszafordíthatatlanul a vesztébe rohant volna (lásd Ellen G. White: Pátriárkák és próféták c. könyvének 280-285. o.). Másnap Mózes újra felment a Sínai-hegyre, közbenjárt Izraelért, könyörgött az irgalmas Istennek, hogy bocsássa meg népe gonosz viselkedését.

#### Kommentár

**Hitehagyás, az aranyborjú és Áron**

Áron megakadályozhatta volna az aranyborjúval kapcsolatos hitehagyást, ha szilárdan kiáll Isten és az Ő igazsága mellett. Nem lett volna szabad engednie a nép követeléseinek, akik látható istent vagy isteneket akartak. Amikor tiszteletlenséget tanúsítottak Isten és szolgája, Mózes iránt, Áronnak azonnal le kellett volna állítania a lázadást. Ehelyett a lázadókra hallgatott és hamis ajánlatot tett. Mózes távollétében Áronnak erős vezetőként kellett volna fellépnie, saját életét sem féltve. Isten mindig közbelép, hogy az ilyen helyzetet elrendezze, ebben Áronnak bíznia kellett volna.

Mózest szerfelett aggasztotta Isten népének további sorsa, ez tükröződik a bátyjához intézett kérdésében: „Mit tett veled ez a nép, hogy ilyen nagy bűnbe keverted” (2Móz 32:21)? Áron engedett a gonosz kérésnek, és ez tragikus következményekkel járt. Mivel ürügyet keresett viselkedésére, egy csodát talált ki: „Én azt feleltem: Kinek van aranya? Szedjétek le. Erre nekem adták, én pedig a tűzbe vetettem, és ez a borjú lett belőle” (2Móz 32:24). Így próbálta lecsendesíteni Mózes haragját. A bűn megvakít, és az ember gyakran történeteket kreál engedetlensége fedezésére.

„Áronra is igen megneheztelt az ÚR” (5Móz 9:20), de megkímélte az életét, mert Mózes közbenjárt érte. Áron őszintén megtért rettentő bűnéből, és visszakapta vezetői pozícióját, később pedig főpappá szentelték (2Móz 40:12-15). Isten kegyelme és irgalma lenyűgöző!

**Közbenjárói imádság**

Az imának négy alapvető fajtája van. Először is van a dicsőítés vagy hálaadó ima, amikor megköszönjük Istennek nagyszerű tetteit. Kifejezzük hálánkat az Úrnak az Ő lényéért, és mindazért, amit tesz az életünkben meg mások életében, ezzel dicsőítjük Őt örömmel számtalan áldásáért. Másodszor van a bűnbocsánatért mondott ima, amikor alázattal kérjük Istentől bűneink bocsánatát. Harmadszor van a kérő, könyörgő ima, amikor konkrét kérésekért imádkozunk a magunk számára, például bölcsességért, Szentlélekért, örömért, szeretetért, egészségért, békéért, türelemért, lelki ajándékokért, anyagi javakért, élelemért, biztonságért, védelemért stb. Majd ott van a közbenjáró imádság, amikor nem magunkért, hanem másokért könyörgünk, kérjük Isten kegyelmes közbelépését életükben, hogy adjon nekik személyes áldásokat vagy biztosítsa szükségletieket: vezetést, megtérést, gyerekeket, szülőket, házasságot, családot, közösségeket, intézményeket, jólétet, elérendő célokat, eredményeket stb. Imádkozhatunk még betegekért, üldözöttekért, szenvedőkért, szegényekért, diákokért, munkatársakért, keresztségekért, a közigazgatásban dolgozókért, a kormányért stb. Mózes imája közbenjáró imádság volt a bűnösökért, hiszen azokért könyörgött, akik elbuktak. Kérte, hogy Isten bocsássa meg bűnüket, és ne hagyja el népét (2Móz 32:31-32).

Fontos a közbenjáró imádság, amit valamiféle rejtély leng körül. Egyrészt Isten megteszi a maximumot minden ember és nép megmentéséért, hiszen szeret. Másrészt a közbenjáró ima lehetőséget ad az Úrnak arra, hogy még többet tegyen az emberekért az adott élethelyzetükben. A kettő között van némi feszültség, amit most nem tudunk feloldani. A jó hír, hogy nem is kell. Ugyanis nem kell pontosan ismernünk a közbenjáró ima hatásmechanizmusát, csak bízzunk abban, amit Isten Igéje kijelent a működéséről, és amit a saját tapasztalatunk is megerősít. Imádkozzunk, engedelmesen válaszolva az Úr utasításaira! Az imához nem szükséges megérteni az élet minden rejtélyét, csak fogadjuk el Isten vezetését, bízzunk benne, kövessük Őt és imádkozzunk!

Isten tiszteli az ember döntéseit, mert Ő sosem kényszerít senkit a követésére. Biztosítja mindenki szabadságát, ugyanakkor bátorít arra, hogy imádkozzunk egymásért, sőt még az ellenségeinkért is. Ez egy másik, látszólagos ellentmondás, amit nem tudunk feloldani vagy megmagyarázni, mert nem látunk a színfalak mögé, ahol a lelki küzdelem folyik. Az ember csak halványan értheti ezt, ha a nagy küzdelem összefüggésében vizsgálja, amely a jó és a rossz, az igazság és a hamisság, a világosság és a sötétség, Krisztus és Sátán között dúl. A pillanatnyi betekintések segítenek bízni abban, hogy az Úr mindenki megmentéséért megteszi a lehető legtöbbet.

A láthatatlan világ függönye mögött sokféle elv működik, ami szabályozza a jó és a rossz erők összecsapását. A teológusok használják azt a kifejezést, hogy Isten „megengedi” Sátánnak, hogy cselekedjen. John Peckham úgy utal erre, hogy „a hatalom gyakorlásának szabályai” (lásd Peckham: Theodicy of Love: Cosmic Conflict and the Problem of Evil. Grand Rapids, MI, 2018, Baker Academic, 58. o.). A gonosznak Isten teret ad a cselekvéshez, van hatalma, de csak korlátok között, „a hatalom gyakorlásának szabályai” szerint gyakorolhatja (lásd Jób 1; 2:6). A szabályokat meghatározták a mennyei tanács hozzájárulásával (amelyben képviselteti magát minden mennyei lény), és ezeket Sátán is elfogadta. E szabályok szerint Isten bizonyos „kiváltságokat”, jobb szóval „engedélyeket” adott Sátánnak, hogy teljességében bemutassa, hogyan nézne ki az ő uralma, így mindenkinek lehetősége van összehasonlítani a két oldalt.

Ezek a szabályozások azt is jelentik, hogy nem mindig az történik, amit Isten szeretne (Ézs 30:15, 18; 66:4; Ez 18:23; Mt 7:21; 18:14; 23:37; Lk 7:30), és Ő is korlátozza a saját tetteit. Isten sem cselekedhet a megállapodott elvek ellenében, hiszen mindig betartja ígéreteit. „Az őszinte szeretetkapcsolathoz szükséges az az eshetőség, hogy a teremtmények elutasíthatják Isten ideális akaratát” (i. m. 139. o.). Isten nem fogja korlátozni szabadságunkat, hogy csak egyik oldalt vagy a másikat választhassuk, hiszen azzal megakadályozná a közte és a teremtményei közötti szeretetkapcsolat teljes kivirágzását. Mi nem vagyunk képesek feloldani ezt a látszólagos ellentmondást, mert nem látunk be a lelki küzdelem színfalai mögé. Isten azonban elkötelezett „a szeretet kiteljesedése és a hatalom gyakorlásának szövetségi szabályai mellett” (i. m. 140. o.).

Igen, tudunk néhány dolgot Istenről, viszont vannak szempontok, amelyek nehezen érthetőek vagy rejtélyesek a számunkra. Pál kijelenti: „Mert töredékes az ismeretünk”, és „tükör által homályosan látunk” (1Kor 13:9, 12). Tudjuk, hogy Isten szeret minket, megvált, és azt akarja, hogy minden ember üdvözüljön; bízhatunk benne, hagyatkozhatunk ígéreteire, gondviselésére és segítségére; azt akarja, ami a legjobb nekünk; meghallgatja imáinkat, de nem manipulálhatjuk Őt. Tudjuk, hogy az ima fontos, és Sátán reszket, amikor Isten népe imádkozik, mert a dolgok előre mozdulnak. Nem tudjuk, hogy egyes imákra miért kapunk gyors választ, mások miért késnek, néhány imára pedig miért nem kapunk soha választ – legalábbis az elvárásainknak megfelelőt nem.

Isten imádságra hív, nem mintha értenénk, mi zajlik a színfalak mögött, vagy imáink miként találnak meghallgatásra. Mi nem kontrollálhatjuk az imát, de felhívást, sőt parancsot kaptunk arra, hogy imádkozzunk. Amikor Isten népe imádkozik, a gonosz birodalma megremeg és Isten ügye titokzatos módon halad előre.

#### GYAKORLATI ALKALMAZÁS

1.  Hogy lehet olyan rövid a memóriánk, hogy elfelejtjük, milyen csodás dolgokat tett Isten értünk? Milyen könnyen felejtünk! Hogyan lehet mindig friss az Istennel való tapasztalatunk, és miként emlékezhetünk életünk kritikus pillanataiban is az Úr jóságára, hogy jó döntéseket hozzunk, ne vétkezzünk ellene?

2.  A mi életünkben mi az aranyborjú?

3.  Hogyan lehetünk figyelmesebbek és segítőkészebbek azon felebarátaink iránt, akiknek szüksége van az imáinkra? Az ima nyitottá tesz bennünket Isten előtt, hogy véghez vihesse értünk és bennünk az átalakulás csodáit.

4.  Mózes imádkozott a bűnösökért, és a saját életét ajánlotta fel helyettük. Ez minta számunkra, hogy mi is imádkozzuk a köztünk élő vétkezőkért. Beszéljünk különböző élethelyzetekről a csoportban, és azt is fejtsük ki, hogyan kell másokért imádkozni az ilyen esetekben!

5.  Krisztusnak a tanítványaiért mondott imája szintén minta a számunkra, hogyan imádkozzunk másokért (olvassuk el János 17-et). Mózesnek nem kellett meghalnia azért, hogy a bűnösök bocsánatot nyerjenek. Jézusnak, aki a valódi Közbenjárónk, fel kellett áldozni az életét. Miért?

6.  Hogyan imádkozhatunk másokért úgy, hogy ne legyen benne sértő attitűd vagy tiszteletlenség?

