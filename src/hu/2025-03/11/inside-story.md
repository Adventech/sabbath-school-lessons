---
title:  Történet
date: 12/09/2025
---

#### A CSODA-KÓRHÁZ - MWATE ELMONDÁSA ALAPJÁN

Andrew McChesney

Mwate Mwambazi gyermekorvos, az Észak-zambiai Unió Egészségügyi Osztályának a vezetője csodákkal teli történetként látja a Chitanda Lumamba Adventista Kórház létrejöttét. Azt mondja, csak Isten kegyelme, hogy ez a kórház most adventista kézben van.

Chitanda Lumamba valójában egy törzsi vezető neve, aki 10 hektárnyi földterületet adományozott egy kórház építésére Észak-Zambiában. A területet egy nonprofit keresztény szervezetnek adta, amely különböző építkezési projektekre személyes és intézményi felajánlásokat is fogad. Az eredeti terv az volt, hogy amikor elkészül a kórház, átadják állami tulajdonba. Ám a törzsfőnök és a nonprofit szervezet megkereste az adventistákat, tudnák-e a kórházat úgy működtetni, mint Dél-Zambiában a Mwami Kórházat, ahol törekednek a páciensek fizikai és lelki egészségének helyreállítására. Miután az egyház vezetői igent mondtak a feltételek megbeszélését követően, a szervezet átadta a tulajdonjogot az egyháznak. Zambia miniszterelnöke – aki egyébként maga is hetednapi adventista – szintén támogatta a beruházást (saját zsebből). A kórház ünnepélyes megnyitójára 2023 októberében került sor. Máris látszik, hogy a környéken élők számára ez igazi reménysugár. Az intézmény létrejötte előtt a legközelebbi kórház 90 kilométerre volt, és mindössze egy mentőautó állt rendelkezésre a betegek szállításához. Több édesanya meghalt szülési komplikációk miatt, mert nem jutottak el a kórházba.

„Kiemelt feladat még a konyha és a mosoda kialakítása – beszélt a további kihívásokról Mwate. – Jelenleg egy fa alatt mosnak.”

