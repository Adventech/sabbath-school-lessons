### Kivonulás – út az ígéret földjére

Mózes második könyvének Istene a szerető Úr, aki hatalmas tetteivel megváltást és szabadulást hozott népének a meghatározott időben (1Móz 15:12-16). Sarkalatos és különleges esemény volt a kivonulás Egyiptomból és a Vörös-tengeren való átkelés – Isten látványos, csodálatos tette. Az ókori Izrael történelmében a kereszt előtt nem volt más, ami ennél hatalmasabb és dicsőségesebb lett volna. Ez az evangélium, Mózes evangéliuma.

Isten csodálatos módon, újból és újból bizonyította gondoskodását és védelmét a hébereknek, még ha ők folyton el is tértek tőle. Kegyelmét sem ésszel, sem érzelemmel nem tudták felfogni. Az Úr kinyújtott kézzel vezette népét a szabadság felé. Példa nélküli cselekedet volt ez. Az isteni közbelépés váratlan sorozatával kezdődött újra az Úrral való járásuk, és ez az út Egyiptomból (végül) Kánaánba vezetett.

A kivonulás történetében Mózes szerepe fontos, ám ez a könyv nem róla, hanem Istenről szól – a szeretet, az igazság, az igazságosság, a szabadság és a megbocsátás Istenéről, aki még a keresztet is vállalta értünk. Mózes második könyvét tanulmányozva sajátos módon láthatjuk, hogy milyen Isten valójában.

És valójában milyen Isten? Olyan, aki népe hűtlensége dacára hűséges volt hozzájuk. Mindig értük cselekedett, még ha ők ellene is voltak. Újból és újból kegyelmezett nekik, bátorította, helyreigazította és bölcsen tanácsolta őket. A lehető legjobb módon vezette népét, és azt akarta, hogy önként, iránta való szeretetből, jellemét ismerve imádják és engedelmeskedjenek neki, a saját érdekükben, javukra.

Mózes második könyve szerint Isten a kapcsolatok Istene. Nem pusztán valaminek az elérése vagy a programjának a végrehajtása volt a legfőbb célja, hanem az, hogy Izraellel, kiválasztott népével tartalmas, jó kapcsolatot építsen. Azért vezette őket a Sínaihoz, hogy mély közösségbe vonja őket magával.

Pál apostol szerint az Isten népével a múltban történtek tanulságul szolgálnak számunkra, hogy a hibáikból okulva mi hűséggel kövessük az Urat ma: „Mindezek pedig példaképpen történtek velük, és a mi tanulságunkra írattak meg, akikhez az időknek vége elérkezett” (1Kor 10:11, ÚRK). A múltbeli események szolgáljanak figyelmeztetésül, felejthetetlen tanulságok forrását jelentsék számunkra most! Fontos, hogy olvassuk, tanulmányozzuk ezeket, tanuljunk belőlük, mert ha mégoly eltérőek is a körülmények, a mögöttük meghúzódó lelki elvek ugyanazok.

Világos Mózes második könyvének tanulmányozási terve e tizenhárom hét során, különböző hosszúságú heti olvasási szakaszokra bontottuk (témák szerint).

1) Egyiptomi szolgaság, Mózes születése és életének első negyven éve (2Mózes 1–2).
2) Isten megbízza Mózest (2Mózes 3-4).
3) Bonyodalmak: az élet egyre nehezebb (2Mózes 5-6).
4) Az első kilenc csapás (2Mózes 7-10).
5) A tizedik csapás és a páska (2Mózes 11-12).
6) Szabadulás Egyiptomból és tapasztalat a Vörös-tengernél (2Mózes 13-15).
7) Út a Sínai-hegyhez (2Mózes 16-18).
8) Isten ajándéka: a szövetség és a Tízparancsolat (2Mózes 19-20).
9) Isten törvényének alkalmazása (2Mózes 21-23).
10) A szövetség megerősítése és a szent sátor mintája (2Mózes 24-31).
11) Az aranyborjú imádása, majd Mózes közbenjárása (2Mózes 32).
12) Isten önkinyilatkoztatása és Mózes arcának ragyogása (2Mózes 33-34).
13) A szent sátor építése és felszentelése (2Mózes 35-40). A megjelölt fejezetekből minden héten lesznek meghatározó szakaszok és bizonyos események, amelyekre összpontosítunk.

Kegyelmes Urunk áldjon meg bennünket ennek a kimagaslóan fontos könyvnek a tanulmányozása közben, ami arra emlékeztet, hogyan akarja Isten kivezetni népét a szolgaságból a szabadságba, a halálból az életre, a pusztaságból az Új Jeruzsálembe (Zsid 12:22).

Jiří Moskala az ószövetségi írásmagyarázat és teológia professzora, az Andrews Egyetem Teológiai Szemináriumának dékánja.

Clifford R. Goldstein

_főszerkesztő_

### Néhány megjegyzés a magyar kiadáshoz

Tanulmányunkban a bibliai idézeteket többnyire a Károli-féle fordításban közöljük. Más idézeteknél zárójelben olvasható a forrás megjelölése. Számos idézet, valamint a bibliai könyvek neve és rövidítése az újonnan revideált Károli-bibliafordítás (rövidítve: ÚRK, Budapest, 2012, Veritas Kiadó) szerint szerepel. Szintén gyakran idézünk még a Magyar Bibliatársulat 2014-ben kiadott, revideált új fordításából (rövidítve: RÚF). Ha az idézetben egy, az oldalon már ismertetett műre hivatkozunk, akkor használjuk az i. m. (idézett mű) rövidítést.

Érdemes ellátogatni a Bibliatanulmányok internetes oldalára: www.bibliatanulmanyok.hu. A web-oldal formátuma letisztult és könnyen áttekinthető, egy helyen megtalálunk rajta minden szolgáltatást: az írott tanulmányt, a Tanítói mellékletet, a White-idézeteket, a hanganyagot, valamint a hetenkénti videobeszélgetéseket és a Misszió DVD-t. Az oldal nemcsak számítógépen, hanem táblagépen és okostelefonon is elérhető.

Az érdeklődőket várjuk a Facebook Bibliatanulmányok csoportjában az alábbi címen: https://www.facebook.com/groups/bibliatanulmanyok/.

Az adott heti bibliatanulmánnyal kapcsolatos beszélgetés megtekinthető a PAX Tv adásában csütörtökönként 17.00 órai kezdettel, valamint a Bibliatanulmányok honlapján, illetve kérhető e-mailben, videoüzenetként.

Továbbra is szeretettel ajánlom a Tanítói mellékletet és a White-idézetek gyűjteményét, mindkettő külön kiadványként is beszerezhető.

Zarkáné Teremy Krisztina

_a magyar változat szerkesztője_