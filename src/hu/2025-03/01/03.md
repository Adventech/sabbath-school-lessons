---
title:  Történelmi Háttér
date:  30/06/2025
---

Jákób családja a kánaáni éhínség után megérkezett Egyiptomba (1Mózes 46. fejezet). Akkor a fáraó barátságosan fogadta a hébereket József miatt és mindazért, amit ő az egyiptomiak érdekében tett.

„Azután ezt mondta a fáraó Józsefnek: Ímé, én téged egész Egyiptom fejedelmévé teszlek. És lehúzta az ujjáról a gyűrűjét, és József ujjára húzta. Drága gyolcsruhába öltöztette, és aranyláncot tett a nyakába. Majd körülhordoztatta őt a második kocsiján, és ezt kiáltották előtte: Térdet hajtsatok! Így tette őt fejedelemmé egész Egyiptom földjén” (1Móz 41:41-43, ÚRK).

`Az igen durva kezdet után mi volt a kulcsa József bámulatos sikerének Egyiptomban (1Móz 37:26-28; 39:2, 21)?`

A történet legvalószínűbb háttere a következő: 2Móz 1:8 versében az új király, „aki Józsefet nem ismerte” Amószisz (Kr. e. 1570-1546) volt, utána jött I. Amenhotep (Kr. e. 1553-1526), aki félt az izraelitáktól és elnyomta őket. A későbbiekben I. Thotmesz (Kr. e. 1525-1512) adta ki a halálos ítéletet minden héber fiúgyermekre. A lánya, Hatsepszut (Kr. e. 1503-1482) volt a fáraó lánya, aki fiául fogadta Mózest. A kivonulás idején uralkodó fáraó III. Thotmesz (Kr. e. 1504-1450) volt, aki egy ideig Hatsepszut társuralkodója volt.

A legjobb számítások szerint a kivonulás Kr. e. 1450 márciusában történt (lásd William H. Shea: „Exodus, Date of the,” The International Standard Bible Encyclopedia. szerk. Geoffrey W. Bromiley és mások, 2. köt. Grand Rapids, MI, 1982, William B. Eerdmans, pp. 230–238). Mózes második könyvének korával kapcsolatban tanulmányozzuk a következő bibliai szakaszokat: 1Móz 15:13-16; 2Móz 12:40-41; Bír 11:26; 1Kir 6:1; lásd még ApCsel 7:6; Gal 3:16-17!

Mózes második könyvének első fejezete hosszú időszakot ölel fel – József korától, amikor apja, Jákób az egész családdal Egyiptomba érkezett, egészen a fiúgyermekekre kiadott halálos rendeletig. A pontos évszámok körül van némi vita, de az számít, hogy az Úr nem feledkezett meg népéről, még ha a nép egy időre rabszolgasorba is került az idegen földön.

A héberek Egyiptomban töltött idejének sok részlete ugyan nem ismert, legalábbis most (lásd 1Kor 13:12), Isten jelleme azonban még így is ragyog a könyv lapjain, amint a Biblia egészén. Bármilyen rossznak is tűnik a helyzet, tudhatjuk, hogy Isten mindig ott van, bízhatunk benne, akármilyen rossz körülmények között találjuk is magunkat.

---

#### Ellen G. White idézetek

Egyiptom új uralkodója tudta, hogy az izraeliták jelentős hasznot hozhatnak a birodalomnak. Sokan közülük rátermett és hozzáértő szakmunkások voltak, ezért nem akart megválni ettől a munkaerőtől. Az új király úgy tekintett Izrael gyermekeire, mint azokra az emberekre, akik azért jutottak rabszolgasorsba, mert juhaikat, marháikat és a földjeiket, sőt magukat is eladták a birodalomnak. „Rendelének azért föléjük robotmestereket, hogy nehéz munkákkal sanyargassák őket. És építe a fáraónak gabonatartó városokat, Pithomot és Ramszeszt. De minél inkább sanyargatják vala őt, annál inkább sokasodik és annál inkább terjeszkedik vala, s félnek vala az Izrael fiaitól. Pedig kegyetlenül dolgoztaták az egyiptomiak az Izrael fiait. És kemény munkával keseríték életüket, sárcsinálással, téglavetéssel és mindenféle mezei munkával, minden munkájukkal, melyeket kegyetlenül dolgoztatnak vala velük.” Még az asszonyokat is rabszolgamunkára kényszerítette. Mindezek mellett a számuk nem csökkent. Amikor az uralkodó és tanácsosai látták, hogy az izraeliták száma folyamatosan növekszik, tanácskoztak és elhatározták, hogy napi normát rónak ki rájuk. Arra gondoltak, hogy nehéz munkára kényszerítik őket, de dühük csak nőtt, mivel így sem sikerült elérniük az izraeliták számának csökkenését és független lelkületük megtörését. – Spiritual Gifts, 3. köt., 179. o.

Az izraeliták már sokan voltak. „Izrael fiai pedig szaporák valának, szaporodának és sokasodának, és igen-igen elhatalmazának úgy, hogy megtelék velük az ország.” (2Móz 1:7) József gondoskodása és az akkor uralkodó fáraó támogatása alatt az izraeliták gyorsan szaporodtak, és betöltötték a földet. Megmaradtak különálló népnek, és sem szokásaikban, sem vallásukban nem volt közös bennük az egyiptomiakkal. Egyre növekvő számuk felkeltette a király és a nép félelmét, és attól tartottak, hogy háború esetén esetleg Egyiptom ellenségeihez csatlakoznak. Az államérdek mégsem engedte az országból való kiűzésüket. Sokan közülük ügyes és értelmes szakmunkások voltak, akik nagymértékben elősegítették a nemzet gazdagodását. A királynak szüksége volt az ilyen képesített dolgozókra pazar palotái és templomai építésénél. Ennek megfelelően egy sorba állította őket azokkal az egyiptomiakkal, akik birtokaikkal együtt magukat is eladták a királyságnak. Hamarosan felügyelőket rendeltek föléjük, és rabszolgaságuk így teljes lett. – Pátriárkák és próféták, 241. o.

Azon a napon [a kivonulás napján] beteljesedett az a történet, amelyet Isten évszázadokkal előbb profetikus látomásban jelentett ki Ábrahámnak: „Tudván tudjad, hogy a te magod jövevény lesz a földön, mely nem övé, és szolgálatra szorítják, és nyomorgatják őket négyszáz esztendeig. De azt a népet, melyet szolgálnak, szintén megítélem én, és annakutána kijőnek nagy gazdagsággal.” (1Móz 15:13–14) A négyszáz év beteljesedett, és „ugyanazon napon hozá ki az Úr az Izrael fiait Egyiptomnak földéről az ő seregeik szerint” (2Móz 12:51). Egyiptomból való eltávozásuk alkalmával Izrael fiai értékes örökségüket, József csontjait is magukkal vitték, amelyek olyan rég várakoztak Isten ígéretének beteljesedésére, és melyek rabszolgaságuk sötét évei alatt mindig a szabadulásra emlékeztették őket. – Pátriárkák és próféták, 281. o.