---
title:  Isten Népe Egyiptomban
date:  29/06/2025
---

Mózes második könyvének héber neve: semot, és szó szerint azt jelenti, hogy „nevek”, az ősi dokumentum nyitó szavai szerint: „Ezek pedig az Izráel fiai­nak nevei”. Jákób pátriárka családjának a neveit sorolja rögtön az elején.

`Olvassuk el 2Móz 1:1-7 szakaszát! Milyen meghatározó igazsággal találkozunk itt?`

Mózes második könyve már az elején Isten áldására emlékeztet. Amikor Jákób pátriárka és a családja letelepedett Egyiptomban, csak hetvenen voltak (1Móz 46:27; 2Móz 1:5), később azonban „Izráel fiai… szaporák voltak, szaporodtak és sokasodtak, és nagyon hatalmassá lettek, úgy, hogy megtelt velük az ország” (2Móz 1:7, ÚRK). A kivonulásról már ezt olvassuk: „elindultak… csupán férfiak mintegy hatszázezren gyalog, a gyermekeken kívül” (2Móz 12:37, ÚRK).

`2Móz 1:8-11 versei szerint milyen volt az izraeliták helyzete a kivonulás előtt?`

A bibliai szakasz sötét képet fest Izrael népének egyiptomi történetéről. A könyv úgy kezdődik, hogy az egyiptomiak rabszolgasorba döntötték a hébereket, a fáraó hajcsárokat rendelt föléjük és kényszermunkára fogták őket. Mózes második könyve azonban azzal végződik, hogy Isten békessége és vigasztaló jelenléte ott van a szent sátorban, az izraeliták táborának közepén (lásd 2Mózes 40. fejezet). A két végpont között Isten diadalának leírását találjuk. Az Úr megszabadította népét a szolgaságból, kettényitotta a Vörös-tengert, legyőzte a kor legerősebb hadseregét – látványos diadala mindebben megmutatkozott a sötétség erői felett.

A történet érdekes módon azt emeli ki, hogy az elnyomók „minél inkább sanyargatták őket [az izraelitákat], annál inkább sokasodtak” (2Móz 1:12, ÚRK). Vagyis, bárhogyan is fondorkodnak az emberek, Isten mindenható, megmenti az övéit, még ha a körülmények kilátástalannak tűnnek is, legalábbis az ember nézőpontjából.

`Új fáraó került hatalomra, aki nem ismerte Józsefet. Mi a tanulság ebből arra nézve, hogy sosem szabad természetesnek, biztosnak venni a körülményeket, főleg a jó dolgokat?`

---

#### Ellen G. White idézetek

Isten célja ma is az, mint mikor kihozta Egyiptomból Izraelt. Mikor a világ látja az Úr jóságát, kegyességét, igazságát s a gyülekezetben megnyilvánuló szeretetét, akkor Isten jellemét látja. S mikor a mennyei törvény ennyire meglátszik az életükben, a világ is felismeri azok fensőbbségét, akik minden más népnél jobban szeretik, félik és szolgálják Istent. Isten szeme rajta nyugszik népének minden egyes tagján. Mindegyikükkel terve van. Az a célja, hogy megkülönböztetett nép, szent utasításának gyakorlói legyenek. Isten mai népéhez ugyanúgy szól a szent ihletés szava, mint a régi Izraelhez: „Mert az Úrnak, a te Istenednek szent népe vagy te, téged választott az Úr, a te Istened, hogy saját népe légy néki minden nép közül e föld színén.” (5Móz 7:6) – Bizonyságtételek a gyülekezeteknek, 6. köt., 12. o.

József – amikor látta, hogy élete vége felé közeledik – összehívta rokonait, és maga köré gyűjtötte. Bármilyen nagy tiszteletben részesítették is őt a fáraók földjén, Egyiptom számára mégis csak a száműzetés helye. Az volt utolsó cselekedete, hogy bizonyságot tett Izraellel való sorsközösségéről. Ezek voltak az utolsó szavai: „Én meghalok, de Isten bizonnyal meglátogat titeket, és felvisz titeket e földről arra a földre, melyet esküvel ígért meg Ábrahámnak, Izsáknak és Jákóbnak.” (1Móz 50:24) Azután ünnepélyesen megeskette Izrael gyermekeit, hogy csontjait magukkal vigyék majd Kánaán földjére. „És meghala József száztíz esztendős korában, és bebalzsamozák, és koporsóba tevék Egyiptomban.” (1Móz 50:25–26) Az évszázadok során – a nehéz rabszolgaság alatt –, amely ezt az időt követte, ez a koporsó mindig József utolsó szavaira emlékeztette Izrael gyermekeit, és arról tett előttük bizonyságot, hogy csak ideiglenesen tartózkodnak Egyiptomban. Arra figyelmeztette őket, hogy mindig az ígéret földje felé irányítsák reményüket, mert szabadulásuk ideje biztosan eljön. – Pátriárkák és próféták, 240. o.

Isten levitte Egyiptomba Ábrahám leszármazottait: Jákóbot és utódait, hogy bemutassák e nagy és gonosz nemzetnek Isten országának alapelveit. József becsületessége és csodálatra méltó tevékenysége, amellyel megőrizte Egyiptom egész népét, Krisztus életét tükrözte. Mózes – és sokan mások – is bizonyságot tettek Istenről.

Az Úr hatalma és irgalma mutatkozott meg akkor is, amikor kivezette Izraelt Egyiptomból. Csodái, amelyekkel megszabadította a szolgaságból, és gondoskodása a pusztai vándorlás alatt nem csak Izrael javát szolgálta. Isten szemléltető oktatást akart adni népe által a környező nemzeteknek. Minden emberi hatalmat és nagyságot felülmúló Istenként nyilatkoztatta ki önmagát. – Krisztus példázatai, 286. o.