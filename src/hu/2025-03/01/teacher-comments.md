---
title: Tanítói melléklet
date: 04/07/2025
---

### Elnyomatás: Előzmények és Mózes születése

#### Áttekintés

**Kulcsszöveg: 2Mózes 2:23-25**

**Alapigék:  2Móz 1:1–2:25**

**Bevezetés**

Az első tanulmány Isten népe Egyiptomban töltött idejének hosszú történetét foglalja össze József életétől kezdve – amikor Izrael hihetetlen jólétnek örvendett – addig, amíg a kegyetlen fáraó rabszolgaságba kényszerítette őket, sőt, rendeletbe adta minden újszülött fiú meggyilkolását. Isten azonban nem nézi tétlenül, amikor a gonosz erői el akarják pusztítani népét. Ő a Szabadítójuk. Ezért elküldte a megmentőt, szolgáját, Mózest, aki születésekor csodálatos módon megmenekült, majd a fáraó fogadott fiává lett. Mózes életének első 40 éve során a legjobb nevelést kapta, először az édesanyjától, majd az egyiptomi egyetemen. Bár arra képezték ki, hogy majd Egyiptom trónján üljön és nagy hatalmú úr legyen, bűne következtében és Isten gondviselése által Jetró területén találta magát. Megnősült, majd pásztor lett.

**A tanulmány témái:**

1.  Hálásak lehetünk azért, hogy Isten teljesíti ígéreteit és jóléttel áld meg bennünket. A hálás szívű ember észreveszi Isten szeretetét és oltalmát az életében. Elismeri, hogy Ő az, aki az áldást adja, aki közbelép fejlődése és eredményessége érdekében. Ám ha nem vigyázunk, könnyen szem elől téveszthetjük a tényt, hogy előrehaladásunkat Istennek, nem pedig saját nagyszerű törekvéseinknek köszönhetjük. Ha elfelejtjük, hogy végeredményben minden Istené, az oda vezethet, hogy iriggyé válunk, és mi akarunk mindent irányítani, illetve ezzel tönkre is tehetjük a jó munkát, amit Isten szeretne elvégezni rajtunk keresztül mások megmentéséért.

2.  Az imának több szerepe is van. Nemcsak arra szolgál, hogy dicsőítsük Istent hozzánk való jóságáért és szeretetéért, hanem kérés is: a sebzett, elnyomott, kétségbeesett, megkínzott ember kiáltása, akinek segítségre van szüksége. A gonoszok sokszor csorbítják mások jogait, de Isten megígéri, hogy segítségére lesz a sérelmeket elszenvedőknek.

3.  A jó hír az, hogy Isten hallja, amikor kétségbeesetten kiáltunk bocsánatáért, jelenlétéért, közbelépéséért. Látja küzdelmeinket, észreveszi könnyeinket, megérti mély agóniánkat és válaszol panaszos kiáltásainkra.

4.  Minden elnyomott, üldözött, kizsákmányolt, kitaszított személy képes azonosulni Mózes második könyvének történeteivel. A történelmi beszámolókból megtudhatják, hogy nincsenek egyedül. Isten annak ellenére velük van, hogy látszólag hallgat. Láthatatlan jelenléte és a Biblia ígéretei belső biztonságérzetet és üdvbizonyosságot adnak.

5.  Isten megemlékezik Ábrahámmal, Izsákkal és Jákóbbal kötött szövetségéről, és amit Ő ígér, azt be is váltja.

#### Kommentár

Mózes második könyve nem Mózesről szól, hanem elsősorban Istenről, aki irányította Mózes életét és Izrael sorsát. A könyv azzal kezdődik, hogy bemutatja, miként áldotta meg a Mindenható Jákób családját: amikor József hívására Egyiptomba érkeztek, csupán hetvenen voltak, ám azután igen megsokasodtak (2Móz 1:7) – ezzel teljesedett Isten Ábrahámnak tett ígérete (1Móz 15:5).

Izrael felemelkedése azonban problémát okozott. Egyiptom új fáraója irigy lett, félni kezdett tőlük. Ravasz módon rabszolgákká tette, kemény munkára fogta, elnyomás alá helyezte őket. Történelmi szempontból e drámai eseményeket leginkább Egyiptom 18. uralkodói dinasztiájának korába lehet elhelyezni. Az új hükszosz dinasztia ekkor kezdte el uralkodását. Első királya, Ahmesz (Kr. e. 1580-1546) már nem ismerte Józsefet (2Móz 1:8), és kezdte rabszolgaságba kényszeríteni az izraelitákat. Isten népének élethelyzete gyorsan romlani kezdett: a jólétből, amikor bárhol élhettek Egyiptomban, rabszolgasorba kerültek, ráadásul a legkegyetlenebb rabszolgatartók keze alá (2Móz 1:11, 13-14). E drasztikus változások mögött már a következő uralkodó, I. Amenhotep állt (Kr. e. 1553-1532). Ám minél nagyobb nyomás nehezedett az izraelitákra, számban annál inkább növekedtek (2Móz 1:12). A fáraó pedig egyre jobban igyekezett kemény munka által alávetettségre kényszeríteni Isten népét.

A fáraók kegyetlenségének és elnyomásának tetőpontja I. Thotmesz (Kr. e. 1525-1512) uralkodásának idején következett be, aki kegyetlen rendeletet hozott: meg kell ölni minden egy év alatti héber fiúgyermeket (2Móz 1:22). Amennyiben a kivonulás Kr. e. 1450 tavaszán történt – mi ezt a dátumot részesítjük előnyben –, akkor Mózes 80 évvel korábban született, Kr. e. 1530-ban, I. Thotmesz uralkodása idején. Ennek a fáraónak volt egy lánya, aki később Hatsepszut néven uralkodott (Kr. e. 1504-1482). Hatsepszut fogadta örökbe és nevezte el Mózest. Ő akkor halt meg, amikor Mózes Midján földjén tartózkodott. Hatsepszut férjének, II. Thotmesznek (Kr. e. 1508-1504) volt egy ágyastól született fia, III. Thotmesz (Kr. e. 1504-1450), ő volt a fáraó a kivonulás idején. II. Amenhotep (Kr. e. 1453-1425), aki III. Thotmesznek nem az elsőszülöttje volt, több mint két éven át volt társuralkodója apjának, és az elsőszülött fia meghalt – a tizedik csapás idején. IV. Thotmesz fáraó (Kr. e. 1425-1412), aki II. Amenhotepet követte a trónon, nem a legidősebb fiú volt, amint azt a gízai Szfinx-sztélén látható felirat is bizonyítja. A bibliai adatok tehát összhangban állnak a Biblián kívüli bizonyítékokkal.

Mózes egyiptomi neve jól illik ehhez az időszakhoz (hasonló a Thotmeszhez [régiesebben: Tutmózisz], jelentése: „valakinek a fia/valakitől született”, „[vízből] kihúzott”). A teljes neve valószínűleg Hapi-mose volt (Hapi a Nílus folyó istene volt az egyiptomi hitvilágban). Ám amikor Mózes önmagára utalt, és Isten ihletése alatt írt, elhagyta nevéből a Hapi előtagot, ami miatt a Nílus istenével lehetne összefüggésbe hozni.

Mózes születése (2Móz 2:1-10) fordulópontot jelent Izrael történelmében. Isten népe a szolgaságból való szabadulásért imádkozott, a Mindenható segítségét kérték kétségbeejtő helyzetükből. Isten Mózes születésével válaszolt. Csodálatos módon lépett közbe azért, hogy megmentse Mózes életét, és a rendkívüli helyzetben szüksége volt a gyermek szüleinek és a nővérének, Mirjámnak a közreműködésére. Isten emberi eszközöket használ ügyének előrehaladásához és céljai megvalósításához.

Saját szenvedéseink, nehézségeink sötétjében Istenre kell összpontosítanunk, bízzunk benne, vezetésében és bölcsességében, mert Ő soha nem hagyja el gyermekeit! Velük van az elnyomás és az üldözés közepette. Ismeri a megnyomorítottak, megsebzettek könnyeit. Velük együtt szenved. Ézsaiás próféta világosan kijelenti, hogy „minden szenvedésüket ő is megszenvedte” (Ézs 63:9). Együttérzése erős és változatlan. Ha szenvedünk, velünk szenved; ha gyötrődünk, ő is gyötrődik; ami nekünk fáj, neki is fáj. Az üldözöttek oldalán áll, azokén, akiket üldöznek az igazság miatt (Mt 5:10). Kegyelmes és irgalmas Isten az Úr. Hosszan tűr értünk, és a kereszten szenvedett, hogy biztosítsa üdvösségünket. Ezzel ellentétben az elnyomók, a másokat meggyalázók és erőszaktevők tapasztalják majd Isten ítéletét és a végső pusztulást. Ezzel összefüggésben idézzük Ellen G. White kijelentését: „Az eljövendő életben világosságra kerülnek azok a titkok, amelyek itt bosszantóak voltak és csalódást okoztak. Látni fogjuk, hogy a látszólag meg nem hallgatott imáinkat és meghiúsult reményeinket életünk legnagyobb áldásai közé sorolhatjuk” (A Nagy Orvos lábnyomán. Budapest, 2001, Advent Kiadó, 342. o.).

A két bába, Sifrá és Púá a hűség példaképei. Mivel félték Istent, nem kellett félniük a fáraó haragjától. Az élet Istene iránti tiszteletük az emberi élet tiszteletére vezette őket. Nem voltak hajlandók a héber újszülöttek életét kioltani (még „véletlenül” sem) a szülések levezetése közben. Tudták, hogy az élet a Teremtő ajándéka, ezért nem voltak hajlandók engedelmeskedni a fáraó rendeletének.

A Biblia nem árul el túl sokat Mózes életének első negyven évéről (ApCsel 7:23), eltekintve néhány figyelemreméltó részlettől: 1) Mózest a fáraó lánya saját fiának fogadta; 2) amikor felnőtt, megölt egy egyiptomit, aki egy héber rabszolgát bántalmazott; 3) vitába keveredett egy héber férfival, aki társát ütlegelte; 4) mindezek miatt Midján földjére menekült, ahol Jetrónál (Reuélnél), a papnál telepedett le, akinek a lányát, Cippórát elvette feleségül; 5) majd született egy fia, Gérsóm.

Az e heti tanulmány fő üzenete az a kifejezés, hogy „megemlékezett [Isten az ő] szövetségéről”. Ez az alapigénk egy része: „Meghallotta Isten a fohászkodásukat, és megemlékezett az Ábrahámmal, Izsákkal és Jákóbbal kötött szövetségéről” (2Móz 2:24). Isten hű az ígéreteihez, és ez stabil alapot biztosít a népével való kapcsolatában. Ő megtartja, ami rá vonatkozik, a nép hűtlensége ellenére is. Isten szövetsége biztosítja a jogi alapot a követői és közte lévő kapcsolathoz.

Mindazonáltal úgy tűnik, szövetségi ígérete itt nem teljesedett be: népe nem élt jólétben, hanem szenvedett. A kijelentés, hogy Isten „megemlékezett… szövetségéről” nem jelenti azt, hogy Istennek kihagyott volna a memóriája, vagy elfeledkezett volna népéről. A maga idejében közbelép érdekükben. Elkötelezte magát, hogy betartja Ábrahámnak tett ígéretét, miszerint nagy nemzetté teszi őket. Közbelép, hogy beteljesítse ígéretét és szabadságot adjon az elnyomottaknak. Isten megszabadítja Izraelt, mert megígérte, hogy áldása fog nyugodni Ábrahám utódain.

A következő igeversekben négyszer jelenik meg Isten neve, az Elohim – hatalmas, erős Isten. Négy cselekedettel hozza összefüggésbe az Ige: „meghallotta”, „visszaemlékezett”, „rátekintett”, „gondja volt rájuk”. Ezek az igeversek kihangsúlyozzák, hogy Ő ismeri a helyzetet, gondja van népére és kész cselekedni értük. Megváltoztatja a történelem folyását azért, mert közbelépésének ideje elérkezett. Irgalmában nemet mond az elnyomásra és szabadságot ad követőinek, hogy aztán ők a szabadság ajándékáért érzett hálától indíttatva szolgálják Urukat. Így győz Isten kegyelme az erőszak, az elnyomás és a rabszolgaság felett.

#### Gyakorlati alkalmazás

1.  Milyen érzés, amikor az emberek átnéznek rajtunk, bántanak, kihasználnak vagy erőszakot alkalmaznak velünk szemben? A mélységes csalódások és szorult helyzetek segítenek együttérezni azokkal, akik hasonló helyzeteken mennek keresztül. Hogyan bátoríthatjuk őket? Mi a legjobb gyógyír az élet csalódásaira?

2.  Mit tehetünk a munkahelyünkön vagy az egyházban a hatalommal való visszaélés esetén?

3.  Hogy lehetett az, hogy Mózes, aki oly sok évig fényűző körülmények között élt a pogány udvarban, mégis úgy döntött, hogy inkább együtt szenved Isten népével?

