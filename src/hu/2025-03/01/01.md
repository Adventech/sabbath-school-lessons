---
title:  Elnyomatás - Előzmények És Mózes Születése
date:  28/06/2025
---

### E heti tanulmányunk
1Mózes 37:26-28; 39:2, 21; 2Mózes 1:1-22; 2:1-25; Apostolok cselekedetei 7:6; Galata 3:16-17

> <p></p>
> „Izrael fiai pedig fohászkodtak a szolgaság miatt; kiáltottak, és a szolgaság miatt való jajkiáltásuk feljutott Istenhez. Meghallotta Isten a fohászkodásukat, és megemlékezett az Ábrahámmal, Izsákkal és Jákóbbal kötött szövetségéről. Rátekintett Isten Izráel fiaira, és gondja volt rájuk” (2Móz 2:23-25, ÚRK).

Mózes második könyve hangot ad az elnyomottakról, perifériára szorultakról, üldözöttekről, kizsákmányoltakról és megalázottakról szóló beszámolóknak. Tehát szintén reményt találhatnak, akik ma elhagyatottnak, elfeledettnek, szolgaságba kényszerítettnek érzik magukat, mert a hébereket megszabadító Isten őket is szabaddá teheti.

Mózes második könyve szól a létfenntartás küzdelmeiről, az élet részévé vált igazságtalanságokról és megpróbáltatásokról. Mindenki számára bátorítást jelenthetnek a történetek arról, hogyan lépett fel szenvedő népe érdekében Isten. Hallja az elnyomottak kiáltását, látja a küzdelmeiket, észreveszi könnyeiket és gyötrelmük idején segít. Isten fellép azok megszabadításáért, akik belé vetik bizalmukat, nekünk pedig egyszerűen csak hittel kell elfogadni, amit felkínál. Azért tanulmányozzuk Mózes második könyvét, mert arra mutat rá, amit Jézus mindannyiunk érdekében megtett. Ez a könyv a megváltásról, a szabadításról és a végső üdvözítésről szól – mindez a miénk, Krisztus Jézusba és a tetteibe vetett hit által. Ha szemünk Istenre figyel, felismerhetjük jelenlétét, gondviselését és segítségét a küzdelmek közepette, a sötétségben is, amint az örökkévaló „ígéret földje” felé vezet bennünket.

---

#### Ellen G. White idézetek

Megsebzett és lesújtott juhait az Úr nem engedi át teljesen összetörni Sátánnak. Szüntelenül erősíti övéit, mikor gyengék. A megterhelteket és megkísértetteket felszabadítja Sátán hatalma alól. Isten sosem hagyja cserben a benne bízó lelket. Aki Isten fiának és leányának vallja magát, szüntelenül bízni kell Jézusban. Bármiféle más hozzáállás az isteni szeretet megtagadását jelenti. – Signs of the Times, 1895. január 3.

Akik nem hajlandók előrébb lépni, amíg nem látnak minden lépést világosan maguk előtt, soha nem fognak sokat elérni. Azonban minden ember, aki azzal mutatja meg Istenbe vetett hitét és bizalmát, hogy készségesen alárendeli magát neki, elviseli a rá kirótt isteni fenyítéket és tanítást, sikeres munkássá lesz a Mester szőlőskertjében. Abbéli törekvéseikben, hogy Isten munkatársaivá képezzék ki magukat, a férfiak gyakran olyan beosztást fogadnak el, amely teljesen elzárja tőlük Isten formáló és nevelő munkáját, amiben az Úr részesíteni szeretné őket. Így Mózestől eltérően nem hoznak gyümölcsöt, és nem formálódnak az isteni hasonlatosság szerint. Mózes, aki átadta önmagát a menny nevelő munkájának, olyan megszentelt edény lett, akin keresztül tudott munkálkodni az Úr. Nem volt kérdéses számára saját útjait Isten útjaival felcserélni, még akkor sem, amikor idegen, járatlan ösvényekre vezette. Nem engedte meg magának, hogy Isten parancsolatainak észszerűségét és teljesítésük lehetetlen voltát bizonyítsa a korábban kapott neveltetésével. Nem. Nagyon kevésre becsülte saját alkalmasságát, hogy azzal sikeresen teljesítheti az Úr által neki adott hatalmas munkát. Amikor hozzáfogott megbízásához, Isten népe rabságból való kiszabadításához, ez minden emberi látszat szerint nagyon reménytelen vállalkozásnak tűnt, azonban bízott benne, akinek minden lehetséges. – A keresztény nevelés alapjai, 344. o.

Isten azt kívánja, hogy népe mielőbb felkészüljön az eljövendő válságra. Akár felkészültek, akár nem, szembe kell nézniük vele. Csak azok fognak megállni a megpróbáltatás és megkísértés időszakában, akik az életüket Isten mértékével összhangba hozták. Mikor világi uralkodók egyesülnek lelkészekkel, hogy lelkiismereti kérdésekben parancsokat osszanak, akkor nyilvánvalóvá válik, hogy kik félik Istent, és kik szolgálnak hűségesen neki. Midőn legsűrűbb a sötétség, akkor ragyog majd legvilágosabban az isteni jellem fénye. Amikor már minden egyéb csődöt mond, válik láthatóvá, ki bízik rendíthetetlenül Istenében. És miközben az igazság ellenségei mindenfelől figyelik az Úr szolgáit, hogy ártsanak nekik, Isten is ügyel rájuk örök javuk érdekében. Olyan lesz számukra, mint az örök szirt árnyéka a szárazföldön. – Az apostolok története, 431. o.