---
title:  Mózes Megszületik
date:  02/07/2025
---

`Olvassuk el 2Móz 2:1-10 verseit! Milyen szerepe volt az isteni gondviselésnek és védelemnek Mózes születése történetében?`

Mózes születésének és életének történelmi háttere izgalmas. A híres tizen­nyolcadik egyiptomi dinasztia idején élt. Az ókori Egyiptom legkiemelkedőbb fáraójának tartják ennek a dinasztiának az egyik uralkodóját, az „Egyiptom Napóleonjaként” emlegetett III. Thotmeszt.

Mózest ugyan halálos rendelet fenyegette születésekor (lásd 2Móz 1:22), de „különleges” fiú volt (héberül tób, „jó”, „szép”; 2Móz 2:2). A héber szó a külső szépségnél többet jelent. Ez a szó utal Isten teremtő munkájára, amikor kijelentette, hogy minden „jó”, sőt „igen jó” volt (1Móz 1:4, 10, 31).

Isten terve szerint ebből a „jó” gyermekből új teremtésként olyan felnőtt lesz, aki majd kivezeti a hébereket a szolgaságból. Születésekor azonban, különösen ilyen borzalmas körülmények között, vajon ki láthatta előre a jövőjét? Isten viszont beváltja Ábrahámnak, Izsáknak és Jákóbnak tett ígéretét. Szövetséget kötött velük, hogy utódainak adja az ígéret földjét (2Móz 2:24-25). A tób gyermeket pedig évtizedek múlva éppen ennek véghezvitelére használja fel.

Előtte azonban az egyiptomi fáraó lánya, Hatsepszut a fiául fogadta Mózest. A nevének van egyiptomi eredete, aminek a jelentése: „valakinek a fia”, „attól született”, amint az Amószisz („Akh fia”) vagy Thotmesz („Thot fia”) nevekben is tükröződik. Héberül a neve Móseh, vagyis „kihúzott”, „kivont”. Csoda folytán megmenekült, amikor kihúzták a folyóból.

Mózes életének korai szakaszáról keveset tudunk. Megmenekült, Hatsepszut örökbe fogadta, de tizenkét éves koráig a saját családjával élt (2Móz 2:7-9; Ellen G. White: Pátriárkák és próféták. Budapest, 1993, Advent Kiadó, 203. o.). Utána a legjobb egyiptomi oktatásban részesült, hogy felkészítsék Egyiptom következő fáraójának (i. m. 204. o.). Milyen érdekes, hogy végeredményben a sok tudásnak nagy része haszontalan volt, sőt szöges ellentétben állt azzal, ami valójában számított: Isten és igazsága ismeretével.

`Mi mindent tanulunk meg, ami végeredményben haszontalan az igazán fontos kérdések szempontjából?`

---

#### Ellen G. White idézetek

E rendelet idején fia született a Lévi törzséből származó istenfélő házaspárnak, Amrámnak és Jokébednek. A csecsemő „szép” volt. Szülei abban a hitben éltek, hogy Izrael szabadításának ideje közeledik, és Isten szabadítót támaszt népének. Elhatározták, hogy kicsi gyermeküket nem szolgáltatják ki. Az Úrba vetett hitük megerősítette a szívüket, „… és nem féltek a király parancsától” (Zsid 11:23).

Az anyának sikerült három hónapig rejtegetnie a gyermeket. De tovább már nem tudta biztonságban tartani. Ekkor gyékényből egy kis ládácskát készített, gyantával és szurokkal vízhatlanná tette, azután belefektette a csecsemőt, és a ládácskát elhelyezte a folyó partján a sás között. Nem mert ott maradni, hogy őrizze, és ezzel a gyermek és a saját életét is kockáztassa. A kisbaba nővére, Miriám azonban a közelben időzöttlátszólag közömbösen, de valójában aggódva, hogy meglássa, mi történik majd a kistestvérével. Rajta kívül azonban még más őrizők is jelen voltak. Az anya buzgó imával bízta gyermekét Isten gondjaira. Ezért a láthatatlan angyalok serege lebegett a fiúcska rejtekhelye fölött. A fáraó lányát is angyalok irányították a folyópartnak arra a részére. A sásból készített ládácska felkeltette a kíváncsiságát. Amikor megpillantotta a ládában lévő szép gyermeket, világos lett előtte a történet. A csecsemő sírása felébresztette szánalmát. Együttérzéssel gondolt az ismeretlen édesanyára, aki ehhez az eszközhöz folyamodott annak érdekében, hogy megoltalmazza drága gyermeke életét. Elhatározta, hogy örökbe fogadja a kisbabát. – Pátriárkák és próféták, 242–243. o.

Isten meghallgatta az anya imáját, és hite elnyerte jutalmát. Mély hálával kezdte el biztonságban boldogító feladata betöltését. Hűségesen kihasználta ezt az alkalmat arra, hogy gyermekét a menny számára nevelje. Erősen hitte, hogy gyermekét az Úr nagy feladatra őrizte meg. Tudta, hogy nemsokára át kell adnia királyi anyjának. Azt is tudta azonban, hogy gyermeke ezzel olyan környezetbe kerül, melynek befolyása eltérítheti és elfordíthatja Istentől. Mindez arra késztette, hogy többi gyermekeinél szorgalmasabban és gondosabban oktassa és nevelje az Istenben való hitre. Elméjét az Úr félelmével és az igazság szeretetével töltötte meg. Komolyan imádkozott azért, hogy gyermekét Isten őrizze meg a királyi udvar minden romboló befolyásától. Megmutatta fiának a bálványimádás balgaságát és bűnét, és korán megtanította, hogy leborulva imádkozzon az élő Istenhez, aki meghallgathatja őt, és aki egyedül segítheti meg minden veszélyben.

Fiát addig tartotta magánál, ameddig csak tudta, de körülbelül tizenkét éves korában köteles volt átadni a király lányának. Ezt a tizenkét éves fiút szegényes rabszolgakunyhóból a királyi palotába vitték a fáraó lányához, „…és fia gyanánt lőn annak” (2Móz 2:10). De nem veszítette el azokat a benyomásokat, amelyeket gyermekkorában kapott. Nem felejtette el az anyja mellett tanult leckéket, amelyek megvédték a királyi udvar ragyogó pompái között burjánzó gőgtől, hűtlenségtől és bűntől. – Pátriárkák és próféták, 243–244. o.