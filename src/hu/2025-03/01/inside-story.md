---
title:  Történet
date: 04/07/2025
---

#### MEGTALÁLNI AZ IGAZI BOLDOGSÁGOT- DENROY TÖRTÉNETE

Andrew McChesney

Denroy mindössze 10 éves volt, amikor először ivott alkoholt egy családi ünnepségen, a zimbabwei Bulawayoban. Egy kicsit spiccesnek érezte magát utána, és azon tűnődött, vajon miért isznak a felnőttek. Talán így boldogabbak lesznek? Elhatározta, hogy kipróbálja, mi történik, ha többet iszik. Egyik barátja segített neki, elcsenték a hűtőből az apukája sörét, és csakhamar rászoktak az ivásra. Iskolaidőben csak egyszer ittak egy héten, a szünidőben azonban szinte minden nap. Denroy mindezt titkolta a szülei elől. Csak akkor tartózkodott otthon, amikor józan volt. Még azon a nyáron történt, hogy a szülei eldöntötték: egy hetednapi adventista középiskolába küldik a fiukat.

Denroynak egyáltalán nem tetszett az új iskola. A többiek állandóan imádkoztak, de ő nem is tudta, mi az az ima. Úgy érezte, megfosztották a szabadságától, hiszen szoros felügyelet alatt voltak, nem járhattak ki-be úgy, mint egy állami iskolában. Nem volt boldog. Inni akart. A napokból hetek lettek, a hetekből hónapok, és ő egyre többet hallott Jézusról. Szeretet ébredt szívében a Megváltó iránt. Megértette, hogy a boldogságot tőle fogja kapni, nem az alkoholtól. Megszakította a kapcsolatot a régi barátaival. Iskola után egyenesen hazament, segített a házimunkában. Öröm töltötte be a szívét, átadta az életét Jézusnak, megkeresztelkedett.

Denroy ma 16 éves, és élvezi az új életét. „Korábban úgy gondoltam, hogy ha iszom, boldog leszek – mesélte. – De az iskolában kezdtem rájönni, hogy a boldogság csakis Krisztustól jöhet.” A kérdésre, hogy boldog-e, széles mosollyal válaszolta: „Igen, úton vagyok afelé.”



