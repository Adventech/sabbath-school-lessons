---
title:  A Tervek Változása
date:  03/07/2025
---

`Olvassuk el 2Móz 2:11-25 szakaszát! Milyen események változtatták meg hirtelen Mózes életének az irányát? Milyen tanulságokat találunk ebben a történetben?`

Mit tesz Mózes? Enged Egyiptom csábításának, az udvari élet gyönyöreinek, vagy kész nehézségeket is vállalni a hadrendbe felsorakozó népével? Az események csakhamar választásra kényszerítették. „A fáraó is meghallotta ezt a dolgot, és Mózest halálra kerestette. De Mózes elmenekült a fáraó elől, és Midján földjén telepedett le. Ott leült egy kútnál” (2Móz 2:15, ÚRK).

A gyilkosság után Mózesnek valójában nem volt választása, legalábbis az Egyiptomban maradást illetően. Bármilyen terveket is szőttek, hogy ő kerüljön Egyiptom trónjára és „isten” legyen, azok egy szempillantás alatt füstbe mentek. Mózes az igaz Isten szolgája lett, ahelyett, hogy hamis istenné emelték volna. Amikor elmenekült, bizonyára fogalma sem volt arról, mit tartogat számára a jövő. „Az egész ügy [hogy Mózes megölte az egyiptomit] gyorsan ismertté lett az egyiptomiak előtt, s felnagyítva eljutott a fáraó fülébe is. Ezt a cselekményt igen nagy jelentőségű ügynek tüntették fel a fáraó előtt. Azt mondták neki, hogy Mózes a népét az egyiptomiak ellen szándékozik vezetni. Meg akarja dönteni a kormányt és maga akar a trónra ülni; és addig a királyság nincs biztonságban, amíg Mózes él. Az uralkodó azonnal úgy döntött, hogy Mózesnek meg kell halnia. Mózes tudomást szerzett erről, megszökött Egyiptomból és Arábia felé menekült” (Ellen G. White: Pátriárkák és próféták. Budapest, 1993, Advent Kiadó, 206. o.). Mózes százhúsz évig élt (5Móz 34:7), az életét három, egyaránt negyven éves szakaszra lehet tagolni. Az első negyven évet Egyiptomban töltötte, nagyobb részt a királyi palotában. A második negyven év alatt Jetró családjában élt, Midián földjén. A harmadik negyven éves időszak tölti ki Mózes öt könyvének (és ennek a negyedéves tanulmánynak) a nagy részét. Ezek a könyvek beszélik el azt a történetet, hogy Isten elhívta Izraelt, tegyen bizonyságot a bálványimádásba süllyedt világban, amivel az igaz Istent, a jellemét kellett bemutatniuk (lásd 5Móz 4:6-8).

`Vajon az volt Isten terve, hogy Mózes megölje az egyiptomi férfit? Ha nem, mi a tanulsága a történetnek azzal kapcsolatban, hogy Isten bármilyen helyzetet fel tud használni a célja elérésére? Róm 8:28 verse hogyan világít rá erre a fontos igazságra?`

---

#### Ellen G. White idézetek

Mózes feltételezte, Egyiptomban kapott nevelése teljesen képessé tette arra, hogy Izraelt kivezesse a fogságból. Nem tanult meg mindent, amelyre egy hadsereg tábornokának szüksége van? Nem az ország legjobb iskolái által nyújtott előnyöket élvezhette? De igen, és úgy érezte, képes is őket megszabadítani. Munkáját úgy kezdte, hogy megpróbálta saját népe jóindulatát megnyerni sérelmeik orvoslásával. Megölt egy egyiptomit, aki egyik testvérét bántalmazta. E tettével olyan lelkületet mutatott be, mintha kezdettől fogva gyilkos lett volna, és alkalmatlan lett Isten irgalmának, szeretetének és gyengédségének bemutatására. Első kísérlete szánalmas kudarcot vallott. Mint sokan mások, ekkor azonnal elvesztette Istenbe vetett bizalmát, és hátat fordított a számára kijelölt munkának. Elmenekült a fáraó haragja elől. Arra a következtetésre jutott, hogy hibája miatt – mikor elkövette azt a nagy bűnt, hogy egy kegyetlen egyiptominak elvette az életét – Isten nem engedi, hogy része legyen népe könyörtelen rabságból való kiszabadításában. Azonban az Úr megengedte ezeket a dolgokat, hogy szelídségre, jóságra és hosszútűrésre taníthassa, melyeket a Mestert szolgáló minden munkásnak szükséges elsajátítani, mivel ezek a jellemtulajdonságok teszik az embert sikeres munkássá az Úr ügyében. – A keresztény nevelés alapjai, 342. o.

Krisztus Jézus jellemvonásainak megismerését még a legmagasabb szintű tudományokat tanító iskolákban sem lehet megszerezni. Ezt a bölcsességet egyedül a nagy Tanítótól lehet megtanulni. A krisztusi szív szelídségének, alázatának, a szent dolgok iránti tiszteletnek a leckéit sehol sem tanítják eredményesen, csakis Krisztus iskolájában. Mózest arra tanították, hogy hízelgésre és dicséretre számítson kiváló képességei miatt, azonban most másféle leckét kellett megtanulnia. Juhok pásztoraként arra tanították, hogy gondot viseljen a nyomorultakra, gondozza a betegeket, menjen türelmesen a tévelygők után, hordozza az engedetleneket, és szerető gyengédséggel töltse be a nyáj fiatal bárányainak, valamint az időseknek és gyengéknek a szükségleteit. Ahogy jelleme így fejlődött, közelebb került a nagy pásztorhoz. Izrael szentjével egyesült, lényében elmerült. Hitt a nagy Istenben. Alázatos imái által közösséget ápolt az Atyával. Hűséges pásztorként a legfelsőbb lényre tekintett kötelessége megismeréséhez és a lelki dolgok elsajátításához. Élete annyira szorosan összekapcsolódott a mennyel, hogy az Úr személyesen szólt hozzá. – A keresztény nevelés alapjai, 343. o.

Mózes Egyiptomban történt meggondolatlan emberölését elbizakodott lelkületének köszönhette. A hit embere Isten erejével és bölcsességével cselekszik, és nem emberi utakat választ. Egyszerű hit által Mózes képes volt a nehézségeken túljutni és a csaknem leküzdhetetlennek látszó akadályokat legyőzni… A Mindenható rajta keresztül tudta kinyilvánítani nagy hatalmát, mivel folyamatosan hitt szabadítója hatalmában és szerető szándékában. Istenbe vetett feltétlen hite tette Mózest azzá, aki volt. Úgy tett mindent, amint az Úr parancsolta neki. – A keresztény nevelés alapjai, 344. o.