---
title:  Történet
date: 01/08/2025
---

#### VÁRATLAN SZOMBATI NYUGALOM - TRACY TÖRTÉNETE

Andrew McChesney

Amikor Tracy beiratkozott a hetednapi adventista egyetemre Zimbabwéban, úgy tervezte, hogy tanulással vagy pihenéssel fogja tölteni a szombatokat. Nem tudott sokat az adventistákról. Viszont nagyon örült, hogy felvették a Solusi Egyetemre, és izgalommal vegyes lelkesedéssel várta, hogy milyen lesz, amikor életében először el kell költöznie a szülői házból.

Úgy gondolta, hogy mielőtt megkapja a diplomáját, egyszer majd ellátogat az egyetemi gyülekezetbe – talán. Azonban rögtön a kollégiumba való beköltözése után a szobatársa meghívta a szombatkezdő áhítatra. Mivel még el sem kezdték a tanulmányaikat, Tracynek nem volt házi feladata, elment hát az áhítatra. Minden új volt számára. Másfajta énekeket énekeltek, és nem táncoltak úgy, mint otthon, a szülei gyülekezetében. A szobatársával másnap is átsétált az istentiszteletre, ahol azonnal a közösség részének érezte magát, mert mindenki kedves és befogadó volt. Ahogy teltek a hetek, Tracy rájött, hogy az öt hétköznap meg a vasárnap teljesen elegendő a tanulásra. Szombaton feltöltődött az istentiszteletek alatt, egyáltalán nem volt fáradt, és kitűnő jegyeket kapott. Tracynek most a Biblia a legfőbb tankönyve, és minden barátját biztatja, hogy menjenek vele a gyülekezetbe, mert Isten gondoskodni fog róluk a tanulmányaik során, és lesz elég idejük a pihenésre is.



