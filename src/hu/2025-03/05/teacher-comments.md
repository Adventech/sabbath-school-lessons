---
title: Tanítói melléklet
date: 01/08/2025
---

### A páska

#### Áttekintés

**Kulcsszöveg: 2Mózes 12:26-27**

**Alapigék:  2Móz 11:1–12:30**

**Bevezetés**

A legsúlyosabb a tizedik csapás volt. A népnek előkészületeket kellett tennie, hiszen az életük volt a tét. Élet vagy halál várt az elsőszülöttekre, ezért a családoknak a legkomolyabban kellett készülniük. Minden család választ fog adni egy alapvető kérdésre: Bízik az Úrban és abban, hogy Ő megmenti az életünket, vagy elutasítja védelmét? Az élethez vezető egyetlen út, ha elfogadják az ártatlan bárány vérét. Ekkor alapította meg Isten a páska ünnepét, hogy a családok együtt tapasztalják Isten szabadítását.

A tanulmány lényeges pontja: Jézus Krisztus a páskabárány (Jn 1:29; 1Kor 5:7). Csakis Őbenne van valódi és örök életünk. Ezt az életet a kereszten biztosította számunkra (Jn 11:25; 12:32; Róm 5:6-8; 1Kor 1:18, 23, 24). A páska megünneplésekor Jézus új szertartást alapított a követői számára. Az utolsó vacsorán a tanítványaival fogyasztotta el a páskabárányt, ami tulajdonképpen Őrá mutatott. Ezzel a tettével egy új ünnepre irányította a figyelmüket, ami a föld, sőt az egész világegyetem történelmének legfontosabb eseményére emlékeztet újra meg újra: a kereszten értünk hozott, tökéletes áldozatára. Az úrvacsorán megemlékezünk életéről és értünk vállalt haláláról (Mt 26:26-29; 1Kor 11:23-26). A páskaünnep áldozati báránya az élő Bárányra, Jézus Krisztusra utal, ez hatalmas tanulság a számunkra, amire tudatosan kell emlékeznünk az úrvacsora alkalmával, és naponként, személyesen el kell fogadnunk Krisztus helyettes halálát (2Kor 5:15, 21).

#### Kommentár

**Történelmi háttér**

III. Thotmesz (Kr. e. 1504-1450) fiát, II. Amenhotepet (Kr. e. 1453-1425) – aki nem a legidősebb fia volt – nevezte ki társuralkodójának, de csak rövid időre. II. Amenhotep valószínűleg nem tartózkodott Egyiptomban a tíz csapás ideje alatt, mert katonai hadjáratban vett részt. Visszatérése után kapta a lesújtó hírt, hogy apja a Vörös-tengerbe veszett, miközben üldözte az izraelitákat (2Móz 14:28; 15:4; Zsolt 136:15), és a bátyja, a fáraó elsőszülöttje meghalt a tizedik csapásban (2Móz 12:29). Isten ítélete három vonalon sújtott le, ahogyan előre figyelmeztetett is: az elsőszülött egyiptomi fiúutódokra, az állatokra és az istenekre (2Móz 12:12). A fáraó előre kapott figyelmeztetést, ám megvetette azt, valamint Mózes ismételt kérlelését is, hogy engedelmeskedjen Istennek, amivel elkerülhette volna ezt a súlyos csapást. Makacsul ellenállt, nem engedelmeskedett Istennek, és ez további, rettenetes pusztuláshoz vezetett. Minden család érintett lett. Azonnali hatásként az egyiptomiak könyörögtek az izraelitáknak, hogy távozzanak Egyiptomból.

**A páskabárány**

Sokan nem értik az áldozatok és a mögöttük rejlő indítékok valódi jelentését és célját. Nagy a különbség a bálványoknak és az élő Istennek felajánlott, valódi áldozatok között. Isten szabályozta ezeket az áldozatokat, és pontos utasításokat adott arra nézve, hogy miért és hogyan kell bemutatni azokat neki, mit kell áldozatul vinni és ki mutassa be azokat.

A nem biblikus áldozatok mögöttes gondolata az, hogy az áldozat eledel az isteneknek, akiknek a létezése ettől függ. Viszont az élő Isten maga ad enni mindenkinek (Zsolt 104:14-27), neki nincs szüksége áldozatokra, hogy azokból táplálkozzon és tartsa fenn magát. Röviden: az áldozatok nem szolgálnak eledelül a menny Istene számára.

A fő különbség azonban a pogány áldozatok és a biblikus áldozatok között ennél mélyebb jelentőségű. A pogány ember az áldozati ajándékot hathatós, az istenek befolyásolására alkalmas eszköznek tekinti, amellyel csillapíthatja haragjukat, kiengesztelheti őket, hogy elnyerje kegyeiket. A bálványimádók azért vittek áldozatokat az isteneknek, hogy a kedvükben járjanak, kieszközöljék áldásaikat, lecsillapítsák őket, nehogy ártsanak nekik. Azért kellett a legjobbat áldozniuk az isteneiknek, hogy cserébe védelmet, jólétet, termékenységet, biztonságot, jóindulatot nyerjenek tőlük.

Ezzel ellentétben a Biblia szerinti áldozatok Isten gondviselését tükrözik, ezekkel közelíthetjük meg Őt. Isten leereszkedik hozzánk, megbékélést és üdvösséget biztosít számunkra. Amikor a hívők bemutatják áldozatukat, nem akarják Istent befolyásolni, manipulálni. Jézus tökéletes áldozatára tekintenek, akire minden áldozat mutat. Elfogadják Krisztust Megváltójuknak, aki egyedül képes megbocsátani bűneiket, megváltani és megáldani őket.

A kivonuláskor az ajtófélfára hintett vér jel volt (2Móz 12:13), annak a jele, hogy az ott élő család elismeri az Urat és tanításai szerint akar élni. A vér felmentő ítéletet jelentett annak a családnak. Isten kihirdette: „És a vér jelül lesz nektek a házakon, amelyekben vagytok: meglátom a vért, és elmegyek mellettetek, és nem lesz rajtatok a pusztító csapás, amikor megverem Egyiptom földjét” (2Móz 12:13). Ez nem kárhoztató vagy pusztító, hanem felmentő ítélet volt, amit a hívők tapasztaltak. Az angol nyelvben van egy szójáték a páska [passover] összetett szóban: „pass [halad]” és „over [át, keresztül]”, vagyis „áthalad”, „elmegy mellette”. Így áll össze a passover szó. A bibliafordítás ezzel hangsúlyozza, hogy az Úr pusztító ítélete „elmegy” azon hívők mellett, akik engedelmeskedtek Istennek, amikor a vért az ajtófélfára kenték.

A hívő családok a megváltás, a szabadítás ítélete emlékeként ülték meg a páskát. A vérnek mélyebb jelentősége volt. A véres áldozat az igazi páskabárányra, Jézus Krisztusra mutatott, aki majd egyszer s mindenkorra feláldozza magát az emberiségért. Aki elfogadja Őt személyes Megváltójának, ígéretet kap, hogy örökké vele élhet (Jn 3:16; 1Jn 5:11-13).

Isten csak azt az áldozatot fogadja el, amit bűnbánó, alázatos, hálás szívvel adunk. Aki dicsőíti Istent a megváltás ajándékáért, hálás mindazért, amit Isten tett (nem azért, amit az egyén elért vagy teljesített). Ézsaiás próféta hangsúlyozza, hogy bátorítanunk kell egymást, hiszen Isten népe érdekében hozott ítélete nem kárhoztató, hanem felmentő. Szerető, kegyelmes és gondviselő Urunk tanítja gyermekeinek azt, hogyan értsék jól ítéletét: „Mondjátok a remegő szívűeknek: Legyetek erősek, ne féljetek! Íme, Istenetek bosszúra jön, Isten jön, aki megfizet, és megszabadít titeket” (Ézs 35:4)!

**Tanítsuk gyermekeinket Isten útjára!**

Isten pontos utasítást adott népének, mit tanítsanak róla és hatalmas tetteiről a következő nemzedékeknek. Meghagyta nekik, hogy minden évben ünnepeljék meg a páskát. Az atyáikkal történteket saját kivonulás-tapasztalatukként kellett felidézniük, mintha ők lettek volna a rabszolgák, akiket megszabadított az Úr, és ők menekülhettek volna el Egyiptomból. Nemzedékről nemzedékre kellett átadniuk ezt. Át is kellett élniük a történteket, nemcsak szavakkal, hanem a tetteik által is. A tapasztalatot frissen kellett tartani; a történelmi eseményt úgy kellett a jelenre alkalmazniuk, mintha akkor történt volna. Fontos volt, hogy a történelmi esemény legyen élő és személyes. Ezáltal a történelem újjáéledt, az emlék felfrissült, nem merült feledésbe. „És mikor bementek arra a földre, melyet az ÚR ad nektek, amint megígérte, akkor tartsátok meg ezt a szertartást. Mikor pedig a fiaitok kérdezni fogják tőletek: »Mi ez a szertartásotok?«, akkor ezt mondjátok: »Páskaáldozat ez az ÚRnak, aki elkerülte Izráel fiainak házait Egyiptomban, amikor megverte az egyiptomiakat, a mi házainkat pedig megkímélte«” (2Móz 12:25-27).

Ez a minta a mérce, amelynek alapján nekünk is tanítanunk kell gyermekeiket és unokáinkat. Ezt a példát adta az Úr, hogy kövessük. Aszáf így bátorít: „Példabeszédre nyitom számat, rejtett dolgokat szólok a régi időből. Amiket hallottunk és tudunk, amiket atyáink beszéltek el nekünk, nem titkoljuk fiaink elől, a jövő nemzedéknek is elbeszéljük az ÚR dicséretét, hatalmát és csodáit, amelyeket cselekedett. Mert bizonyságot állított Jákób elé, és törvényt rendelt Izráelben, és megparancsolta atyáinknak, hogy tanítsák meg rájuk fiaikat. Tudja meg azokat a jövő nemzedék, a születendő fiak, és fölnövekedve beszéljék el az ő fiaiknak, hogy Istenbe vessék reménységüket, ne felejtkezzenek el Isten dolgairól, és tartsák meg parancsolatait” (Zsolt 78:2-7). Dávid e szavakkal összegzi, mit kell tenni: „Nemzedék nemzedéknek dicséri műveidet, s hirdeti hatalmasságodat” (Zsolt 145:4). A megváltás és a szabadítás történetét újra meg újra el kell ismételni, hogy minden egyes új nemzedék megtanulja. Ha csak egy generáció elhanyagolja ezt, a családok elveszítik Isten ismeretét, az Úr tanításainak ismerete drámaian csökken, és ez veszélyezteti az istenfélő életre való törekvést.

#### GYAKORLATI ALKALMAZÁS

1.  A fáraó és az egyiptomiak makacssága tanulság arra, hogy még a nagy jelek és csodák sem késztetik hitre és életük megváltoztatására az embereket. Jézus maga mondta: „Ha Mózesre és a prófétákra nem hallgatnak, az sem győzi meg őket, ha valaki feltámad a halottak közül” (Lk 16:31). A mi életünkben mi volt az, ami Isten követésére vezetett bennünket? Hogyan segíthetünk másoknak, hogy ne a csodákra hagyatkozzanak, hanem vegyék komolyan Isten Szavát?

2.  Mivel Isten szeret minket, figyelmeztet az engedetlenség pusztító következményeire, hogy mi lesz, ha tudatosan bűnben maradunk. A rosszban való kitartás halálhoz vezet, ezért Isten kegyelmesen megtérésre hív, hogy fogadjuk el az üdvösség ajándékát. Hogyan lehetünk biztosak abban, hogy teljesen alárendeltük magunkat Jézusnak és üdvösségünk van? Hogyan vehetjük komolyan Isten szeretetből fakadó figyelmeztetéseit, hogy ne térjünk a romlásba vezető útra?

3.  Mózes az izraelitákhoz szólva hangsúlyozta, hogy folyamatosan tanítanunk kell a gyermekeinket és unokáinkat Isten szeretetére, jóságára és igazságára: „Tanítgasd ezekre fiaidat, és szólj ezekről, akár a házadban ülsz, akár úton jársz, akár lefekszel, akár fölkelsz” (5Móz 6:7). Hogyan tehetjük ezt vonzó és értelmes módon, anélkül, hogy idegesítőek vagy erőszakosak lennénk?

