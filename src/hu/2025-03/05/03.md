---
title:  A Páska
date:  28/07/2025
---

`Olvassuk el 2Móz 12:1-20 szakaszát! Milyen határozott utasításokat adott Isten Mózesnek és Áronnak, mielőtt Izrael kivonult Egyiptomból?`

Az ember azt gondolhatná, hogy Isten azt fogja elmondani Mózesnek és Áronnak, hogyan szervezzék meg az indulást Egyiptomból, vagyis milyen előkészületeket tegyenek a meneküléshez, főleg az idősekre, a kisgyermekes anyákra, az állatokra stb. vonatkozóan. Ám meglepő módon az isteni utasítás azt írta elő, hogyan ünnepeljék meg a páskát. Más szóval, a figyelem központjába az Úr imádata került, aki megváltani készült őket, az összes többi dologra pedig majd sor kerül a maga idejében.

Minden családnak el kellett készíteni egy bárányt úgy, hogy semmi ne vesszen kárba. Mindenkinek meg kellett ennie a maga részét, és ha a család nem tudott egy egész állatot elfogyasztani, egy másik családdal kellett összefogniuk.

`Olvassuk el 2Móz 12:13-14 verseit! Mit készült az Úr tenni népéért az utolsó csapás idején? Mit szimbolizált ez?`

A kivonulást minden évben meg kellett ünnepelni, nem egyszerűen a múltbeli esemény emlékére, amit Isten az atyáikért vitt végbe, hanem a kortárs nemzedék számára is érthetővé téve, Isten felszabadító tettét közelhozva. Friss tapasztalatként kellett ezt megélnie minden generációnak.

A 12. és a 13. vers magyarázza el a páska jelentését: az isteni pusztító ítélet „elmegy az izraeliták mellett”, erről kellett megemlékezniük. A pusztítás „elment az izraeliták házai mellett”, ahol az ajtófélfákat megjelölték bárányvérrel, ez volt az élet és a szabadulás jele. A húsvét héber neve pészah, és abból az igéből származik, aminek jelentése: „elmegy mellette”.

A páska megünneplésének arra a hatalmas és kegyelmes tettre kellett minden izraelitát emlékeztetnie, amit Isten végbevitt a népért. Ez az emlékünnep erősítette nemzeti identitásukat és vallási meggyőződésük pecsétjeként szolgált.

`Miért olyan fontos mindig emlékezetünkben tartani a sok jót, amit Isten értünk tett a múltban, valamint bízni abban, hogy a jövőben is így tesz?`

---

#### Ellen G. White idézetek

Izrael fiaitól ezt várta el Isten, ezt kellett megcselekedniük, és tetteik által így tettek bizonyságot azon szabadulásba vetett hitükkel, amit az Úr ígért nekik. Ha el akarták kerülni a szörnyű büntetést, amit Isten az egyiptomiakra hozni szándékozott, akkor a házaikon fel kellett tüntetniük a vér jelét. El kellett különülniük az egyiptomiaktól, saját otthonaikban kellett összegyűlniük a gyermekeikkel együtt, különben ha akár egy izraelita is egyiptomiak házában tartózkodott volna, az öldöklő angyal áldozatául esik. Ezenkívül utasítást kaptak, hogy az isteni rendeletek alapján ünnepeljék meg a páskát, és amikor majd a gyermekeik megkérdezik, hogy mi a jelentősége az ünnepnek, meséljék el, hogy milyen csodálatosan őrizte meg az életüket az Úr Egyiptomban. Mondják el, hogy amikor az öldöklő angyal a kivonulás éjszakáján megölte emberek és állatok elsőszülötteit, nem tért be a zsidók ottho­naiba, ahol az ajtófélfán a vér jelét látta, s így egyetlen zsidó sem pusztult el. Az emberek meghajtották a fejüket, és imádták az Urat, hálát adva ezért a csodálatos emlékünnepért, ami gyermekeiket is Isten gondviselésére emlékeztette. A csodák és jelek láttán nagyon sok egyiptomi elismerte, hogy a héberek Istene az egyedül igaz Isten. Ezek az emberek arra kérték a zsidókat, hogy azon az éjszakán fogadják be őket otthonaikba, miközben Isten öldöklő angyala átmegy Egyiptomon, hogy megölje az elsőszülötteket. Meg voltak róla győződve, hogy semmire sem képesek az isteneik, és nincs hatalmukban sem megmenteni, sem elpusztítani őket. Ezért ettől kezdve Izrael Istenét választották Istenüknek. Eldöntötték, hogy elhagyják Egyiptomot, és Izrael fiaival tartanak, hogy imádhassák Istent. Az izraeliták befogadták otthonaikba a hívő egyiptomiakat. – Spiritual Gifts, 3. köt., 223. o.

Amikor Izrael gyermekei rabszolgák voltak Egyiptomban, az Úr elküldte Mózest a szabadításukra, és megparancsolta, hogy menjen be a fáraóhoz, Egyiptom királyához, és a következőképpen szóljon: „Ezt mondd azért a fáraónak: Így szólt az Úr: Elsőszülött fiam az Izrael. Ha azt mondom néked: Bocsásd el az én fiamat, hogy szolgáljon nékem, és te vonakodsz elbocsátani: ímé, én megölöm a te elsőszülött fiadat.” (2Móz 4:22–23)

Mózes átadta az üzenetet a királynak, aki így válaszolt: „Kicsoda az Úr, hogy szavára hallgassak, és elbocsássam Izraelt? Nem ismerem az Urat, és nem is bocsátom el Izraelt.” (2Móz 5:2)

Ekkor az Úr rettenetes csapásokkal sújtotta az egyiptomiakat. Az utolsó csapás során elpusztult az egyiptomiak minden elsőszülött fiúgyermeke a fáraótól kezdve a legszegényebb családig.

Az Úr utasította Mózest, hogy minden izraelita család öljön le egy bárányt, és a vérével kenje meg a ház ajtófélfáit. Ez volt a jel, amelyet látva az öldöklő angyal továbbment, és nem pusztította el őket, csak a büszke és kegyetlen egyiptomiak elsőszülötteit.

A „páska” vére a héberek számára Krisztus vérét jelképezte. Annak volt az előképe, hogy amikor elérkezik az idő, Isten elküldi szeretett Fiát, hogy a bárányhoz hasonlóan feláldoztassék, és mindazok, akik benne hisznek, megszabaduljanak az örök haláltól. Jézus az új páskabárány (1Kor 5:7). Hit által az ő vére szerez üdvösséget számunkra (Eféz 1:7). – The Story of Jesus, 17–18. o.