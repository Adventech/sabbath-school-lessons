---
title:  Isten Ítélete
date:  31/07/2025
---

`Olvassuk el 2Móz 12:29-30 verseit az egyiptomi elsőszülöttek haláláról! Miért az elsőszülöttek kerültek a figyelem középpontjába (lásd még Zsid 11:28)?`

Az utolsó egyiptomi csapás az elsőszülötteket sújtotta. Isten ítélete volt ez minden egyiptomi isten és azok a családok felett, akik imádták a hamis isteneket, amelyek csupán értéktelen bálványok, az emberek saját szenvedélyeiket, vágyaikat, félelmeiket vetítették ki beléjük. Amint az előző csapások is bemutatták, a bálványok képtelenek voltak megmenteni az embereket, és hiábavalóságuk még világosabbá vált ekkor, a tizedik csapás idején, ami messze a legrettenetesebb következményeket szabadította az egyiptomiakra. „Egyiptom hatalmas területén a családok büszkesége letört. A levegőt a gyászolók sírása és jajgatása töltötte be. A király és az udvarnokai sápadt arccal és remegő végtagokkal, megrémülten álltak a rettenetes esemény miatt” (Ellen G. White: Pátriárkák és próféták. Budapest, 1993, Advent Kiadó, 236. o.).

A fáraót tekintették a legfőbb hatalomnak, Egyiptom istenének, elsőszülött fiát isten fiának tartották. Ízisz istennő védelmezte a gyerekeket, Heqet istennő a szülő asszonyokra figyelt, Min pedig a termékenység istene volt, de Egyiptomban tisztelték még a termékenység más isteneit is, akik az élő Istennel szemben teljesen erőtlenek voltak. „Ki olyan az Istenek között, mint te vagy, Uram? – kérdezi Mózes. – Ki olyan felséges, mint te vagy szentségedben? Dicső tetteiben félelmetes, csodákat cselekvő” (2Móz 15:11, HUNB). Jetró később megvallotta: „Most már tudom, hogy az Örökkévaló hatalmasabb minden más istennél, mert elpusztította az egyiptomiakat, amikor azok gonoszul bántak Izráel népével” (2Móz 18:11, EFO). Mózes második könyvének 1. fejezete szerint a fáraó parancsára az egyiptomiak meggyilkolták az újszülött héber fiúgyermekeket, hogy így gyengítsék, letörjék és megalázzák az izraelitákat. Most viszont Isten büntetése lesújtott az egyiptomi elsőszülöttekre. Amit vet az ember, azt aratja. Következményei vannak a döntéseinknek, a viselkedésünknek. Mindannyian tapasztaltuk már azt a fájdalmas igazságot, hogy nem csak mi magunk szenvedjük el rossz tetteink következményeit. Mások, sokszor jóval többen, még ártatlanok is megsínylik azokat. Ilyen a bűn természete.

`Hogyan szenvedtél már mások bűnei következtében? Vagy mit szenvedtek el mások a te hibádból? Egyedül mi a reménységünk?`

---

#### Ellen G. White idézetek

Az Úr elrendelte a zsidóknak, hogy minden család öljön le egy bárányt, annak vérével pedig hintse meg a ház ajtajának félfáit, hogy amikor az öldöklő angyal áthalad, az ajtófélfára hintett vér jelezze, hogy a házban tartózkodók az igaz Istent imádják. Az öldöklő angyal elkerülte azokat a házakat, ahol ezt a jelet látta. Azon az eseménydús éjszakán a zsidóknak készen kellett állniuk az indulásra. Az Úr megparancsolta, hogy fogyasszák el a páskabárányt. „És ilyen módon egyétek azt meg: Derekatokat felövezve, sarutok lábatokon és pálcátok kezetekben, és nagy sietséggel egyétek azt; mert az Úr páskája az.”

Az Úr egyetlen csapást sem küldött Egyiptomra, mielőtt nem figyelmeztette az embereket. Ő küldte Mózest és Áront a fáraó elé a következő üzenettel: „Ezt mondja az Úr: Éjfél körül kimegyek Egyiptomba. És meghal Egyiptom földén minden elsőszülött a fáraónak elsőszülöttétől fogva, aki az ő királyi székében ül, a szolgálónak elsőszülöttéig, aki malmot hajt; a baromnak is minden első fajzása. És nagy jajgatás lesz egész Egyiptom földén, amelyhez hasonló nem volt, és hasonló nem lesz többé. De Izrael fiai közül az eb sem ölti ki nyelvét senkire az embertől kezdve a baromig; hogy megtudjátok, hogy különbséget tett az Úr Egyiptom között és Izrael között.” A fáraó azonban nem adta fel megátalkodott természetét, és semmibe vette Isten utasításait. Meg­keményítette szívét, és nem bocsátotta el az izraelitákat.

Éjfélkor minden egyiptomi otthonból a fájdalom kiáltásai hallatszottak. Az emberek attól rettegtek, hogy talán mindannyian elpusztulnak. Eszükbe jutottak a fájdalmas kiáltások és a gyász, amit a zsidóktól hallottak, mikor kegyetlen uralkodójuk elrendelte, hogy minden születendő héber fiúgyermeket öljenek meg. Az egyiptomiak nem láthatták a házaikba betérő öldöklő angyalt, de tudták, hogy a héberek Istene küldte rájuk ugyanazt a szenvedést, amit ők okoztak az izraelitáknak. – Youth’s Instructor, 1873. május 1.

Izrael roppant seregei örömteli diadallal vonultak ki Egyiptomból, hosszú és kegyetlen szolgaságuk színhelyéről. Az egyiptomiak addig nem voltak hajlandók elengedni őket, amíg Isten ítéletei megdöbbentőn meg nem fenyítették őket. A bosszúállás angyala minden egyiptomi házába betért, és halállal sújtotta a család elsőszülöttét. Senki sem menekült meg a fáraó legidősebb gyermekétől a rabok verméig. Az állatok elsőszülöttjét is leölte az Úr rendelete szerint. Ám a halál angyala elment Izrael gyermekeinek háza mellett.

A fáraó a népét ért csapások miatt rémülettől lesújtottan maga elé hívatta Mózest és Áront éjszaka, és rájuk parancsolt, hogy vonuljanak ki Egyiptomból. Nagyon sürgette őket, hogy késlekedés nélkül távozzanak, mert a népével attól rettegett, hogy ha Isten átka el nem távozik tőlük, az egész ország egyetlen tágas temetővé válik. – Bizonyságtételek a gyülekezeteknek, 4. köt., 20–21. o.