---
title:  További tanulmányozásra
date:  01/08/2025
---

Ellen G. White: Pátriárkák és próféták. Budapest, 1993, Advent Kiadó, „A Páska ünnepe” c. fejezet, 231-236. o.

„A páskának egyrészt emlékeztető, másrészt előremutató jelképes ünnepnek kellett lennie. Nemcsak az Egyiptomból való szabadulásra kellett emlékeztetnie, hanem arra a nagy szabadításra is előre kellett mutatnia, amelyet Krisztus visz majd véghez azzal, hogy kiszabadítja népét a bűn kötelékeiből. Az áldozati bárány ábrázolja »Isten Bárányát«, akiben van a mi üdvösségünk egyedüli reménysége. Az apostol mondja: »…a mi húsvéti bárányunk, a Krisztus, megáldoztatott érettünk« (1Kor 5:7). Az nem volt elegendő, hogy a páskabárányt levágják, a vérét még az ajtófélfára is fel kellett hinteniük. Éppen így Krisztus vérének érdemeit el kell fogadnia az embernek. Nem elég hinnünk, hogy Jézus Krisztus meghalt az egész világért, hanem azt is hinnünk kell, hogy személy szerint értünk is meghalt. Az engesztelő áldozatot úgy kell elfogadnunk, mint amelyet Krisztus személyesen érettünk hozott” (i. m. 233. o.).

A hitüket gyakorló zsidó családok világszerte a mai napig ünneplik a páskát (pészah). Az ünnep első estéjén széderestet tartanak (a „széder” jelentése: rend). Ekkor elmondják a kivonulás történetét, majd a család elfogyasztja a páskavacsorát. Bámulatos, hogy ezt szó szerint a kivonulás idejétől fogva megtartják! Ennél már csak a hetedik nap, a szombat megünneplése nyúlik a távolabbi múltba, amit a hitüket gyakorló zsidók szintén megtartanak.

**Beszélgessünk róla!**

`1) Mit gondoljunk az elsőszülöttek haláláról, akik közül sokan bizonyára „ártatlanok” voltak? Hogyan egyeztethető ez össze Isten szeretetével? Gondoljunk az özönvízre is! Mit mondjunk erről?`

`2) Mi a jelentősége annak a szimbólumnak, hogy Jézus vére befedezi a hívőket, megtisztítja őket minden bűntől?`

`3) „Krisztus követőinek részeseknek kell lenniük az Ő tapasztalatában. El kell fogadniuk Isten szavát úgy, hogy ez legyen indítéka tettüknek. Minden cselekedetüknek Krisztus erejével el kell változnia az Ő hasonlatosságára, és vissza kell tükröznie az Ő jellemvonásait… Krisztus lelkületének és munkájának kell megnyilatkoznia a tanítványok lelkületében és munkájában” (i. m. 234. o.). Mit tehetünk azért, hogy Krisztus végbevihesse bennünk azt, amiről Ellen G. White írt?`

---

#### Ellen G. White idézetek

Jézus élete, „A húsvéti látogatás” című fejezet (75–78. o.)