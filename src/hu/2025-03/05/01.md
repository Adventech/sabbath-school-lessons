---
title:  A Páska
date:  26/07/2025
---

### E heti tanulmányunk
2Mózes 11:1-10; 12:1-30; 13:14-16; Mikeás 6:8; 1Korinthus 5:7; Zsidókhoz 11:28

> <p></p>
> „Mikor pedig a fiaitok kérdezni fogják tőletek: »Mi ez a szertartásotok?«, akkor ezt mondjátok: »Páskaáldozat ez az Úrnak, aki elkerülte Izráel fiainak házait Egyiptomban, amikor megverte az egyiptomiakat, a mi házainkat pedig megkímélte«” (2Móz 12:26-27, ÚRK).

Közeledik a tizedik, az utolsó csapás. Elhangzott az utolsó figyelmeztetés, meg kell hozni a végső döntést. Ez valóban élet-halál kérdés. Nem csupán egy ember, hanem családok és az egész nép jóléte a tét. A fáraót és a tisztségviselőit terheli a felelősség sok ember sorsáért, életéért vagy haláláért. Nemcsak a fáraó, hanem egész népe jövőjét is az határozza meg, hogyan fog viszonyulni Izrael élő Istenéhez.

Milyen érzés és mit teszünk, ha a körülmények súlyának erős nyomása alatt kell döntenünk a következő lépésről, az irányról, amikor a döntésünk jelentősen befolyásolja a miénken kívül még sokak életét?

Isten kész bölcsességet és erőt adni nekünk, hogy azt tegyük, ami helyes (1Kor 1:30; Fil 2:13). Csakhogy az a baj, hogy makacsságunkban nem mindig akarunk helyesen cselekedni. Tudjuk, mi a jó, mégsem vagyunk hajlandóak azt tenni. A kivonulás történetében egy ember még a cáfolhatatlan bizonyítékok dacára sem akart meghajolni Isten előtt, amivel önmagán kívül még nagyon sokakat katasztrófába sodort, és ez általában így történik.

---

#### Ellen G. White idézetek

A húsvét megünneplése a zsidó nemzet születésével kezdődött. Egyiptomi fogságuk utolsó éjszakáján, amikor semmi jele sem volt a szabadulásnak, Isten megparancsolta, hogy készüljenek fel az azonnali utazásra. Figyelmeztette a fáraót, hogy az egyiptomiakat egy utolsó csapás fogja sújtani, és utasította a zsidókat, hogy gyűjtsék össze családjukat a lakhelyükön. Miután meghintették ajtófélfáikat a megölt bárány vérével, a bárányt sütve, kovásztalan kenyérrel és keserű füvekkel kellett megenniük. „És ilyen módon egyétek azt meg: Derekaitokat felövezve, sarutok lábatokon és pálcátok kezetekben, és nagy sietséggel egyétek azt, mert az Úr páskája az” – mondta az Úr (2Móz 12:11). Éjfélkor az egyiptomiak minden elsőszülöttje meghalt. Ezután a fáraó üzenetet küldött Izraelnek: „Keljetek fel, menjetek ki az én népem közül… és menjetek, szolgáljatok az Úrnak, amint mondátok.” (2Móz 12:31) A zsidók független nemzetként távoztak Egyiptomból. Az Úr megparancsolta, hogy a húsvétot évenként tartsák meg. „Mikor pedig a ti fiaitok mondandják néktek: Micsoda ez a ti szertartásotok? Akkor mondjátok: Páskaáldozat ez az Úrnak, aki elment az Izrael házai mellett Egyiptomban, mikor megverte az egyiptombelieket.” (2Móz 12:26–27) A csodálatos szabadulás története így szállt nemzedékről nemzedékre. – Jézus élete, 76. o.

Az Úr különleges utasításokat adott Mózesnek, amiket közölnie kellett Izrael fiaival arra vonatkozóan, mit kell tenniük azért, hogy a családjukkal együtt elkerüljék a rettenetes csapást, amit Egyiptomra készül küldeni. Ezenkívül Mózesnek utasításokkal kellett szolgálnia a kivonulásról is. Közölte velük az isteni parancsot, mely szerint egy szeplőtlen bárányt kell levágniuk, vérével pedig meg kell hinteniük otthonaik ajtajának szemöldökfáját és ajtófélfáit. Ezt kellett elvégezniük a házon kívül, bent pedig keserű füvekkel együtt kellett elfogyasztaniuk a megsütött bárányt, miközben Isten angyala végigmegy Egyiptom földjén, és elvégzi rettenetes munkáját, megöli emberek és állatok elsőszülötteit. „És ilyen módon egyétek azt meg: Derekatokat felövezve, sarutok lábatokon és pálcátok kezetekben, és nagy sietséggel egyétek azt; mert az Úr páskája az. Mert általmegyek Egyiptom földén ezen éjszakán, és megölök minden elsőszülöttet Egyiptom földén az embertől kezdve a baromig, és Egyiptom minden istene felett ítéletet tartok én, az Úr. És a vér jelül lesz néktek a házakon, amelyekben ti lesztek, s meglátom a vért, és elmegyek mellettetek, és nem lesz rajtatok a csapás veszedelmetekre, mikor megverem Egyiptom földét. És legyen ez a nap néktek emlékezetül, és ünnepnek szenteljétek azt az Úrnak nemzetségről nemzetségre; örök rendtartás szerint ünnepeljétek azt.” – Spiritual Gifts, 3. köt., 222. o.