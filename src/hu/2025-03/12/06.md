---
title:  Mózes Ragyogó Arca
date:  18/09/2025
---

`Olvassuk el 2Móz 34:29-35 verseit! Mitől sugárzott Mózes arca?`

Isten kinyilatkoztatta Mózesnek a jellemét, a szeretetet, ő pedig ezután sugárzó arccal ment le Izrael táborába. Vajon tudta azonnal, hogy az arca ragyog? Nem. Minél közelebb van az ember az Úrhoz, annál világosabban látja, hogy mennyire távol áll a tökéletességtől, Isten szentségéhez viszonyítva.

Mi okozta a változást Mózesben, ami miatt ragyogni kezdett az arca? Ennek nem egyszerűen az volt az oka, hogy Isten jelenlétében tartózkodott, hiszen korábban már többször volt az Úrnál, de akkor nem sugárzott az arca. Viszont ha soha nem lett volna az Úr jelenlétében, az arca nem ragyogott volna. Mózes csak azután változott meg, és csak akkor ragyogott az arca, amikor megértette, milyen jó és kedves Isten, és teljesen kitárta előtte a szívét. Akkor történik igazi változás a szívünkben és az elménkben, amikor átadjuk magunkat Istennek, engedjük, hogy valóban az életünk Ura és Királya legyen.

`Olvassuk el 2Kor 3:18 versét! Hogyan formálhat át Jézus bennünket fokozatosan a saját képére?`

`Mózes arcának ragyogását Pál Jézus Krisztushoz hasonlítja (aki megszemélyesíti Isten törvényét és kegyelmét). Az apostol kifejti, hogy Jézus dicsősége felülmúlja a mózesi törvény dicsőségét. Krisztus és törvénye csak akkor vésődik a jellemünkbe, ha rá figyelünk (Zsid 3:1; 12:2), csakis Isten Lelkének hatalma által (2Kor 3:12-18).`

Mózes igazi példa a számunkra, azt mutatja be, mit tehet Isten, hogy az emberben helyreállítsa a képmását. Erre utal Pál, amikor azt mondja, hogy „új életben járjunk” (Róm 6:4).

`Életed mely területeinek kell jobban tükröznie Isten jellemét? Valószínűleg az összesnek, nem igaz? Viszont hogyan találunk bátorítást és üdvbizonyosságot, ha a keresztre összpontosítjuk a figyelmünket?`

---

#### Ellen G. White idézetek

Akik lábbal tapossák Isten tekintélyét, és nyíltan megvetik a Sínainál oly dicsőségesen kihirdetett törvényt, magát a Törvényadót, a nagy Jehovát vetik meg. Izrael gyermekei áthágták az első és a második parancsolatot, ezért azt a parancsot kapták, hogy ne közelítsék meg a hegyet, ahová az Úr leszállni készül nagy dicsőségben, hogy másodszor is ráírja törvényét a kőtáblákra, különben jelenlétének lángoló dicsősége megemészti őket. Ha még Mózes dicsőségtől ragyogó arcát sem szemlélhették, miután Istennel beszélt, mennyivel inkább nem lesznek képesek elviselni Isten Fiának látványát a törvény áthágói, amikor angyalsereg kíséretében megjelenik majd az ég felhőin, és jön, hogy ítéletet mondjon azok fölött, akik közömbösen bántak Isten törvényeivel, és lábbal taposták az Ő vérét! – Spiritual Gifts, 3. köt., 294. o.

Mózest Isten jelenlétének mélységes érzete töltötte be. Nem csak betekinthetett az eljövendő korszakokba, hogy lássa Krisztus testet öltését, hanem különleges módon láthatta Krisztust, aki Izrael gyermekeit kísérte vándorlásuk alatt. Számára Isten valóság volt, aki szüntelenül jelen van a gondolataiban. Amikor félreértették, veszélyekkel szembesült vagy Krisztusért gyalázatot kellett elviselnie, mindezt úgy tűrte, hogy nem vágyott megtorlásra. Mózes olyan Istenben hitt, akire szüksége volt, és aki éppen azért segíti őt, mert neki szüksége van rá. Isten volt állandó támasza.

Többnyire csak névleges hittel találkozunk, a valós, határozott és kitartó hit ritka. Mózes saját tapasztalatából tudta, hogy Isten meg fogja jutalmazni azokat, akik teljes szívvel keresik Őt. Mindig szeme előtt lebegett a jutalom. Íme, az általunk tanulmányozandó hit egy másik vetülete: Isten meg fogja jutalmazni a hívő és engedelmes embert. Ha ez a hit a mindennapi tapasztalat részévé válik, képessé teszi az istenfélő és Istent szerető embert arra, hogy elszenvedje a megpróbáltatásokat. Mózes teljes mértékben bízott Istenben, mert olyan hittel rendelkezett, amely magáévá tette az ígéretet. Ha segítségre volt szüksége, imádkozott és hittel kapaszkodott az ígéretbe, tapasztalatát pedig abbéli hitével ötvözte, hogy Isten a gondját viseli. Hitte, hogy Isten különleges módon vezérli az életét. Életének minden részletében Istent látta és ismerte fel, és érezte, hogy a Mindentlátó Isten szeme látja indítékait, és teszi próbára szívét. Istenre tekintett és hitte, hogy Ő vele lesz minden kísértésben, és nem esik el… Isten jelenléte elégséges volt számára a legnehezebb helyzetekben is, amelybe ember kerülhet.

Mózes nemcsak Istenre gondolt, hanem látta is Őt. Szemeivel folyton Őt szemlélte, és egy pillanatra sem veszítette szem elől Isten ábrázatát. Látta Megváltóját, Jézust, és hitte, hogy a Megváltó érdemei lesznek felhozva majd az ő esetében is. Ez nem feltételezés volt számára, hanem valóságos hit. Ilyen hitre van szükségünk, hitre, amely kiállja a próbákat. Ó, milyen gyakran esünk kísértésbe, mert szemeink nem szemlélik Jézust szüntelen! – Conflict and Courage, 85. o.