---
title:  Hogy Megismerjelek Téged
date:  15/09/2025
---

`Olvassuk el 2Móz 33:12-17 verseit! Mit kért Mózes Istentől, hogy mire tanítsa meg? Miért akarta, hogy Isten vezesse őket?`

Mózes folyamatosan növekedett az Úr ismeretében. Egyre közelebb került hozzá, az Ő képére akart formálódni. Egy nap a gyülekezés sátrában beszélgetett Istennel, amikor hirtelen rádöbbent, hogy nem ismerte az Urat, ezért így imádkozott: „ismertesd meg velem utadat, hogy ismerjelek téged” (2Móz 33:13, ÚRK). Ráébredt, milyen nagy szüksége van arra, hogy mélyebb szinten megismerje Istent. Felismerte, hogy minél jobban ismerte Őt, valójában annál kevésbé ismerte. Meglátta, hogy mire van szüksége, és teljes szívéből jobban meg akarta ismerni Istent, Ő pedig készségesen megadta, amit a próféta kért.

Mózes eddigi tapasztalatából láthatjuk, hogyan került mind mélyebb, bensőségesebb kapcsolatba az Úrral, hogyan fejlődött lelkileg.

Először Mózes „felment” a hegyre Istenhez (2Móz 19:3), aztán felment „a hegy tetejére” (2Móz 19:20), majd „bement a sötét felhőbe” (2Móz 20:21, SZIT).

Egy másik alkalommal „bement Mózes a felhő közepébe”, ahol Isten volt, és negyven nap és negyven éjjel ottmaradt vele (2Móz 24:18, ÚRK). Ekkor Isten két igen értékes ajándékot adott neki: 1) a Tízparancsolatot, amit a saját ujjával írt fel a két kőtáblára, amit Ő is vágott ki (2Móz 24:12); 2) a szent sátor építésére és berendezésére vonatkozó útmutatásokat (lásd 2Mózes 25–31. fejezetei).

Később Mózes újból eltöltött negyven napot és éjjelt az Úrral, amikor közbenjárt a bűnösökért (2Móz 32:30-32; 5Móz 9:18). Mindezek után még továbbra is arra vágyott, hogy jobban megismerje Isten jellemét, Ő pedig hamarosan különleges módon megadta ezt neki. A Mózes által vágyott ismeret nem pusztán annak intellektuális megértése volt, hogy kicsoda Istent, tapasztalati úton kívánta megismerni a személyét.

Nem csoda, hogy évszázadokkal később Jézus kijelentette: „Az pedig az örök élet, hogy megismerjenek téged, az egyedül igaz Istent, és akit elküldtél, a Jézus Krisztust” (Jn 17:3). Hogyan is ismertethette volna meg jobban magát Isten az emberekkel annál, mint amikor emberré lett?

`Ismered Istent, vagy csak hallottál róla? Mi a kettő között a lényeges különbség?`

---

#### Ellen G. White idézetek

Mózes mélységes szeretetet tanúsított a nép iránt, amikor arra kérte az Urat, hogy bocsássa meg az izraeliták vétkét, vagy inkább az ő nevét törölje ki könyvéből. Közbenjárásai Krisztus szeretetét és közbenjáró szolgálatát szemléltetik a bűnös emberiség érdekében. Az Úr nem hagyta, hogy Mózes szenvedjen a nép bűneiért és állandó visszaeséseiért. Kijelentette, hogy azoknak nevét törli ki a könyvből, akik vétkeztek, hogy igaznak ne kelljen szenvednie a bűnösért. Az itt említett könyv a mennyei emlékezés könyve, amelyben fel van jegyezve minden név, cselekedet és bűn, és minden hit vezérelte engedelmesség. Ha valaki túlságosan súlyos bűnt követ el, és az Úr nem tud neki megbocsátani, a nevét kitörlik a könyvből, és pusztulás lesz a sorsa. Noha Mózes felismerte azok szörnyű sorsát, akiknek a nevét kitörlik Isten könyvéből, mégis kijelentette az Úr előtt, hogy ha Izrael vétkező gyermekeinek nevét kitörlik a könyvből, és az Úr többé emlékezni sem fog rájuk, akkor az ő nevét is töröljék ki. Egyszerűen nem nézhette végig, amint kiárad Isten szörnyű haragja azon emberekre, akik korábban hatalmas isteni csodákban részesültek. – Spiritual Gifts, 3. köt., 285–286. o.

Miután az Úr kegyelemteljes biztosítékaiban részesült, vajon Mózes megnyugodott és megelégedett? Nem, ő még többet akart az Úrtól. Könyörgött: „Kérlek, mutasd meg nékem a te dicsőségedet.” Az Úr pedig így szólt: „Megteszem, hogy az én dicsőségem a te orcád előtt menjen el, és kiáltom előtted az Úr nevét: És könyörülök, akin könyörülök, kegyelmezek, akinek kegyelmezek.” Isten megmutatta a dicsőségét Mózesnek, és ugyanígy fogja megmutatni dicsőségét azoknak is, akik Mózeshez hasonló kitartással kérik azt. – Advent Review and Sabbath Herald, 1891. július 28.

Úgy kellene könyörögnünk Istenhez áldásaiért, ahogyan könyörgött Mózes is a hegyen. Nincs veszteni való időnk. Urunk jön, és itt az ideje, hogy rendezzük sorainkat. Nagy munka vár ránk, és ha kedves szívvel és szeretetteljesen keresed fel az embertársadat, vajon nem találod meg szívéhez a kulcsot? Az a baj a munkánkkal, hogy megelégedtünk az igazság rideg elméleteinek bemutatásával. Szívünk nem olvadt meg az azok iránti szeretettől, akikért dolgozunk. Ó, segítsen meg az Úr, hogy mihamarabb megértenénk és tudatában lennénk az időknek, amelyben élünk! Sokan járnak saját tüzük fényében, nekünk azonban úgy kell kérnünk Istent, ahogy Mózes kérte, lépésről lépésre haladva előre: „Kérlek, mutasd meg nékem a te dicsőségedet.” Mózes komolyságról tett bizonyságot ebben az esetben, ezért az Úr elrejtette őt egy sziklahasadékba, és megengedte, hogy isteni szépsége és jósága elvonuljon a szemei előtt. Fel tudod fogni? Az Úr megengedte, hogy jósága elvonuljon Mózes előtt. Ó, testvéreim, mit meg nem tesz értünk az Úr, ha teljes szívvel keressük Őt! – Advent Review and Sabbath Herald, 1889. május 28.