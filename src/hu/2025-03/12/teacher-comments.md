---
title: Tanítói melléklet
date: 19/09/2025
---

### „Mutasd meg nekem  a te dicsőségedet!”

#### Áttekintés

**Kulcsszöveg: 2Mózes 34:6-7**

**Alapigék: 2Móz 33:1–34:35**

**Bevezetés**

Isten megparancsolta Izraelnek, hogy induljanak el a Sínai-hegytől és tartsanak az ígéret földje felé, amiről Ábrahámnak, Izsáknak és Jákóbnak is szólt (2Móz 33:1). Miután csaknem egy évig tartózkodtak a Sínainál (2Móz 19:1; 4Móz 10:11), tovább kellett haladniuk, folytatva útjukat az ígéret földje felé. Amíg a Sínai-hegynél sátoroztak, Isten szövetséget kötött velük, és szerette volna, ha szoros közösségben maradnak vele. Eléjük tárta a Tízparancsolatot és sok egyéb utasítást arra vonatkozóan, hogyan legyenek bölcsek, igazak, jóságosak, miként váljanak fegyelmezett, jól szervezett nemzetté (5Móz 4:5-10). Aztán eljött az idő, hogy elinduljanak, azonban Isten kijelentette: „de én nem megyek föl veletek” (2Móz 33:3). Ezt Izrael a hitehagyásának köszönhette, amikor az aranyborjút öntötték és imádták. Isten szent jelenléte nem lehetett a nép között a megátalkodott engedetlenségük miatt, mert az a pusztulásukat okozta volna.

Amikor az emberek meghallották a lesújtó hírt, keseregtek, „letették… az ékszereiket” (2Móz 33:6). Egyes fordítások jól ragadják meg a vers tartalmát, vagyis hogy nem csupán egy időre tették le az ékszereiket, hanem ez tartós elhatározás volt: „És letették Izráel fiai az ékszereiket a Hóreb hegyétől fogva” (ÚRK). Vagy egy másik fordítás: „Ezért nem hordanak ékszert Izráel fiai a Hóreb-hegytől fogva” (RÚF). Mózes ismét könyörgött az Úrnak, kérte, hogy maradjon velük, vezesse őket, menjen velük: „Ha arcod nem jár velünk, ne is vigyél ki minket innen” (2Móz 33:15)! Isten válaszolt Mózesnek: „Megteszem ezt is, amit kívántál” (2Móz 33:17).



#### Kommentár

Teológiai értelemben Mózes második könyvének a szíve az az önkinyilatkoztatás, amikor Isten bemutatja jellemét Mózesnek (2Móz 34:6-7). Mózes felmegy Isten hegyére, hogy különleges módon találkozzon az Úrral, és ennek a történetnek a tetőpontján hangzik el a fenti kijelentés. Az Úr akkor mutatta be a jellemét Mózesnek, amikor Mózes öt könyvének feljegyzése szerint szolgája utoljára ment fel a hegyre, már legalább a 7. alkalommal. Ekkor töltött harmadjára 40 napot és 40 éjjelt az Úrral. Mózesnek fejlődött az Úrral való kapcsolata, ezért Isten már teljesebben fel tudta tárni neki jellemét. Amikor nem a hegyen tartózkodott, Mózes akkor is beszélt az Úrral „a gyülekezés sátrában”, ami Izrael táborán kívül volt. (Ez nem a szent sátor, azt később építették, és a tábor közepén állt.) A szentírási szöveg hangsúlyozza, hogy ekkorra már barátság alakult ki Mózes és az Úr között, aki „színről színre” beszélt vele (2Móz 33:11).

A „színről színre” kifejezés nem azt jelenti, hogy Mózes szó szerint látta Isten arcát (2Móz 33:20), hanem a mély kapcsolatra utal, bensőséges közösséget jelent. Ez világos az 5Móz 5:4 versében leírt szituációból, ahol Mózes a beszédében emlékezteti az izraelitákat arra, hogy az Úr közvetlenül szólt hozzájuk, igen közel voltak egymáshoz: „Színről színre szólt veletek az ÚR a hegyen, a tűz közepéből” (5Móz 5:4). Noha Isten közel volt hozzájuk, a nép határozott távolságot tartott tőle.

**Isten dicsősége**

Mózes második könyvében négy fontos téma található: 1) Isten jelenléte; 2) Isten megváltása/szabadítása; 3) Isten vezetése; 4) Isten dicsősége. Az utolsó témát főként 2Mózes 33. és 34. fejezete fejti ki.

Egy alkalommal Mózes úgy érezte, hogy nem ismeri az Urat annyira, amennyire kellene, ezért kérte: „Most azért, ha kedvet találtam előtted, ismertesd meg velem utadat, hogy ismerjelek téged” (2Móz 33:13). Alázattal vágyott arra, hogy jobban megismerje Istent, ezért bátran kérte: „Kérlek, mutasd meg nekem dicsőségedet” (2Móz 33:18)! Isten kedvesen válaszolt Mózesnek, megmutatta neki jóságát és fenségét (2Móz 33:19). Válasza nyilvánvalóvá teszi, hogy Isten dicsősége nem más, mint a jósága. Később megtudjuk, hogy amikor Mózes az Úrral volt a Sínai-hegyen, Isten feltárta előtte jellemét (2Móz 34:6-7). Isten dicsősége a jelleme és jósága.

A „kedvet találni” kifejezés (szó szerint: „kegyelmet/jóindulatot találni”) kulcsfontosságú ebben a szakaszban (2Móz 33:12-17). Ötször szerepel itt (2Móz 33:12-13-ban kétszer; 33:16-17; 34:9). A korábbi „kedvességet/kegyelmet találni” kifejezés használata azzal volt kapcsolatos, hogy az egyiptomiak jóindulattal viseltetnek az izraeliták iránt, mert az Úr kedvessé teszi őket előttük, amikor elhagyják Egyiptomot, aranyat, ezüstöt, ruhákat adnak nekik (2Móz 3:21; 11:3; 12:36). A szakasznak komoly teológiai jelentősége van, különösen 2Móz 34:6 versének, amely kifejti, hogy az Úr „kegyelmes”, azaz irgalommal és jóindulattal viseltetik az iránt, aki nem érdemes arra. Mózes alázattal kérte Isten kegyelmét, jóindulatú válaszát.

Isten már korábban elmondta, hogy ki Ő, amikor Mózes a nevének jelentése után érdeklődött: 1) Ő jelenvaló; 2) örökkévaló; 3) Ő a történelem Istene; 4) aktívan cselekszik népéért (2Móz 3:14-16). Mózes már ismerte Istent, hiszen sokszor beszélgetett vele: pl. Midjánban, amikor csodákat tett a fáraó előtt, a tíz csapás és a Vörös-tenger kettéválasztása idején, amikor az Úr gondoskodott népéről a pusztában, hallotta Istent beszélni a Sínai-hegyről stb. Ekkor azonban még jobban meg akarta ismerni Őt. Készen állt arra, hogy még mélyebb kinyilatkoztatást befogadjon a Mindenható személyéről. Isten csak olyan szintig adhat bepillantást jellemébe és igazságába, amennyire képesek vagyunk befogadni, megérteni. Mózes fejlődött az Istennel való kapcsolatában, ezért az Úr többet fel tudott tárni neki önmagáról.

Mózes kora reggel felment a hegyre. Vinnie kellett magával két kőtáblát, amit Ő maga faragott ki, hiszen az eredeti táblákat összetörte (2Móz 34:1). Ez enyhe feddés volt a számára azért, amit Isten engedélye nélkül tett. Isten azonban kegyelmes volt, és az új táblákra ismét felírta a tíz ígéretet. Felhőben érkezett Mózeshez, ami a teofánia egy formája. A felhők Isten jelenlétét szimbolizálják (4Móz 11:25; 5Móz 33:26; Dán 7:13).

Az Úr kijelentette, hogy Ő az Úr, együttérző és kegyelmes Isten, késedelmes a haragra, bővelkedik szeretetben és hűségben, szeretetet és irgalmat tanúsít több ezer generációnak, megbocsátó és igazságos. Azonban sokan találgatják önkinyilatkoztatása utolsó részének jelentését: „De nem hagyja a bűnt büntetlenül, meglátogatja az atyák vétkéért a fiakat és unokáikat harmad- és negyedízig” (2Móz 34:7b). Miért bünteti Isten az emberek vétkét a harmadik és negyedik generációig? Ez az igevers a Tízparancsolat második ígéretéből való leírást visszhangozza: „én, az ÚR, a te Istened, féltőn szerető Isten vagyok. Megbüntetem az atyák vétkét a fiakon, harmad- és negyedízig azokon, akik gyűlölnek engem. De irgalmasságot cselekszem ezerízig azokkal, akik szeretnek engem, és megtartják a parancsolataimat” (2Móz 20:5-6).

Ahhoz, hogy megértsük ezt a kijelentést, meg kell fontolnunk a következőket: 1) Isten melléknévi igenévvel jellemzi a következő nemzedékeket, jelezve, hogy ők is folytatják ugyanazt a bűnös életmódot, amit atyáik (az előző generáció), tehát nekik is hasonló a magatartásuk és a hozzáállásuk: „gyűlölik” az Urat, azaz vétkesek. Másrészt megáldja azokat, akik szeretik Őt és a parancsolatait megtartják. 2) Figyeljük meg, micsoda ellentét feszül itt: megbünteti a gonoszok harmadik és negyedik generációját, viszont nemzedékek ezreire áraszt szeretetet. 3)  Akkoriban még három-négy generáció élt együtt egy háztartásban, és az egyik nemzedék továbbadta a másiknak a rossz viselkedési normákat, formákat. Ezékiel próféta tökéletesen megfogalmazza és kiigazítja a félreértést azzal kapcsolatban, hogy nemzedékről nemzedékre folytatódik-e a családokban Isten büntetése (lásd Ezékiel 18).

Amikor Mózes lement a Sínai-hegyről, arca Isten dicsőségétől fénylett, amiről ő nem tudott. A sugárzó arcú emberek általában nem tudják ezt magukról. Minél közelebb vagyunk az Úrhoz, annál alaposabban látjuk tökéletlenségünket Isten szentségének fényében, és annál inkább akarjuk, hogy átalakítson bennünket saját képmására, hogy jellemének szépségét tükrözhessük.

Mózes életét nem csak Isten jelenléte formálta át, ami fontos, de létfontosságú volt még, hogy Mózesnek is nyitottnak kellett lennie Isten szeretetére, irgalmára és együttérzésére. Arca azért ragyogott, mert megértette Isten jóságát (Róm 2:4; 12:1-2), és kitárta lelkét az Úr átalakító hatalma előtt.

Pál apostol Mózes fénylő arcáról írva hangsúlyozza, hogy Jézus dicsősége felülmúlja Mózesét. Krisztus a tanításai által rajzolódhat ki jellemünkben, amíg Őt szemléljük. Ha rátekintünk és Isten Lelkének erejére hagyatkozunk, fokozatosan kezdjük visszatükrözni az Ő képét (2Kor 3:18).

