---
title:  Történet
date: 19/09/2025
---

#### A KÓRHÁZ MEGVÁLTOZTATJA AZ EMBEREK ÉLETÉT - CHITANDA LUMAMBA ADVENTISTA KÓRHÁZ

Andrew McChesney

A Chitanda Lumamba Adventista Kórház Zambia vidéki területén működik, ahol az emberek fűkunyhókban élnek, kútból húzzák a vizet és árnyékszékre mennek ki. A legtöbben földműveléssel foglalkoznak, kukoricát termesztenek, de csak saját részre. Nincs belőle plusz jövedelmük. Nagyon magas az alkoholisták és a tinédzserterhességek aránya. A tömegközlekedést főként kisebb és nagyobb teherautók jelentik, az emberek azok platóján utaznak, de a legtöbben általában gyalogolnak.

Eddig csak kisebb orvosi rendelők működtek a környéken, az ápolók csak alapellátást biztosítanak, és egyetlen mentőautó áll szolgálatban. A mentőt csak a rendelőből hívhatták, tehát a betegnek először el kellett jutni a rendelőig. Ha a mentőautó éppen máshol tartózkodott, a páciens 6-8 órát vagy akár egy napot is várhatott. Ezért a betegek nem ritkán gyalog tették meg a kórházig vezető 90 kilométeres utat. Most, hogy a közeli kórház működik, a környéken élők örömmel veszik igénybe az egészségügyi ellátást. A kis szülőszobában havonta 200 baba születik. Nemrégiben egy vajúdó asszonyt ökrös szekéren vittek a kórházba, aztán az orvosok egy bonyolult eljárással sikeresen világra segítették a babát. Az édesanya és a családja nagyon hálás az adventista kórháznak. „Rengeteg időt és pénzt takarítottak meg nekünk – mondta az egyik családtag. – Ha egy rendelőbe megyünk be, ott sokáig kell várni, míg valaki hívja a mentőt, majd annak kiérkezése is hosszú időbe telik.”

Egy másik alkalommal egy 5 éves kisfiúnak be kellett gipszelni a lábát, és utána még hetekig a kórházban maradhatott. „Nagyon nagy segítség, hogy a fiam bent maradhatott a kórházban, addig kezelték, amíg meg nem gyógyult a lába” – mondta hálásan az édesanya.

„Már megnyitottunk, de a továbbiakban is sok segítségre van szükségünk” – összegezte a helyzetet Mwate Mwambazi gyermekorvos, az Észak-zambiai Unió Egészségügyi Osztályának vezetője.

