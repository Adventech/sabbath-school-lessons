---
title:  „Mutasd Meg Nekem A Te Dicsőségedet!”
date:  13/09/2025
---

### E heti tanulmányunk
2Mózes 33:7–34:35; 5Mózes 18:15, 18; János 3:16; 17:3; Róma 2:4; 2Korinthus 3:18

> <p></p>
> „Az ÚR pedig elvonult előtte, és így kiáltott: Az ÚR, az ÚR irgalmas és kegyelmes Isten, késedelmes a haragra, nagy az irgalmassága és igazsága. Irgalmas marad ezerízig, megbocsát hamisságot, vétket és bűnt. De nem hagyja a bűnt büntetlenül, meglátogatja az atyák vétkéért a fiakat és unokáikat harmad- és negyedízig” (2Móz 34:6-7, ÚRK).

Mindannyiunknak fejlődnünk kell az Istennel járás tekintetében. Aki nem fejlődik, meghal. Péter apostol kijelenti: „Hanem növekedjetek a kegyelemben és a mi Urunknak és megtartó Jézus Krisztusunknak ismeretében. Néki legyen dicsőség, mind most, mind örökkön-örökké. Ámen” (2Pt 3:18). A növekedést akarnunk kell. Naponta járunk Isten egyetemére, ahol nincs diplomaátadó ünnepség, mert a tanulás folytonos. A fejlődés minden stádiumában lehetünk tökéletesek, ha engedjük, hogy Isten olyanná formáljon bennünket, amilyennek Krisztusban elhív.

Vegyük például az iskolát! Miután az első osztályos gyerekek megtanulnak olvasni és százig számolni, bizonyítványt kapnak, mert azon a szinten a fejlődési skála szerint tökéletes a tudásuk. Ám ha egy középiskolás csak ugyanolyan szintű tudást mutatna, mint egy elsős, számára az óriási kudarc lenne a tanulásban. Hasonló a helyzet az Isten kegyelmében és ismeretében való fejlődés tekintetében is. A fejlődésünk minden szintjén lehetünk tökéletesek, mint ahogy Krisztus is az volt az övében.

Ezen a héten arról fogunk tanulni, hogyan erősödött Mózes az Úrral való járásában, miközben megismerte és követte Isten tanításait.

---

#### Ellen G. White idézetek

Az aranyborjú imádásának bűne után Mózes újból Isten el járult, és könyörgött a népért. Jól ismerte azokat, akik rá lettek bízva; ismerte az emberi szív megátalkodottságát, és felismerte a nehézségeket, amelyekkel szembesülni fog. De tapasztalatból megtanulta már, hogy ha befolyást akar gyakorolni az emberekre, akkor Isten erejére lesz szüksége. Az Úr látta szolgája őszinteségét és együttérző szívét, és kész volt szemtől szemben találkozni ezzel a gyenge halandó emberrel úgy, mint barát szokott barátjával találkozni. Mózes teljesen átadta magát Istennek összes terhével együtt, és a lelkét kiöntötte előtte. Az Úr nem dorgálta meg szolgáját, hanem lehajolt, hogy meghallgassa kéréseit.

Mózest méltatlanságának mélységes érzete szállta meg, és úgy érezte, hogy nem ő a megfelelő személy a nagy munkára, amire el lett hívatva. Ezért teljes komolysággal kérte az Urat, hogy maradjon vele. „Az én orcám menjen-é veletek, hogy megnyugtassalak?” (lásd 2Móz 33:12–23) – kérdezte az Úr. Ámde Mózes tudta, hogy itt nem állhat meg. Sokat kapott eddig, de vágyott még közelebb kerülni Istenhez, még erőteljesebb bizonyítékát megszerezni Isten állandó jelenlétének. Izrael terhét hordozta, és hatalmas felelősség nehezedett a vállára; de amikor a nép vétkezett, őt mardosta a lelkiismeret, mintha ő vétkezett volna, és most úgy érezte, hogy ha Isten magukra hagyná az izraelitákat szívük keménységében és hitetlenségében, annak szörnyű következményei lesznek. Türelmetlenségükben és hamisságukban tétovázás nélkül megölnék őt, aztán hamarosan ellenségeik prédájává esnének, amiért Isten nevét is gyalázat érné a pogányok között. Mózes komoly és buzgó könyörgésére azonnal választ kapott: „Megteszem ezt is, amit kívántál; mert kedvet találtál szemeim előtt, és név szerint ismerlek téged.” – Gospel Workers (1892), 33. o.

Mózes azonban Isten haragjában is reményt látott. Isten szavai ezek voltak: „Hagyj békét nékem.” Mózes ezt nem közbenjárása megtiltásának, hanem bátorításának értette. Arra következtetett, hogy semmi más, hanem csak az ő [Mózes] imája mentheti meg Izraelt. […]

Amikor Mózes közbenjárt Istennél Izraelért, félénksége feloldódott mély felindultságában és szeretetében azokért, akikért Isten vezetésével olyan sok mindent megtett. Az Úr meghallgatta könyörgését, és elfogadta önzetlen imáját. Isten próbára tette szolgáját. Megpróbálta tévelygő és hálátlan népe iránt érzett hűségét és szeretetét. Mózes nemesen hordozta el ezt a próbatételt. Izraelért való fáradozása nem önző indítékból fakadt. Isten választott népének jóléte drágább volt számára saját személyes méltóságánál. Még annál a kiváltságnál is drágább volt, hogy atyjává válhatott volna egy hatalmas nemzetnek. Isten meg volt elégedve Mózes hűségével, szívének egyszerűségével és becsületességével, és mint hűséges pásztorra, rábízta azt a nagy fel­adatot, hogy Izraelt az ígéret földjére vezesse. – Pátriárkák és próféták, 318–319. o.