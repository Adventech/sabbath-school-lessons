---
title:  További tanulmányozásra
date:  15/08/2025
---

Ellen G. White: Pátriárkák és próféták. Budapest, 1993, Advent Kiadó, „A Vörös-tengertől a Sínai-hegyig” c. fejezet, 246-258. o.

Nem sokkal a víz esete után új veszély fenyegette a népet (lásd 2Móz 17:8-16), az amálekiták vad, harcos törzse támadt rájuk. „Az amálekiták előtt nem volt ismeretlen Isten jelleme vagy korlátlan uralma, de ahelyett, hogy félelemmel és tisztelettel viselkedtek volna előtte, elhatározták, hogy dacolnak erejével. Azokat a csodákat, amelyeket Mózes Egyiptomban cselekedett, a gúny tárgyává tették, és a körülöttük élő népek félelmét kinevették. Esküt tettek isteneikre, hogy a hébereket elpusztítják úgy, hogy egy sem marad meg közülük. Azzal dicsekedtek, hogy Izrael Istene erőtlen lesz arra, hogy ellenálljon nekik. Pedig az izraeliták nem bántották meg és nem is fenyegették meg őket. Az amálekiták támadásukat minden kihívás nélkül indították meg. Isten iránti gyűlöletüket és akaratával szembeni ellenszegülésüket akarták kinyilvánítani azzal, hogy igyekeztek megsemmisíteni Isten népét. Az amálekiták már régóta fennhéjázó bűnösök voltak. Bűneik bosszúért kiáltottak az égre. Isten irgalmassága azonban még mindig bűnbánatra szólította fel őket. Amikor az amálekiták Izrael népe elfáradt, védtelen soraira támadtak, megpecsételték nemzetük sorsát” (i. m. 256. o.).

**Beszélgessünk róla!**

`1) Hogyan ismerte meg Jetró az igaz Istent a népéért végbevitt tetteiből (lásd 2Móz 18:8-10)? Miért áll meg ez az elv még ma is? Tegyük fel magunknak a kérdést, hogy milyen az egyházunk/gyülekezetünk bizonysága a világban? Mit közvetítünk Istenről, a jelleméről?`

`2) Olvassuk el újból 1Kor 10:4 versét! Mit tanulhatunk ebből azzal az ősrégi téves állítással kapcsolatban, amit egyesek még ma is vallanak, hogy az Ótestamentum Istene bosszúálló, gyűlölködő, kérlelhetetlen, egészen más, mint amit Jézus által látunk? Hogyan mutat rá ez a vers ennek a téves voltára?`

`3) Ellen G. White arról írt, hogy az amálekitáknak lehetőségük volt megismerni az igaz Istent. Olvassuk el ismét azt a részt! Az ő hozzáállásuk milyen volt Jetróéhoz képest? Miért estek Isten ítélete alá nemcsak ők, hanem az ókori világban még sok más olyan törzs is, akikkel Izrael kapcsolatba került?`