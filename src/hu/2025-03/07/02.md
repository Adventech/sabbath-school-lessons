---
title:  Keserű Víz
date:  10/08/2025
---

A bibliai beszámolókban az eltérő jellemű, jó vagy rossz emberek különböző szerepeket töltenek be, és figyelnünk kell a cselekményre, a helyszínekre, az időzítésre meg a cselszövőkre. A történet legfontosabb pontja azonban általában a megoldás és a tanulság – itt sincs ez másként.

Amint az egyes epizódok mutatják, Isten a Problémamegoldó, a Békéltető, de a munkáját hátráltatja a nép hitetlensége. A héberek folyamatosan zúgolódtak, engedetlenek voltak, amiből komoly bonyodalmak, sőt tragédiák is származtak. Kétkedésükkel és makacsságukkal számtalan nehézséget okoztak maguknak.

`Olvassuk el 2Móz 15:22-27 verseit! Milyen előzményei voltak a Vörös-tengeren való átkelés utáni első csodának?`

Izrael első hitpróbáját az jelentette, hogy nem volt vizük, ami a forró, száraz sivatagi körülmények között nem meglepő. Háromnapi gyaloglás után az emberek végül találtak vizet, csakhogy az nem volt iható. Márá azt jelenti, hogy „keserű”, és mivel a víz keserű volt, gyorsan elpárolgott Izrael hite az Úr gondviselését illetően. Isten azonban könyörületesen bánt velük, és akkor történt meg az első csoda, amiben szerepe volt egy fadarabnak is. Természetesen nem a fa, hanem az Úr tette a vizet édessé, ihatóvá. A népnek fontos tanulságokat kellett megtanulnia: 1) türelemmel várni az Úr időzítésére, és 2) Isten az emberekkel együtt viszi végbe tetteit.

Izrael népe azonban annyi mindent természetesnek vett, hamar elfeledkeztek Isten hatalmas csodáiról, amelyeket értük vitt végbe, amelyekről lelkesen énekeltek az Úrnak, dicsőítették Őt: „Kicsoda olyan az istenek közt, mint te, URam? Kicsoda olyan felséges, mint te, szentségedben, félelemmel dicsérendő és csodatévő” (2Móz 15:11, ÚRK)?

Isten azonban még a zúgolódásuk után is megígérte, hogy nem bocsát rájuk egyet sem „azon betegségek közül” (2Móz 15:26, ÚRK), amelyek az egyiptomiakat sújtották. Ennek az ígéretnek az volt a feltétele, hogy hűek maradnak hozzá.

`Milyen próbákat és küzdelmeket szabadítottál már magadra? Hogyan vigasztalhat a tudat, hogy Isten továbbra is fáradozik érted, ha együttműködsz vele?`

---

#### Ellen G. White idézetek

A Vörös-tengertől Izrael seregei továbbmentek útjukon a felhőoszlop vezetése alatt. Körülöttük kopár vidék, elhagyatottnak látszó hegyek, terméketlen síkság és a messzire nyúló tenger terült el, melynek partján ellenségük holttestei hevertek. Szabadságuk tudatában mégis örömmel és boldogsággal volt tele a szívük, és elcsitult bennük az elégedetlenség.

Utazásuk első három napja alatt azonban sehol nem találtak ivóvizet. Vízkészletük kimerült. Nem volt semmi, amivel égő szomjúságukat olthatták volna, amint fáradtan vonszolták magukat a napégette síkságon. Mózes, aki jól ismerte ezt a vidéket, tudta, amit a többiek nem, hogy Márában, a legközelebbi forráslelő helyen a víz ihatatlan. Nagy aggodalommal figyelte az őket vezető felhőoszlopot. Amikor pedig eljutottak Márába, csüggedő szívvel hallgatta vándorló népe örvendező kiáltását: „Víz! Víz!” – visszhangzott a kiáltás a sorokon végig. Férfiak, nők és gyermekek boldogan tódultak a forráshoz, azután egyszerre gyötrelmes kiáltás tört ki belőlük: a víz keserű volt. – Pátriárkák és próféták, 291. o.

Az izraeliták hite hamarosan próbára lett téve. Az Úr tudni akarta, hogy számíthat-e népe őszinteségére és hűségére. Három napon át meneteltek a pusztában, de nem találtak vizet. „És eljutának Márába, de nem ihatják vala a vizet Márában, mivelhogy keserű vala.” (2Móz 15:23) Vajon a nép Istenbe vetett hitről tesz bizonyságot, hiszen ott állt előttük annak bizonyítéka, hogy maga Krisztus vezette őket a felhőben, nehogy dicsősége elpusztítsa őket? „És zúgolódik vala a nép Mózes ellen, mondván: Mit igyunk?” (24. v.) Ahelyett, hogy hittek volna és félték volna az Urat a látszólag elkeserítő helyzetben is, ők a vezetőjüket kritizálták. Minden korban így tesznek az emberek. Sátán mindig ugyanazokkal a módszerekkel kísért. Amikor jól mennek a dolgok, az emberek azt gondolják, hogy van hitük. Ám amikor szenvedés vagy csapás jön rájuk, vagy csalódás éri őket, elveszítik az önuralmukat. A helyzetektől és körülményektől függő hit nem igazi hit.

Fájdalmában Mózes az Úrhoz kiáltott. Ezt kellett volna Izrael fiainak is tenniük. „És mutata néki az Úr egy fát, és beveté azt a vízbe, és a víz megédesedék.” Nem a fadarab rendelkezett vizet megváltoztató erővel, hanem Isten ereje nyilatkozott meg előttük a felhőoszlopból. „Ott ada néki rendtartást és törvényt, és ott megkísérté. És monda: Ha a te Uradnak, Istenednek szavára hűségesen hallgatsz, és azt cselekszed, ami kedves az ő szeme előtt, és figyelmezel az ő parancsolataira, és megtartod minden rendelését: egyet sem bocsátok reád ama betegségek közül, amelyeket Egyiptomra bocsátottam, mert én vagyok az Úr, a te gyógyítód.” (2Móz 15:25–26) – Letter and Manuscript, 11. köt.