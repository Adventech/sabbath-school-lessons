---
title: Tanítói melléklet
date: 15/08/2025
---

### Az élet kenyere és vize

#### Áttekintés

**Kulcsszöveg: 2Mózes 16:28-30**

**Alapigék:  2Móz 15:22–18:27**

**Bevezetés**

Az izraelitáknak élénken kellett őrizniük emlékezetükben Isten csodálatos beavatkozását népe fogságból való megmentése érdekében, és a páska ünnepén rendszeresen ezt kellett ünnepelniük. Isten megszabadította a népet, szabadon távozhattak, ám a szabadság drága dolog. A Mindenható jeleket és csodákat tett népe érdekében, de ennek következtében ítélet sújtotta Egyiptomot. Az ítéletnek ezek a tettei nem csak az egyiptomiak büntetéseként szolgáltak. Tanító jellegűek voltak az izraeliták számára is, segítették őket, hogy megismerjék az igaz Istent és az élet valós, maradandó értékeit. Isten úgy mutatkozott be nekik, mint szeretetteljes és igaz Szabadító, hatalmas hős, aki megmentette Izraelt a szolgaságból. Ezek a drámai események arra késztették a népet, hogy teljes bizalmukat bölcs Vezetőjükbe és Gondviselőjükbe vessék, az Ő irányítására hagyatkozzanak.

Az Egyiptomból való szabadulás, a Vörös-tengernél átélt tapasztalat, majd a méltóságteljes ünneplés után Isten Súr pusztájába vezette Izraelt, ahol három napig mentek anélkül, hogy vizet találtak volna. Itt újabb próbát kaptak, hogy bíznak-e az Úrban (2Móz 15:25). Előtte nem sokkal bíztak benne, hiszen száraz lábbal keltek át a Vörös-tengeren, és látták, miként pusztítja el a fáraót (2Móz 14:31). Vajon az Istenbe vetett, fenntartás nélküli bizalom útján maradnak-e továbbra is, szilárdan bízva Vezetőjükben? A korábbi napokban, illetve hetekben történteknek be kellett égniük az emlékezetükbe. Megemlékeznek vajon Isten vezetéséről akkor is, amikor az élet nehézségei ismét rájuk zúdulnak?

Isten szerető szülőként gondoskodott Izraelről, türelmesen vezette őket a pusztában. Fájdalmas leckéket kellett megtanítania nekik, amikor zúgolódtak, kegyelméből mégis vizet, fürjeket, mannát adott nekik, és utasításokkal látta el őket, hogyan szenteljék meg a szombatot.

#### Kommentár

2Móz 15:22–18:27 szakasza arról szól, miként vándorolt Izrael a Sínai-hegyig. Ez a rész öt elbeszélést tartalmaz, ezek közül két történet a víz ajándékáról szól. Az első a Márában történtekről ír, amikor a keserű víz édessé vált (2Móz 15:22-27). A második arról számol be, amikor víz fakadt egy sziklából (2Móz 17:1-7). A két történet között szerepelnek a csodálatos élelem-ajándékok, a fürjek és a manna, valamint a szombat megtartásáról szóló tanítások (2Móz 16:1-36). A három csodát – víz, fürjek, manna – két további beszámoló követi, nevezetesen az Úr ajándéka, hogy győzelmet arathattak az amálekiták fölött (2Móz 17:8-16), valamint Jetró látogatása, aki bölcs tanáccsal látta el Mózest (2Móz18:1-27).

**A víz ajándéka Márában**

Mózes második könyvében először jelenik meg a lún héber szógyök („morog”, „zúgolódik”, „panaszkodik”) a történetben, ami arról szól, hogy Súr pusztájában nem volt ivóvíz. Az izraeliták megálltak Márában, ahol keserű volt a víz, ezért „zúgolódni kezdett a nép Mózes ellen” (2Móz 15:24). Sajnos a lún kulcskifejezés lett, jellemző Izrael történeteiben a pusztai vándorlás során. Hangsúlyos a mannáról és a fürjekről szóló történetekben, ahol nyolcszor fordul elő (igeként 2Móz 16:2, 7, 8 verseiben, főnévként pedig 2Móz 16:7-8, valamint a 9. és a 12. versekben). A következő beszámolóban is előkerül, a Refidimről szóló elbeszélésben, ahol a sziklából víz fakadt (2Móz 17:3-6). A zúgolódás gondolata felbukkan Mózes negyedik könyvében is (4Móz 14:2, 27, 29, 36; 16:11, 41; 17:5, 10). A kifejezés Mózes öt könyvén kívül csak Józs 9:18 versében fordul elő.

Amikor az emberek panaszkodtak, Mózes az Úrhoz kiáltott, amit 2Mózes itt már harmadjára említ meg (2Móz 8:12; 14:15; 15:25). Az Úr azt parancsolta neki, hogy dobjon be egy fadarabot a keserű vízbe, és a víz édessé vált, amikor Mózes követte Isten utasításait. Ezzel az esettel összefüggésben az Úr megígérte: „egyet sem bocsátok rád azon betegségek [héberül:  machaleh] közül, amelyeket Egyiptomra bocsátottam”, ha hűségesen hallgatnak rá és engedelmeskednek neki. Az Úr a tíz csapással kapcsolatos sokféle betegségre utalt (lásd még 2Móz 23:25). Semmi ilyen baj vagy csapás nem sújtja majd a hűségeseket.

A pusztában a víz életadó elem. Víz nélkül senki nem marad életben, ez az élet forrása és fenntartója, a víz az élet. Az ember csak néhány napig tud nélküle élni. Nem csoda, hogy 2Mózes és 4Mózes könyvében számos fontos történet és csoda kapcsolódik hozzá. Mindezek után Izrael Élimben táborozott le, ahol bőven volt víz és pálmafák adtak árnyékot.

**Fürjek, manna és a szombat**

Az Úr kegyelmesen válaszolt a nép zúgolódására. Gyermekei arra panaszkodtak, hogy nincs hús és egyéb étel, amit egykor Egyiptomban fogyaszthattak. Szavaik túlzóak és keserűek. Teli tálakra és fazekakra emlékeztek vissza abból az időből, amikor még a fáraó rabszolgái voltak. Az Úr válaszul megígérte, hogy kenyeret fog adni nekik az égből, valamint fürjeket is. Azt mondta, hogy este fürjek jönnek, reggel pedig mennyei kenyér, és pontosan úgy történt minden, ahogyan előre megmondta (2Móz 16:13). A meglepetés reggel érte a népet, mert mannát addig még láttak, ezért feltették a kérdést: „Mi ez” (2Móz 16:15)? Tulajdonképpen ez a „manna” szó jelentése.

A manna ajándékával Isten megtanította az izraelitáknak, hogyan tiszteljék és miként éljék meg a szombatot. Jézus „mennyei kenyérnek” nevezte a mannát (Jn 6:31), ami utalás 2Móz 16:4 versére. Tehát a manna volt az a kenyér, amit az Úr népének adott eledelül a pusztában (2Móz 16:15). 40 évig biztosította ezt az izraelitáknak (2Móz 16:35). A manna hullása csak akkor szűnt meg, amikor az izraeliták az ígéret földjén megünnepelték az első páskát (Józs 5:10-12).

Az izraeliták negyven éves pusztai vándorlása során minden héten négyféle csoda történt, amelyek a szombat szentségét tanították Isten gyermekeinek: 1) a manna a hét minden napján hullott, de szombaton sosem; 2) ha valaki munkanapon gyűjtött tartalékba mannát, az megromlott másnapra; 3) pénteken, a szombatra való előkészület napján kétszer annyi hullott; és 4) a pénteken gyűjtött manna nem romlott meg, hanem frissen maradt a szombati fogyasztásra. Így gondoskodott az Úr minden nap Izrael szükségleteiről. Heti hat napon kellett kimenniük mannát gyűjteni, hogy emlékezzenek arra: minden nap az Úrtól függenek.

A mennyei kenyérrel kapcsolatos másik csoda az volt, amikor az Úr megparancsolta Mózesnek, hogy vegyen egy ómer mannát (kb. 3,64 liternyi), tegye egy korsóba, majd helyezze azt „a bizonyságtétel ládája elé” (2Móz 16:34). Később ezt Áron betette a szövetség ládájába (Zsid 9:4), emlékeztetőként a jövő nemzedékei számára. Ez a manna nem romlott meg, holott egyébként két nap volt a leghosszabb időtartam, amíg romlatlan maradt (péntektől szombatig).

A „szombat” főnév (héberül:  sabbát) számos alkalommal hangsúlyos Mózes második könyvében. Először 2Móz 16:23 említi: szombati ünneplés (héberül:  sabbátón) és „az ÚRnak szentelt szombat”. Ez az igevers a szombatünneplésre szólító, első nyílt parancs, és három felszólító módú igét tartalmaz: „süssétek meg”, „főzzétek meg”, „tegyétek el”. A szombatot tehát ünnepelni kell. Érdekes, hogy a 25. vers hozzátesz még egy másik felszólítást: „egyétek meg”. Egyétek meg a mannát ma. Az étkezés szorosan hozzátartozik a szombatünnepléshez. Az időbeli kifejezést („ma”) háromszor használja ez a szöveg a szombattal összefüggésben, így hangsúlyozva a csodát: a manna szombati elfogyasztását, mert azt Isten biztosította. A 25. vers kimondja, hogy „az ÚR szombatja” ez, a 26. vers pedig kifejti, hogy a szombat a hét hetedik napja. A 30. vers a pihenéshez kapcsolja a szombatot: „És megnyugodott [héberül:  sábat] a nép a hetedik napon.” Az ebben a szakaszban (2Móz 16:23-30) található, három kulcsszóból álló csokor – „szombat”, „ma”, „megnyugszik” – összekapcsolja ezt a szöveget Zsid 4:7-10 szakaszával, ahol Pál szintén részletezi a „szombat”, a „ma” és a „nyugalom” gondolatait. A „sabbát” szó Mózes második könyvének következő verseiben fordul elő: 2Móz 16:25, 26, 29; 20:8, 10, 11; 31:14-15 (kétszer), 16; 35:2-3.

A manna történetének tetőpontján, amikor néhányan kimentek szombaton is mannát gyűjteni, Isten ezt a kérdést szegezte nekik: „Meddig nem akarjátok még megtartani a parancsolataimat és törvényeimet” (2Móz 16:28)? A „nem akarjátok” kifejezés a szándékos cselekvést hivatott jelezni. Meg kellett tanulniuk, hogy a szombat ajándék, amit az is erőteljesen kiemelt, hogy az Úr biztosított élelmet számukra. Ezért nem kellett mannát gyűjteniük szombaton.

#### Gyakorlati alkalmazás

1.  Jézus kijelentette önmagáról, hogy Ő az élet kenyere (Jn 6:35, 48). Hogyan élhetünk Jézus Krisztussal olyan szoros közösségben, hogy valóban Ő váljon számunkra naponkénti „kenyérré és vízzé”?

2.  Mikor és hogyan kell segíteni azoknak, akik panaszkodnak az élet nehézségei miatt, és mikor nem kell odafigyelni a zúgolódásra?

3.  Isten jelen volt a felhőoszlopban és a tűzoszlopban, de ezt az izraeliták természetesnek vették. Talán mi is látjuk Isten rendkívüli munkáját közöttünk, mégsem értékeljük kellőképpen. Hogyan viszonyulhatunk lankadatlan csodálattal és tisztelettel Isten és tettei szentségéhez?

4.  Jetró látogatása kiváló példa az istenfélő, hittel történő vezetésre. Mózes vezetőként folyamatosan tanult és fejlődött. Olyan vezető volt, aki Istent tartotta szem előtt, elismerte vezetését saját életében és Izraelében is. Kivételes hallgató is volt, akinek szíve Isten iránti hálával és dicsérettel volt tele. Meghatározó elgondolásai voltak, mindazonáltal meg kellett tanulnia megosztani másokkal a felelősséget. Erős kezű vezető, de mégis tanítható volt. Mi tette alkalmassá arra, hogy nyitottan fogadja az új ötleteket és fejlődési területeket anélkül, hogy rosszallta volna az építő kritikát, vagy fenyegetésnek érezte volna a segítő javaslatokat?

5.  Amikor Pál apostol a refidimi sziklából fakadó vízre utalt, kijelentette, hogy „ez a kőszikla pedig Krisztus volt” (1Kor 10:4). Akkor az emberek zúgolódtak, próbára tették (kísértették) az Urat (2Móz 17:2). Mal 3:10-ben maga az Úr hív, hogy tegyük Őt próbára. Mi a különbség a kettő között? Hogyan lehet Őt „helytelenül”, rossz indítékkal próbára tenni?

