---
title:  Történet
date: 15/08/2025
---

#### MEGHALLANI ISTENT ÉS GYŰLÖLNI A BŰNT - UAPAHURUA TÖRTÉNETE

Andrew McChesney

Uapahurua a himba törzsből származott, és tipikus namíbiai kamaszfiú volt. Lopott, verekedett, ivott, többnyire mindezt egyszerre.

Mivel kecskéket, szarvasmarhákat tartanak és kukoricát termelnek, a himbák önfenntartók, ritkán van szükségük pénzre. Havonta egyszer azonban az ő közösségükbe is bejut a pénz, mert az idős emberek nyugdíjat kapnak a namíbiai kormánytól. Ilyenkor a kamaszok sorakoznak a nagyszülőknél, hogy pénzt könyörögjenek ki tőlük italra. A vándor kisvállalkozók tudják, mikor érkezik a nyugdíj, és ilyenkor a himbák otthonai köré gyülekeznek. Általában ekkor törnek ki a verekedések, késelések.

Uapahurua akkor hagyott fel ezzel az életmóddal, amikor egy hetednapi adventista lelkészt hallgatott, aki a Bibliából olvasott fel nekik. Lassan meggyőződés ébredt benne, hogy addig rossz úton járt. Nemsokára már nemcsak a közeli fa alatt megtartott istentiszteletekre járt el, hanem bement a városba is, ami gyalog 7 órára van tőlük. Kezdte rossz színben látni az ivást, a verekedést, a lopást. Bár nem értette, mi történik, de ahogy hallgatta a Biblia szavait, megbánta bűnös életmódját. 23 éves volt, amikor az életébe fogadta Istent, ma pedig már 46 éves. Nem volt könnyű az út idáig. „Nem egyszerű a keresztényi élet, ellenállni a kísértéseknek, hiszen itt mindennapos a bűnös életforma” – mondja testvérünk.

