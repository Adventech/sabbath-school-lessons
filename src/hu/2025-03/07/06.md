---
title:  Az Élet Kenyere És Vize
date:  14/08/2025
---

`Olvassuk el 1Kor 10:11 versét! Pál szerint mi volt az oka annak, hogy feljegyezték ezeket az eseményeket?`

Pál elmagyarázza: Krisztus követői számára például és figyelmeztetésül szolgálnak az izraelitákkal történtek, nehogy ők is beleessenek ugyanazokba a hibákba, vagyis fontos tanulniuk az izraeliták eseteiből. Hasznos tanács ez számunkra is, „akik az utolsó időkben élünk” (1Kor 10:11, HUNB). Isten a Szentlelket adja népének, hogy erősítse a hívőket: „az erő, a szeretet és a józanság lelkét” (2Tim 1:7, ÚRK). Így képesek helyes döntéseket hozni és követni a tanításait. Jézus Krisztus az új élet Forrása (Jn 14:6), csak Ő tehet bennünket „élő, szent és Istennek kedves” áldozattá. „És ne szabjátok magatokat e világhoz, hanem változzatok el elmétek megújulása által, hogy megítélhessétek, mi Isten jó, kedves és tökéletes akarata” (Róm 12:1-2, ÚRK).

Szolgálata későbbi szakaszában Jézus kiemelt bizonyos tanulságokat ezekből az ószövetségi beszámolókból, főként a manna és a víz történetét. E képeket arra használta fel, hogy a rá vonatkozó igazságokról tanítson, mert Ő volt az, aki az izraelitákat vezette a pusztában.

`Olvassuk el Jn 4:7-15 és 6:31-51 szakaszait! Milyen igazságokat nyilatkoztatnak ki ezek a részek?`

A samaritánus asszony felismerte, hogy Krisztus olyasmit kínál fel neki, amit másutt nem kaphat meg. Istentől származik az ember belső szomjúsága a béke, az öröm és a boldogság után, és ezért csak Ő csillapíthatja azt (Zsolt 42:2-3).

Később a mannával kapcsolatban Jézus elmagyarázta, hogy Isten látta el vele a népet, nem pedig Mózes, majd kijelentette: „Én vagyok az élet kenyere, aki hozzám jön, nem éhezik meg soha” (Jn 6:35, ÚRK). Kétszer is elmondta, hogy Ő az élet kenyere (Jn 6:35, 48).

A manna a pusztában „mennyei kenyér” (Jn 6:31-32), a sziklából fakadó víz pedig szintén Krisztus ajándéka volt, hogy szomjukat csillapítsa. A fizikai vonatkozáson túl a kenyérnek és a víznek lelki jelentősége is van, mert Jézus Krisztus „az élet kenyere” (Jn 6:35, 48, ÚRK) és „élő víz” (Jn 4:10-11, 14; 7:37-38). Lelki éhségünk és szomjúságunk tehát csak benne csillapodhat.

---

#### Ellen G. White idézetek

A világ Megváltója ismeri minden lélek szükségleteit. Mikor üldöznek, és erőtlenek vagyunk, ismeri helyzetünket, és már készen áll lelkünk megvidámítására. Könyörögj hozzá, és őrködj imában, a segítség meg fog érkezni. Jézus az élet kenyere, amit naponta fogyasztanunk kell; Ő az élet vize a szomjazó, összeomlás szélén álló lélek számára, és bárki részesülhet kegyelméből.

A föld készletei gyakran kimerülnek, és a tavak is kiszáradhatnak, Krisztus azonban az élő forrás, melyből szüntelenül meríthetünk. Bármennyit is fogyasztunk vagy adunk másoknak belőle, mindig marad bőségesen. Nem áll fenn a forrás kiapadásának kockázata, mivel Krisztus az igazság kiapadhatatlan forrása. Már Ádám bukása óta Ő volt az élő vízfolyam. Ő mondta: „Ha valaki szomjúhozik, jöjjön énhozzám, és igyék.” „Valaki pedig abból a vízből iszik, amelyet én adok néki, soha örökké meg nem szomjúhozik; hanem az a víz, amelyet én adok néki, örök életre buzgó víznek kútfeje lesz őbenne.” – Signs of the Times, 1897. április 22.

Jézus ismerte a lelki szükségleteket. Pompa, gazdagság, tisztesség nem elégítheti meg a szívet. „Ha valaki szomjúhozik, jöjjön énhozzám.” (Jn 7:37) Szívesen fogadja a gazdagot, a szegényt, a magas és alacsony sorsút. Ígérete szerint könnyít a megterhelt lelken, megvigasztalja a szomorkodót, reményt önt a csüggedőbe. Jézus hallgatói közül sokan gyászolták szertefoszlott reményeiket, másokat titkos bánat emésztett, sokan világi dolgokkal, emberi dicséretekkel akarták kielégíteni szüntelen vágyakozásukat, de amikor mindent megnyertek, rájöttek, hogy repedezett kutat ástak, nem olthatják belőle szomjukat. Elégtelenül, szomorúan álltak az örömteli színtér csillogása között. A hirtelen kiáltás: „ha valaki szomjúhozik”, kizökkentette őket szomorú meditálásukból, és amint hallgatták az ezután következő szavakat, új reménység gyúlt a szívükben. A Szentlélek segítségével felismerték Jézus szavaiban az üdvösség mérhetetlen ajándékát.

Ma is hangzik Krisztus kiáltó szava a szomjazó lélekhez, és még nagyobb erővel hív minket, mint akik az ünnep utolsó napján hallották a templomban. A kút mindenki számára nyitva áll. A menny felajánlja a fáradt, megterhelt lelkeknek az örök élet üdítő vizét. Jézus még mindig kiáltja: „Ha valaki szomjúhozik, jöjjön énhozzám, és igyék.” (Jn 7:37) „Aki szomjúhozik, jöjjön el; és aki akarja, vegye az élet vizét ingyen.” (Jel 22:17) „Valaki pedig abból a vízből iszik, amelyet én adok néki, soha örökké meg nem szomjúhozik; hanem az a víz, amelyet én adok néki, örök életre buzgó víznek kútfeje lesz őbenne.” (Jn 4:14) – Jézus élete, 454. o.