---
title: Tanítói melléklet
date: 26/09/2025
---

### A szent sátor

#### Áttekintés

**Kulcsszöveg: 2Mózes 40:34, 38**

**Alapigék: 2Móz 35:1–40:38**

**Bevezetés**

Mielőtt elkezdődött az izraelita sátorszolgálat, Isten konkrét tanításokat és emlékeztetőket adott nekik arra vonatkozóan, hogyan ünnepeljék a szombatot (2Móz 35:1-3). Még a szent hajlék építése közben is tisztelniük és ünnepelniük kellett az Úr nyugalmának napját (2Móz 35:2).

Isten részletes tervrajzot és utasításokat adott Mózesnek a szent sátor építéséhez (2Mózes 25-31). Ekkor elérkezett az idő, hogy elkészítsék. Először összegyűjtötték a szükséges anyagokat (2Móz 35:4-29; 36:4-7), aztán a mesteremberek (köztük nők is, lásd 2Móz 35:25-26) megkapták Isten Lelkének bölcsességét ahhoz, hogy szakértelemmel, művészi gonddal dolgozzanak a hajlék építésén (2Móz 35:30–36:4). A különböző ruházatok megvarrását is beleszámítva az alábbi tíz dolgot kellett elkészíteniük:

2Móz 38:21-31 szakaszában a felhasznált anyagok számbavétele olvasható: több mint 1 tonna arany, kb. 3,75 tonna ezüst és 2,5 tonna réz. Mózes felügyelt minden munkafolyamatot: „teljesen úgy csináltak mindent, ahogy az ÚR parancsolta Mózesnek”. Ezt háromszor említi a szöveg, hangsúlyozva a pontosságot és az engedelmességet (2Móz 39:32, 42, 43). Mózes elégedett volt az elvégzett munkával, és megáldott minden munkást (2Móz 39:43b).

A szent hajlékot az 1. hónap 1. napján kellett felállítani az Úr utasítása alapján (2Móz 40:1-2), ami azt jelenti, hogy csaknem egy évvel azután, hogy kivonultak Egyiptomból (2Móz 12:2, 6; 40:17). Amikor elkészült, elhelyezték a berendezési tárgyakat belül és kívül, a szentek szentjétől a pitvarig. A helyiségeket függönnyel választották el egymástól (három különböző kárpitot említ a szöveg: 2Móz 40:3, 5, 8; majd újra: 40:21, 28, 33).

#### Kommentár

**Isten jelenléte**

Isten jelenléte mindent jelent a hívők számára. A neve: „Vagyok, aki vagyok” vagy „Leszek, aki leszek”. Ez alapjában véve azt jelenti, hogy Ő az örökkévaló, mindenütt jelenvaló Isten. Amikor az Úr maga beszél neve jelentéséről, a jelenlétét hangsúlyozza (2Móz 3:13-15).

Mózes második könyve ezen részének fő témája a szent hajlék és Isten jelenléte. Az Úr maga kérte a népet, hogy építsék meg a sátrat, mert látható módon jelen akart lenni közöttük. Olyan közel akart lenni hozzájuk, hogy láthassák a sekinát, köztük lakozó dicsőségét. Az izraelitákat nappal felhő formájában vezette, és ez a felhő éjjel tűzoszloppá változott. Amikor a felhő felemelkedett a szent sátor fölé, az izraeliták útnak indultak (2Móz 40:36-38). Ha az Úr elhagyta volna őket, kudarcra, pusztulásra és halálra lettek volna ítélve.

A szent sátor építésének csúcspontja az a jelenet volt, amikor „az ÚR dicsősége betöltötte a hajlékot” (kétszer is említi a hangsúly kedvéért: 2Móz 40:34-35), a felhő befedte a gyülekezet sátrát Isten jelenlétének látható jeleként. Az Isten dicsőségével betelt szent hajlék méltó zárása Mózes második könyvének (2Móz 40:34-35). Ez készteti az embereket arra, hogy törekedjenek Istennel való kapcsolatuk őrzésére.

A Mindenható már bizonyította jelenlétét korábban, Egyiptom földjén is (2Móz 8:20-23). Kivezette Izraelt (2Móz 12:51), megmentette őket a Vörös-tengernél (2Móz 14:30-31), mannával táplálta őket (2Móz 16:14-15), és a szombat által is tanította nekik, hogy Ő a Teremtő, aki velük van. A szombat azt jelenti: „velünk az Isten” (1Móz 2:2-3), aki megígéri gyermekeinek, hogy ahol megemlékeznek nevéről, ott Ő jelen lesz (2Móz 20:24). Megmentő jelenléte útmutatás is, hiszen különböző közbelépésein keresztül és személyes, átalakító jelenléte által segített Izraelnek növekedni.

**Szentlélekkel teljesen**

Isten nemcsak a tervet biztosította Izrael fiainak a szent hajlék építéséhez, hanem az embereket is betöltötte Lelkével (2Móz 31:3; 35:31), a feladat megvalósításban segítette őket (2Móz 31:1-11; 35:30–36:1). Mit jelent az, hogy valakit betölt a Szentlélek? A bibliai szöveg világos választ ad: a Lélek betöltötte az embereket bölcsességgel és tudással, szakértelemmel, képességekkel és művészi adottságokkal, hogy elkészítsenek minden tárgyat drágakövekből, kőből, fából és bőrből vagy vászonból, ami kellett a szent hajlék felépítéséhez. Vagyis semmi mágikus vagy rejtélyes dolog nem történt. Sem lelkek, sem erők nem szállták meg az embereket, csak a Szentlélek adott lelki természetű ajándékokat, szakértelmet, művészi képességeket, ami lehetővé tette Isten művének, az igazság hirdetésének és missziójának előrehaladását. Mózes idejében ez történt Becalél és Oholíáb, valamint más mesteremberek esetében. Amikor az Úr Lelke betölt valakit, arra képesíti, hogy új dolgokat is meg tudjon valósítani az Úr ügyéért.

Ugyanez igaz arra, amikor „az Isten Lelke szállt” valakire. Ezt a kifejezést először Bálám történetében használja a Biblia (4Móz 24:2), és azt jelenti, hogy a Szentlélek különleges kinyilatkoztatást adott neki, tudott prófétálni. A bírák könyvében hétszer fordul elő „Az ÚR Lelke volt rajta” kijelentés a különböző bírákra vonatkozóan: Otniél (Bír 3:10), Gedeon (Bír 6:34), Jefte (Bír 11:29) és Sámson (Bír 13:24-25; 14:5, 6, 19; 15:14). A Szentlélek ruházta fel őket erővel, hogy ügyeljenek az Úr munkájára, védelmezzék és valósítsák meg azt. Hasonló jelentéstartalma van annak is, hogy „megkereszteltetni Szentlélekkel” (Mt 3:11; Mk 1:8; Lk 3:16) vagy megkapni a Szentlelket (ApCsel 2:38).

**A földi és a mennyei szentély**

Az Úr megparancsolta Mózesnek, hogy építsen szentélyt a mennyei minta (héberül:  tabnit; 2Móz 25:9) vagy terv szerint (héberül:  mispát, szó szerint: ítélet, ítélkezés; 2Móz 26:30), amit a Sínai-hegyen mutatott neki. Ez a minta a mennyei szentély egyfajta miniatűr mása volt, az emberi élethelyzethez és állapothoz igazítva, de pontosan a mennyei eredeti alapján készítették el (Zsid 8:1-2).

A földi szentély nem a mennyei szentély 1:1 arányú másolata volt. Pál apostol segít megérteni a mennyei és földi szentély közti hatalmas különbséget. A papok „a mennyei dolgok képmásának és árnyékának szolgálnak” (Zsid 8:5), és a földi szent sátor csak árnyéka volt a mennyei valóságnak. Ez az leírás nagyon illő és pontos.

Hadd hozzunk ide egy hasonlatot az emberről és az árnyékáról. Az árnyék is valós, mint akiről vetül, ugyanakkor kevéssé tükrözi azt. Az árnyéka alapján igen keveset tudhatunk meg egy személyről. Megjelenése a nap pozíciójától függ. Legjobb esetben is csak annyit tud megállapítani a megfigyelő, hogy az illető személy férfi vagy nő, magas vagy alacsony, kövér vagy sovány. Azonban az árnyék nem árul el semmit a személy gondolkodásáról, érzelmeiről, céljairól, tudásáról, munkájáról, álmairól, terveiről vagy csalódásairól. Ez a példa is érzékelteti, hogy a mennyei szentélyt nem szabad beleerőltetni korlátolt gondolkodásunkba, ismereteinkbe és tapasztalatunkba.

Az eredeti mennyei szentély sem méretében, sem anyagaiban nem összehasonlítható a földivel. A mennyei templom Isten lakóhelye, palota, ahol az Ő trónja van (Jer 17:12). Az univerzum gyülekezési és istentiszteleti helye (Ézs 14:13), a mennyei parancsnoki központ, ahol ítéletek születnek (Zsolt 11:4-5; 18:7; 57:4; 76:9; 102:20; 123:1). Mivel Isten valóságos, az angyalok valóságosak, a menny valóságos, a mennyei szentély is valóságos.

A földi szentély szolgálatai a megváltás egy fontos szempontját mutatják be, miközben szemléltetik, hogyan váltja meg Isten a bűnöst, miként bánik vele és bűnével. A földi szentély tükrözi a megváltási tervvel kapcsolatos legfőbb szerepeket. Voltak naponkénti szolgálatok, amelyek a hívőnek biztosították a megbocsátást és az üdvbizonyosságot. Az évenkénti szolgálatok a bűn problémájának utolsó, objektív megoldását szemléltették: nem lesz többé gonosz, teljesen megsemmisül. Ennek következményeként az egész világegyetem előtt magasra emeltetik, igazolódik és megerősíttetik Isten jelleme: a szeretet és az igazság, mert az Úr világosan kinyilatkoztatta szeretetét. Minden teremtmény el fogja ismerni dicsőségét, erejét és hatalmát. Méltó minden lény dicséretére jóságáért és igazságáért, és mindenki teljes hódolattal fog leborulni előtte (Fil 2:9-10; Jel 15:4). Kivétel nélkül mindenki hirdetni fogja, hogy Isten a szeretet.

#### GYAKORLATI ALKALMAZÁS

1.  Hangsúlyoz-e Isten bármilyen elvárást vagy feltételt, amit teljesíteni kell, mielőtt megkapnánk a Szentlelket? Figyeljük meg Péter kijelentését a pünkösdi prédikációjában: „Térjetek meg és keresztelkedjetek meg mindnyájan Jézus Krisztus nevében bűneitek bocsánatára, és megkapjátok a Szentlélek ajándékát” (ApCsel 2:38).

2.  Sokan imádkoznak a Szentlélekért, hogy bírhassák, valahogy „megszerezzék” maguknak. Valójában a Szentléleknek kell birtokba vennie bennünket, neki kell betöltenie és felhasználnia bennünket. Ő ellát mindennel, ami szükséges a szolgálathoz. Tartsuk szem előtt, hogy minden hívő kapott legalább egy lelki ajándékot mások szolgálatára! Mi az az ajándék, amit Istentől kaptunk? Milyen lelki ajándékokra van szükségünk, hogy még hasznosabbak legyünk Isten, a gyülekezet és a társadalom egésze számára?

3.  Hogyan biztosíthatjuk Isten jelenlétét az életünkben? Milyen tevékenységek akadályozzák vagy vehetik el jelenlétének örömét tőlünk?

4.  Miért fontos kiirtani a földről a bűnt és a gonoszságot annak érdekében, hogy helyreálljon az eredeti összhang? Lehetséges volna-e kordában tartani a gonoszt, ha Isten nem semmisítené meg, hanem engedné, hogy örökké létezzen? Fejtsük ki! A gonoszság önpusztító, tehát mennyi ideig létezne még Isten közbelépése nélkül?