---
title:  A Szent Sátor Elkészült
date:  23/09/2025
---

`Fussuk át 2Móz 36:7–39:31 szakaszát! Vajon miért adott Isten ennyire aprólékos utasításokat? Ezek szerint mennyire figyel oda minden részletre?`

Mózes gondosan ügyelt a szent sátor felállítására, és a mesterek nagy pontossággal követték azokat az utasításokat, amelyeket Mózes a Sínai-hegyen kapott. A Biblia szövege a következőket veszi számba: 1) a szent sátor a különféle szövetekkel, kárpitokkal és tartozékokkal (2Móz 36:7-37); 2) a frigyláda (2Móz 37:1-9); 3) a szent kenyerek asztala (2Móz 37:10-16); 4) a gyertyatartó (2Móz 37:17-24); 5) a füstölőáldozati oltár (2Móz 37:25-29); 6) az égőáldozati oltár (2Móz 38:1-7); 7) a rézmedence (2Móz 38:8); 8) a pitvar (2Móz 38:9-20); 9) a szent sátorhoz felhasznált anyagok (2Móz 38:21-31). A folytatásban 2Mózes 39. fejezete ír az efódról, a hósenről meg a papi öltözék többi darabjáról. A szent sátorban végzett szolgálatok az evangélium látványos példázatai voltak, bemutatták Isten egész megváltási tervét. A különböző szertartások ábrázolták, hogy 1) Isten mennyire gyűlöli a bűnt, valamint hogyan rendezi azt el; 2) miként menti meg bűnbánó népét; 3) mi lesz a gonoszok sorsa; 4) hogyan biztosít az Úr gonoszság nélküli, csodálatos jövőt. Az év során két különböző, de egymáshoz szorosan kapcsolódó szolgálatot végeztek a szent sátorban: a naponkénti és az évenkénti szertartásokat, amelyek azt fejezték ki, hogyan kezeli Isten a bűnt és menti meg a bűnösöket. A naponkénti szentélyszolgálatokkal Isten arról biztosította a megtért hívőket, hogy megbocsátotta bűneiket és kegyelméből üdvösséget ajánl nekik. Az üdvösség ajándékának elfogadásához áldozatot kellett bemutatni. Az áldozatok előremutattak a Messiás halálára, akinek „vére megtisztít minket minden bűntől” (1Jn 1:7). Ennek az ajándéknak a középpontjában a bűnvallás és Krisztus igazsága palástjának az elfogadása állt (Zsolt 32:1-2). Így a bűnbánó bűnös a bűnbocsánat bizonyosságát kapta, és örülhetett a megváltásnak. Az engesztelés napján végezték az évenkénti szolgálatot, ami azt mutatta be, hogyan törli el Isten a bűnt, oldja meg a bűn problémáját és biztosít bűn nélküli jövőt (3Mózes 16. fejezet; Jn 1:29). Krisztusnak most a mennyei szentélyben végzett, két részből álló munkája szintén azt fejezi ki, hogy mit tesz értünk Isten (Zsid 7:25), és el fogja hozni a bűn problémájának végső megoldását (Dán 7:13-14, 22, 27; 8:14; Jel 21:4). A szent sátor volt Isten imádatának helyszíne, ott dicsőítették Őt és adtak hálát neki. Az istentisztelet az Úrral való kapcsolat fenntartásának eszköze. Isten a hívőket közösségbe hívja magával.

---

#### Ellen G. White idézetek

A szentély felépítéséhez nagy és költséges előkészületeket kellett tenni. A legértékesebb és legdrágább anyagok nagy mennyiségét kellett összegyűjteni. Az Úr azonban csak önkéntes adományokat fogadott el. „Szólj az Izrael fiainak” – mondta Mózesnek –, „hogy szedjenek nékem ajándékokat; minden embertől, akit a szíve hajt arra, szedjetek nékem ajándékokat.” (2Móz 25:2) Ez isteni parancsot Mózes elmondta a gyülekezetnek. Az Isten iránti odaadás és az áldozatkészség lelkülete volt az első a magasságos Isten lakhelyének a készítésénél.

Az egész nép egyhangúlag válaszolt Mózes felhívására: „És eljőve mindenki, akit a szíve indíta, és akit lelke hajt vala, és hozának áldozatot az Úrnak, a gyülekezet hajlékának készítéséhez, és annak minden szolgálatához, és a szent ruhákhoz valókat. És jövének férfiak és asszonyok együtt, mind, akit szíve indított, hozának kapcsokat, függőket, gyűrűket, karperecet, mindenféle arany eszközöket; a férfiak is mind, akik aranyból hoztak áldozatot az Úrnak.” (2Móz 35:21–22) – Pátriárkák és próféták, 343–344. o.

A szent helyet úgy alkották meg, hogy az izraeliták részekre szedhették szét, és mindenhová magukkal vihették vándorlásuk közben. Ezért kisméretű volt, hosszúsága nem volt több tizenhat méter hetvenhat centiméternél, a szélessége és magassága pedig öt méter negyvenkilenc centiméternél. Mindazáltal nagyszerű építmény volt. Az épület és annak berendezése akácfa felhasználásával készült, amelynek anyaga tartósabb volt a Sínainál lévő bármely más fánál. A falak függőleges deszkalapokból álltak, amelyeket ezüst tokokba helyeztek be, és oszlopok, keresztgerendák tartottak szilárdan. Mindezt arannyal vonták be, és így az épületnek olyan látszatot adtak, mintha tömör aranyból készült volna. A tetőt négy réteg szőnyegből képezték ki. A legbelsőbb rétegét finom sodrott lenből „[…] kék, és bíborpiros és karmazsinszínűből, kérubokkal, mestermunkával készíték” el (2Móz 36:7). A másik három réteg pedig kecskeszőrből, vörösre festett kosbőrből és borz­bőrből készült. Az egészet úgy rendezték el, hogy teljes védelmet nyújtott az egész épületnek.

Az épület belsejét két helyiségre osztotta egy értékes és szép kárpit, amelyet arany lemezekkel borított oszlopokra függesztettek fel. Az első helyiség bejáratát hasonló kárpit zárta el. […]

Az első helyiségben, vagyis a szent helyen volt a szent kenyerek asztala, a gyertyatartó és a tömjénezés oltára. A szent kenyerek asztala az északi oldalon állt… A papoknak erre az asztalra minden szombaton tizenkét kenyeret kellet helyezni két sorban elrendezve és tömjénnel meghintve… Délen helyezték el a hétágú gyertyatartót a hét lámpájával együtt. Karjait választékosan kidolgozott virágmintákkal díszítették. Ezek a virágminták a liliomokhoz hasonlítottak. Az egész gyertyatartó egy darab tömör aranyból készült… A kárpit előtt – amely elválasztotta a szent helyet, a szentélyt a szentek szentjétől, a legszentebb helyiségtől, az Isten közvetlen jelenlétének helyétől – állt a tömjénezés aranyból készített oltára… Ezen az oltáron a tüzet maga Isten gyújtotta meg, és ezt a tüzet gondosan ápolták. […]

A belső kárpit mögött volt a szentek szentje. Ez volt a középpontja az engesztelés és a közbenjárás jelképes szolgálatának. Ez képezte az összekapcsoló láncszemet a menny és a föld között. Ebben a helyiségben volt a szövetség ládája, a frigyláda, akácfából készített láda, amelyet kívül és belül arannyal vontak be, a fedele is színaranyból készült, és az egészet arannyal szegélyezték. Ebbe helyezték el a kőtáblákat, amelyekre maga Isten véste be a Tízparancsolatot. Ezért nevezték Isten szövetsége ládájának is, vagy frigyládának, mert a Tízparancsolat volt az alapja annak a szövetségnek, amelyet Isten az Izraellel kötött. – Pátriárkák és próféták, 347–348. o.