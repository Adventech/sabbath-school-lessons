---
title:  További tanulmányozásra
date:  26/09/2025
---

Ellen G. White: Pátriárkák és próféták. Budapest, 1993, Advent Kiadó, „A szentély és szolgálata” c. fejezetből 310-316. o.

„A szent sátor építését megelőzte Isten szabadító tette, vagyis az, hogy Izraelt kiszabadította az egyiptomi rabszolgaságból. Majd kész volt tartós szövetséges kapcsolatba lépni népével, hogy az Istenük legyen, ők pedig a népe (2Móz 6:7). A szövetség törvénye határozza meg, hogyan viszonyuljanak az emberek hozzá és egymáshoz. A szent sátor valóban a találkozás helye volt, ahol az emberek találkozhattak Istennel. Csak a szabadítás és az Istennel való tartós szövetség megkötése után járulhatott a nép Isten elé a lakóhelyén” (Andrews Bible Commentary: Old Testament. „Exodus”. Berrien Springs, MI, 2020, Andrews University Press, 226. o.).

Ellen G. White leírja, hogy mi volt a szentélyszolgálatok célja: „Így a szent sátor szolgálatában és később a templom szolgálatában Izrael népét minden egyes nap Krisztus halálára és szolgálatára vonatkozó nagy igazságra tanította. Évente egyszer pedig gondolataikat a Krisztus és Sátán közötti nagy küzdelem záró jelenetére, a világegyetemnek a bűntől és a bűnösöktől való végső megtisztítására irányította” (Ellen G. White: Pátriárkák és próféták. Budapest, 1993, Advent Kiadó, 316. o.).

**Beszélgessünk róla!**

`1) A szentélyszolgálatokban a vér kiontásának központi szerepe volt. Különféle állatokat áldoztak fel, és ezek vérét szinte minden templomi szertartásban felhasználták. Mit szimbolizál a vér? Mire mutattak rá az áldozatok?`

`2) Isten, a világmindenség Teremtője a népe között lakozott a szentélyben – lenyűgöző gondolat, azonban még különlegesebb, hogy a földre jött, és emberként, közülünk valóként járt közöttünk. Már önmagában ez a szeretet hatalmas kifejezése, és még fel is áldozta önmagát a bűnért, meghalt helyettünk! Mire mutat ez rá Isten jellemében? Ezek szerint mennyire akarja azt, hogy megváltást nyerjünk, örök országában éljünk?`

`3) Olvassuk el Zsid 8:1-6 verseit! Hogyan tükröződött a földi szentélyben az, amit Jézus most a mennyei szentélyben végez értünk?`

„Hit által tiltakozott Mózes, midőn felnövekedett, hogy a Fáraó leánya fiának mondják. Inkább választván az Isten népével való együttnyomorgást, mint a bűnnek ideig-óráig való gyönyörűségét; Egyiptom kincseinél nagyobb gazdagságnak tartván Krisztus gyalázatát, mert a megjutalmazásra tekintett” (Zsid 11:24-26).

„A fáraó udvarában Mózes a legmagasabb állami és katonai kiképzésben részesült. Az uralkodó úgy határozott, hogy örökbefogadott fiúunokáját teszi meg utódjának a trónon, és az ifjút ennek a magas pozíciónak a betöltésére nevelték. »És Mózes taníttaték az Egyiptombeliek minden bölcsességére; és hatalmas vala beszédben és cselekedetben« (ApCsel 7:22). Vezetői képessége a hadviselés területén az egyiptomi hadsereg kedveltjévé tette. Általában figyelemre méltó jellemű embernek tartották. Sátán ismét vereséget szenvedett szándéka megvalósításában. Éppen azt a rendeletet, amely a héber fiúgyermekeket halálra ítélte, használta fel Isten népe jövendő vezetőjének kiképzésére és neveltetésére. Izrael véneivel angyalok közölték, hogy szabadulásuk ideje elközeledett, és hogy Mózes az az ember, akire Isten rábízta ennek a feladatnak az elvégzését. Mózessel is angyalok közölték, hogy Jahve őt választotta ki népe megszabadítására. Mózes, mivel feltételezte, hogy népének fegyveres erővel kell majd kivívnia szabadságát, és így várhatóan neki kell majd a héberek hadseregét az egyiptomiak ellen vezetnie, elfojtotta nevelő anyjához és a fáraóhoz fűződő érzelmeit, nehogy ezek majd megakadályozzák Isten akaratának teljesítésében.

Az egyiptomi törvények szerint mindazoknak, akik elfoglalták a fáraók trónját, a papi rendnek is tagjaivá kellett lenniük. Ez azt jelentette, hogy Mózest is – a trón nyilvánvaló örökösét – be kellett avatni a nemzet és az államvallás titkaiba. Beavatása feladataival a papokat bízták meg. Mózest azonban – ámbár lelkes tanítvány volt – semmiképpen sem tudták rávenni arra, hogy részt vegyen a bálványistenek imádásában és szolgálatában. Megfenyegették a királyi korona elvesztésével, és figyelmeztették, hogy a hercegnő is ki fogja tagadni, ha továbbra is állhatatosan ragaszkodik a héberek hitéhez. Mózes azonban továbbra is kitartott elhatározása mellett, hogy az egy Istenen, a menny és a föld Teremtőjén kívül senki és semmi mást nem imád és nem tisztel” (Ellen G. White: Pátriárkák és próféták. Budapest, 1993, Advent Kiadó, 204-205. o.).