---
title:  Szövetségkötés A Sínainál
date:  16/08/2025
---

### E heti tanulmányunk
2Mózes 19:1–20:17; 5Mózes 5:6-21; Róma 3:20-24; 10:4; Jakab 1:23-25; Jelenések 21:3

> <p></p>
> „Láttátok, hogy mit tettem Egyiptommal, és hogy sasszárnyakon hordoztalak titeket, és magamhoz vontalak titeket. Most azért ha figyelmesen hallgattok a szavamra, és megtartjátok szövetségemet, ti lesztek az én népem valamennyi nép közül, bár enyém az egész föld. És papok birodalma és szent nép lesztek” (2Móz 19:4-6, ÚRK).

Hova vezette Isten Izraelt, miután megszabadította őket Egyiptomból? Az ígéret földjére, hova máshova? Bármennyire igaz is ez földrajzi értelemben, teológiai szempontból téves. Isten maga adja meg a helyes választ: „Láttátok, hogy mit tettem Egyiptommal, és hogy sasszárnyakon hordoztalak titeket, és magamhoz vontalak titeket” (2Móz 19:4, ÚRK). A kérdésre adott bibliai-teológia válasz tehát rámutat, mi volt Isten számára a legfontosabb, mi volt a célja: magához akarta vonni őket.

Amikor az ember eltávolodik Istentől, Ő megkeresi, visszahívja magához. Ennek az alapvető igazságnak legjobb példája az, ami az Éden kertjében történt, miután Ádám és Éva bűnt követett el Isten ellen, nem engedelmeskedtek a parancsának, majd elrejtőztek előle. Isten kezdeményezett, amikor megkérdezte: „Hol vagy” (1Móz 3:9)? Mindig Ő teszi meg az első lépést. Jézus a szívünkre hatva szól: „Jöjjetek énhozzám mindnyájan, akik megfáradtatok és meg vagytok terhelve, és én megnyugvást adok nektek. Vegyétek magatokra az én igámat, és tanuljátok meg tőlem, hogy én szelíd és alázatos szívű vagyok, és lelketek nyugalmat talál” (Mt 11:28-29, ÚRK).

Isten mindannyiunkat hív, és az örök sorsunk azon múlik, hogy mit felelünk neki.

---

#### Ellen G. White idézetek

A nép engedelmességén múlt Isten Izrael iránti kegyelme. A Sínai-hegy lábánál szövetséget kötött velük „valamennyi nép közül”, mint tulajdonával. Ünnepélyesen megígérték, hogy az engedelmesség útján járnak. „Megtesszük mindazt, amit az Úr mondott” (2Móz 19:5, 8) – mondták. Amikor néhány nap múlva Isten törvénye elhangzott a Sínai-hegyről, és Isten rendeletek és végzések formájában további utasításokat adott Mózes útján, ismét egyhangúlag ígérték: „Megtesszük mindazt, amit elrendelt az Úr.” A szövetség megerősítésekor újra egyhangúlag jelentette ki a nép: „Megtesszük mindazt, amit elrendelt az Úr.” (2Móz 24:3, 7) Isten Izraelt választotta népéül, ők pedig Istent választották királyuknak. – Próféták és királyok, 293. o.

Isten elvezette őket a Sínai-hegyhez. Kinyilvánította előttük dicsőségét. Megajándékozta őket törvényével és az engedelmesség feltételének teljesítésétől függően áldások ígéretével: „Most azért ha figyelmesen hallgattok szavamra, és megtartjátok az én szövetségemet, úgy ti lesztek nékem valamennyi nép közt az enyéim… És lesztek ti nékem papok birodalma és szent nép.” (2Móz 19:5–6) A nép nem fogta fel saját bűnös voltát. Azt sem, hogy Krisztus nélkül lehetetlenség volt számukra a menny törvényének megtartása. Mindezek ellenére készségesen szövetségre léptek Istennel. Úgy érezték, hogy képesek voltak és lesznek saját igazságukat létrehozni, és ezért merték kijelenteni: „Mindent megteszünk, amit az Úr parancsolt, és engedelmeskedünk.” (2Móz 24:7) Áhítatot keltő fenséggel tanúbizonyságot tettek a törvény kihirdetéséről, és rémülten remegtek a hegy előtt. Ám csak néhány hét telt el, és máris megszegték Istennel kötött szövetségüket, és leborulva imádták a faragott képet. Nem remélhették az Úr tetszését egy olyan szövetség útján, amelyet megszegtek. Most azonban, mikor belátták bűnös voltukat, és azt is, hogy bocsánatra van szükségük, tudatára ébredtek, hogy nem lehetnek meg a Megváltó nélkül, aki az ábrahámi szövetségben jelentette ki magát, és az áldozati felajánlásokban vetítette előre árnyékát. Most a hit és a szeretet Istenhez kötözte őket, mint a bűn kötelékéből való szabadítóhoz. Most már előkészültek arra, hogy értékeljék és megbecsüljék az új szövetség áldásait. […]

Ugyanazt a törvényt, amelyet a kőtáblákra véstek, a Szentlélek a szív tábláira írta. Ahelyett, hogy saját igazságunk létrehozásán fáradozunk, inkább fogadjuk el Krisztus igazságát! Az ő vére engesztelés bűneinkért. Engedelmességét nekünk tulajdonítja Isten. Azután a Szentlélek által megújított szív megtermi majd „a Lélek gyümölcseit”. Jézus kegyelme útján az Isten törvénye iránti engedelmességben élünk, mely törvényt a szívünkbe írta. Ha már Krisztus Lelke lakik bennünk, akkor éppen úgy járunk és lakunk ezen a földön, ahogy Ő járt és lakott. A próféta útján ezt jelentette ki önmagáról: „…A te akaratodat, ezt kedvelem én Istenem, a te törvényed keblem közepette van.” (Zsolt 40:9) Mikor az emberek között volt, így szólt: „Nem hagyott engem az Atya egyedül, mert én mindenkor azokat cselekszem, amelyek néki kedvesek.” (Jn 8:29) – Pátriárkák és próféták, 371. o.