---
title:  Isten Törvényének Szerepei
date:  20/08/2025
---

A törvény megmutatja Isten jellemét, azt, hogy ki Ő. Isten szent, igaz és jó, mint ahogy a törvénye is az. Pál megerősíti: „De a törvény szent, és a parancsolat szent, igaz és jó” (Róm 7:12, ÚRK).

A Biblia határozottan pozitív fényben mutatja be Isten törvényét (Mt 5:17-18; Jn 14:15; 1Kor 7:19). A törvényről lehet verset írni (Zsoltár 119), énekelni róla (Zsoltár 19), éjjel és nappal elmélkedni rajta (Zsolt 1:2; Józs 1:8). Megőriz a rossztól, bölcsességet, értelmet, egészséget, jólétet és békességet ad (5Móz 4:1-6; Példabeszédek 2–3).

1. 
Isten törvénye olyan, mint a kerítés, ami az élethez tágas, szabad teret biztosít, de figyelmeztet, hogy egy bizonyos ponton túl veszélyek, problémák, bonyodalmak fenyegetnek, sőt még a halál is (1Móz 2:16-17; Jak 2:12).

2. 
A törvény egyben jelzőtábla is, ami Jézusra mutat, mert Ő az, aki megbocsátja bűneinket és megváltoztatja az életünket (2Kor 5:17; 1Jn 1:7-9). A törvény elvezet bennünket Krisztushoz, mint egy paidagógosz, azaz nevelő/védelmező (Gal 3:24).

`Olvassuk el Jak 1:23-25 verseit! Mit mond itt az apostol? Hogyan utalnak a szavai a törvény feladatára és fontosságára, noha a törvény nem üdvözít?`

A tükörben megláthatjuk a hibákat, igen, de a tükör semmin nem képes változtatni. Megmutatja a problémákat, de megoldást nem kínál. Ugyanez a helyzet Isten törvényével. Ha a törvény betartásával próbálnánk megigazulni Isten előtt, az olyan lenne, mintha folyamatosan néznénk a tükörbe, remélve, hogy előbb-utóbb eltűnik a probléma, amit látunk benne.

Az üdvösséget hitből, nem a törvény cselekedetei által nyerjük, erre hivatkoznak egyes keresztények, akik szerint Krisztus eltörölte a törvényt, ezért már nem kell betartanunk azt. Figyelembe véve azonban, hogy a törvény határozza meg, mi a bűn – „a bűnt nem ismertem, hanem csak a törvény által” (Róm 7:7) – ez az állítás nagyon is tévesen értelmezi a törvény és az evangélium közötti kapcsolatot. Pontosan a törvény miatt van szükségünk az evangéliumra.

`Mennyire sikeresek a próbálkozásaink, hogy mindig betartsuk Isten törvényét? Elegendőek ahhoz, hogy az üdvösségünket erre alapozzuk? Miért van tehát szükségünk az evangéliumra?`

---

#### Ellen G. White idézetek

Az Úr Jézus lejött a földünkre, hogy bemutassa az Atya jellemét. Eljött, hogy megélje a törvényt, szavai és jelleme naponta Isten törvényének helyes megnyilvánulásai voltak. Személyes példájával bemutatta a vi­lágnak, angyaloknak és embereknek, hogy megtartja Isten törvényét, így hát példaként állt az emberiség előtt. „Őbenne vala az élet, és az élet vala az emberek világossága.” Jézus a törvény élő kinyilatkoztatása volt, jelleme bemutatta a törvény igazi jelentőségét, és rámutatott arra, hogy amennyiben megtisztítjuk a hagyományok és az emberi rendelkezések szennyétől, a törvény az egyedüli megoldás a létező gonoszságra. A törvény úgy, ahogy bemutatták azt az írástudók és a farizeusok, tévútra vezetett, és megrontotta azok jellemét, akik az emberi hagyományokat és rendelkezéseket elfogadták.

Életpéldájával Jézus felkínálta az embereknek Isten jellemének bemutatását. A törvény az ő jellemének az átirata. Krisztusban a törvény elvei felerősödnek, ezért is hatékonyabb az ő példája bármilyen előírásnál. A Megtváltó Isten törvényére alapozta országát, és akik Őt követik, hozzá hasonlóvá válik a jellemük és az életük, és őket az isteni parancsolatokhoz hűséges és odaadó hívőknek tekinti. Jézus volt a törvény betöltésének élő szemléltetése, és nem szüntette meg, vagy helyezte hatályon kívül a törvényt, hanem betöltötte. A törvény betöltésével eleget tett minden előírásának és elvárásának. – Signs of the Times, 1895. március 14.

A megváltási terv teljes mértékben tökéletes. A bűnös felmentése a törvény által előírt büntetés alól nem csökkenti Isten törvényének előírásait, egy jótát vagy egyetlen pontocskát sem abból. Az Úr egyszülött Fia meghalt a bűnösökért, és ezzel örökre bebizonyította, hogy Isten törvénye változhatatlan. A menny törvényének alapja az igazság, mely helyettest kínál fel a törvényt áthágó ember helyett. Krisztus az életét adta a megváltásunkért, hogy ne essen csorba Isten igazságán, ugyanakkor megigazíthassa azokat, akik hisznek Jézusban. Az elveszettek megváltásának műve az Üdvözítő érdemei által emeli magasba a törvényt, ami összhangban áll Jehova tökéletességével. A megváltási tervben legnagyobb tisztelet övezi az isteni uralom törvényét, Ádám elbukott fiainak azonban mégis fel lett kínálva az ingyen kegyelem. Minden hűséges lélek, aki együttműködik a nagy Helyreállítóval, a mennyei kegyelem áldásában részesül, és Isten dicsőségének leggazdagabb kincseivel ruháztatik fel. Elménk fel sem foghatja a megváltási terv megvalósulásának dicsőségét. Csupán annyit jelenthetünk ki: „Ó, [mekkora] Isten gazdagságának, bölcsességének és tudományának mélysége!” – Signs of the Times, 1896. január 2.