---
title:  További tanulmányozásra
date:  22/08/2025
---

Ellen G. White: Pátriárkák és próféták. Budapest, 1993, Advent Kiadó, „Az Izraelnek adott törvény” c. fejezetből 259-268. o. és a „Sátán ellenségeskedése a törvénnyel” c. fejezet, 289-301. o.

„Isten szándéka az volt, hogy törvénye kihirdetését tiszteletet keltő alkalommá teszi annak felmagasztalt és magasrendű jellegével. A népbe bele kellett vésődjön, hogy mindannak, ami Isten szolgálatával kapcsolatos, a legnagyobb tisztelettel adózzon” (i. m. 260. o.). Ma is érvényes a tiszteletnek ez az elve. Abból fakad, ha felmérjük, milyen hatalmas, természetfeletti, fenséges is az Isten. Dicsőségének szemlélése hálát ébreszt a szívünkben, büszkeségünket alázattá fordítja. Minél közelebbről figyeljük szentségét, annál több hiányosságot fedezünk fel a saját életünkben, ami oda vezet, hogy egyre inkább szomjazunk átformáló jelenlétére és vágyunk mind jobban hasonulni hozzá. Mivel tudjuk, hogy mennyire különbözünk tőle és szent törvényétől, teljes mértékben rá vagyunk utalva Krisztus értünk vállalt, helyettes halálára. Ugyanakkor Jézus egyértelművé tette, hogy ha alázattal elfogadjuk Istent Urunknak és Királyunknak, nem nehéz betartani a parancsolatait (Mt 11:28-30). Krisztus világossá tette, hogy Isten törvénye örökérvényű (Mt 5:17-20). Tapasztalhatjuk a vele való üdvözítő kapcsolat teljességét, ha szeretetből és hálából tartjuk meg a törvényeit, mivel ingyen ad megváltást. A törvény megtartásának hatalmas előnyeit élvezve (végtére is gondoljunk csak bele, mennyi fájdalmat és nehézséget okoz annak megszegése), annak is örülhetünk, hogy tudjuk: az üdvösségünk Jézusban, nem pedig a saját cselekedeteinkben van.

**Beszélgessünk róla!**

`1) A nép előkészült a törvény fogadására, és ez segítette őket, hogy kellő tiszteletet érezzenek. Ma hol van hasonló tisztelet, áhítat Isten színe előtt a gyülekezetünkben, egyházi életünkben? Vagy talán lassacskán valahogy elveszítettük volna?`

`2) Gondolkozzunk még a szövetség szövegén: „Népemmé fogadlak titeket, Istenetek leszek”! Mit jelent ez számunkra ma? Hogyan mutatkozzon ez meg Isten népe között egyénileg és közösségileg is?`

`3) Amit Isten megparancsol, arra képessé is tesz. Ellen G. White is megállapítja: „Amikor parancsol, képességet is ad parancsa teljesítésére” (Krisztus példázatai. Budapest, 1983, H. N. Adventista Egyház, 228. o.). Hogyan valósíthatjuk meg a gyakorlatban ezt az ígéretet, ezt a dábár-t?`

`4) Mit felelhetünk arra a gyakran hallható érvelésre, hogy a kereszt után Krisztus eltörölte a törvényt? A legtöbb esetben valójában minek az eltörlésére utalnak?`