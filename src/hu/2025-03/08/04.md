---
title:  A Tízparancsolat Ajándék
date:  19/08/2025
---

`Olvassuk el 2Móz 20:1-17 szakaszát! Milyen elveket tartalmaz a Tízparancsolat? Milyen a szerkezete?`

Figyeljük meg, hogy a Tízparancsolat nem a rendelkezésekkel kezdődik, hanem Isten kegyelmes tettének említésével, amit népéért vitt végbe: „Én, az ÚR vagyok a te Istened, aki kihoztalak Egyiptom földjéről, a szolgaság házából” (2Móz 20:2, ÚRK). Az Úr először is azzal mutatta meg kegyelmét, hogy szabadságot és megváltást adott Izraelnek, és csak azután jelentette ki akaratát. A parancsolatokat szeretetből és a tettei miatti hálából kell betartani.

A Tízparancsolat legjobb összegzése Isten szerint a „szeretet” (Róm 13:10). A legfőbb a szeretet parancsa, amit két úton lehet kifejezésre juttatni: Isten szeretetével (5Móz 6:5) és a felebarát szeretetével (3Móz 19:18).

Az első négy pontban a Tízparancsolat azt magyarázza, hogy mit jelent szeretni Istent, míg a következő hat a felebarát szeretetének jelentését határozza meg. A Tízparancsolat azzal kezdődik, hogy mindenek felett Istennek adjunk tisztességet (függőleges irányú szeretet), majd pedig a többi ember tiszteletével (vízszintes irányú szeretet) folytatódik:

11. 
Tiszteljük, féljük Istent, életünk minden helyzetében neki tulajdonítsuk az első, legfőbb helyet (első parancsolat)!

12. 
Tartsuk tiszteletben és őrizzük meg Isten kivételes pozícióját, és ne cseréljük Őt fel semmiféle – sem fizikai, sem szimbolikus, sem lelki természetű – bálvánnyal. Legtisztább érzéseink az Úrhoz kötődjenek (második parancsolat)!

13. 
Tiszteljük Isten nevét – jó hírét és jellemét (harmadik parancsolat)!

14. 
Tartsuk tiszteletben imádatának és nyugalmának napját, a szombatot (negyedik parancsolat)!

15. 
Tiszteljük a szüleinket (ötödik parancsolat)!

16. 
Tiszteljük az életet (hatodik parancsolat)!

17. 
Tartsuk tiszteletben a házasságot (hetedik parancsolat)!

18. 
Tartsuk tiszteletben az emberek tulajdonát (nyolcadik parancsolat)!

19. 
Tiszteljük mások hírnevét (kilencedik parancsolat)!

10. 
Tiszteljük önmagunkat, nehogy az önző vágyak megrontsák jellemünket (tizedik parancsolat)!

Ahogy Jézus mondta: „Ha engem szerettek, az én parancsolataimat megtartsátok” (Jn 14:15, lásd még 1Jn 4:20-21). Tehát az igazi engedelmesség egyszerűen a Jézus iránti szeretet és hála kifejezése, amit a legerősebben azzal mutathatunk be, ahogyan a többi emberrel bánunk.

---

#### Ellen G. White idézetek

„És a kürt szava mindinkább erősödik vala; Mózes beszél vala, és az Isten felel vala néki hangosan. Leszálla tehát az Úr a Sínai-hegyre, a hegy tetejére, és felhívá az Úr Mózest a hegy tetejére, Mózes pedig felméne. És monda az Úr Mózesnek: Menj alá, intsd meg a népet, hogy ne törjön előre az Urat látni, mert közülük sokan elhullanak. És a papok is, akik az Úr eleibe járulnak, szenteljék meg magokat, hogy reájuk ne rontson az Úr.” Az Úr félelmetes dicsőségben jelentette ki törvényét a Sínai-hegyről, hogy a nép hitét megerősítse. Utána pedig hatalmának magasztos megnyilvánulásait mutatta be, hogy tudják meg, Ő az egyedül élő és igaz Isten. Mózesnek megtiltotta, hogy belépjen a dicsőség felhőjébe, viszont megközelíthette, és beléphetett a felhőt körülvevő sűrű homályba. Mózes ezzel a nép és az Úr közé állt.

Miután Isten megmutatta hatalmának bizonyítékait, elmondta, ki is Ő: „Én, az Úr, vagyok a te Istened, aki kihoztalak téged Egyiptomnak földéről, a szolgálat házából.” Ugyanaz az Isten jelentette ki a törvényt, mint aki megmutatta hatalmát az egyiptomiaknak is. – Spiritual Gifts, 3. köt., 264–265. o.

Isten az Ő törvényét nem kizárólag csak a hébereknek adta. Isten ugyan kitüntette Izrael népét azzal, hogy őket tette meg törvénye őrzői­vé és megtartóivá, de ezt a törvényt olyan törvénynek kellett tekinteni, mint amely szent megbízás az egész világ számára. A Tízparancsolat előírásait Isten az egész emberiségre alkalmazta, és minden ember oktatására és kormányzására adta. Ez a tíz rövid, átfogó és ellentmondást nem tűrő parancs magába foglalja minden ember Isten és embertársai iránti kötelességeit. Ezek a parancsok a szeretet nagy alapelvén nyugszanak. „Szeresd az Urat, a te Istenedet teljes szívedből és teljes lelkedből és minden erődből és teljes elmédből és a te felebarátodat, mint magadat.” (Lk 10:27; lásd: 5Móz 6:4–5 és 3Móz 19:18) A Tízparancsolat ezeket az alapelveket külön-külön is részletesen kifejezi és alkalmazhatóvá teszi az emberek életének feltételeire és körülmé­nyeire. – Pátriárkák és próféták, 305. o.

Az Isten törvényében megfogalmazott magasztos elvek mutatják be, hogy kötelességünk mindenekfelett szeretni Istent és embertársainkat, mint önmagunkat. Akik Őt szeretik, megtartják a Tízparancsolat első négy előírását, melyek az embernek a Teremtője iránti kötelességeit határozzák meg. De ha Krisztus kegyelme által eleget teszünk ezen elveknek, jellemünk mennyei tulajdonságokat vesz fel, és Isten szeretetének fényében fogunk eljárni az embertársi kapcsolatainkban is. „Mert úgy szerette Isten e világot, hogy az ő egyszülött Fiát adta, hogy valaki hiszen őbenne, el ne vesszen, hanem örök élete legyen.” (Jn 3:16) Isten a legjobb ajándékát adta a világnak, és aki isteni tulajdonságokkal rendelkezik, ugyanolyan szeretettel közelít embertársaihoz, mint amely szeretetet az Atya tanúsított iránta. A szívében lakó Isten Lelke mások iránti szeretetben fog megnyilvánulni. – Letters and Manuscript, 9. köt.