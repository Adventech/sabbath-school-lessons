---
title:  Felkészülni Az Ajándékra
date:  18/08/2025
---

`Olvassuk el 2Móz 19:9-25 verseit! Isten hogyan készítette fel Izraelt a Tízparancsolat kinyilatkoztatására?`

Isten konkrét utasításokat adott arra nézve, hogyan kell az izraelitáknak felkészülni a törvényadásra a Sínai-hegynél. Külső tisztaságuknak azt kellett tükröznie, hogy teljes mértékben Istennek szentelték magukat. Készen kellett állniuk akkorra, amikor az Úr dicsősége ragyogó módon megnyilatkozik. Amikor pedig ez megtörtént, „mennydörgés, villámlás és sűrű felhő támadt a hegyen és igen erős kürtzengés. Ekkor az egész táborbeli nép megrémült” (2Móz 19:16, ÚRK). A Tízparancsolat Isten kinyilatkoztatásának és bibliai etikájának szíve-lényege. Ez a lényege és az alapja az egész emberiségre vonatkozó isteni zsinórmértéknek, elvei örökkévalóak és egyetemesek.

A bibliai beszámoló szerint Isten jelentette ki a Tízparancsolatot (2Móz 19:19; 20:1; 5Móz 5:4-5, 24), és Ő maga írta is le (2Móz 24:12; 31:18; 5Móz 5:22). Külön ajándékként Mózes kétszer is megkapta (2Móz 32:19; 34:1; 5Móz 10:1-2).

Mózes második könyve úgy nevezi a Tízparancsolatot, hogy „bizonyság” (héberül: ’édút; 2Móz 31:18), vagy „a szövetség szavai” (héberül: dibbre habberit; 2Móz 34:28). Mózes ötödik könyve említi „a szövetségnek tábláit” (5Móz 9:9, 11, 15). A héberben egyik könyvben sem szerepel a „Tízparancsolat” (héberül: micvot, „parancsolatok”) kifejezés, helyette háromszor is az áll, hogy „tíz szó”. Héberül ‘aseret haddebarim, ami a dábár szóból származik, a jelentése: „szó”, „mondat”, „ügy”, „dolog”, „beszéd”, „történet”, „ígéret”, „kijelentés” (lásd 2Móz 34:28; 5Móz 4:13; 10:4). A Tízparancsolatnak két változata van, egész kis eltéréssel. Az elsőt 2Móz 20:1-17 szakaszában, a másodikat 5Móz 5:6-21 verseiben találjuk. A második változatot Mózes mondta el Izraelnek, csaknem negyven évvel a Sínai eseménye után, közvetlenül azelőtt, hogy a nép bevonult az ígéret földjére (5Móz 1:3-4; 4:44-47). A körülmények magyarázzák a kettő közötti árnyalatnyi különbséget.

Amikor Pál azt az összefoglalást adta, hogy a törvény a szeretet, a Tízparancsolatból idézett (Róm 13:8-10). Isten törvényének összegzése valóban a szeretet, hiszen Ő a szeretet Istene (1Jn 4:16).

`Hogyan érthetjük azt, hogy a Tízparancsolat Isten szeretetének kifejeződése? Mit jelent ez? Hogyan nyilatkozik meg benne Isten szeretete?`

---

#### Ellen G. White idézetek

Ezek után az Úr pontos utasításokat adott Mózesnek arra vonatkozóan, hogy a népnek miként kell felkészülnie arra, amikor majd lejön hozzájuk, hogy Ő maga jelentse ki a törvényt. „Az Úr pedig monda Mózesnek: Eredj el a néphez és szenteld meg őket ma meg holnap, és hogy mossák ki az ő ruháikat; és legyenek készek harmadnapra; mert harmadnapon leszáll az Úr az egész nép szeme láttára a Sínai-hegyre.” Megparancsolta, hogy hagyják abba a mindennapi teendőiket és földi aggodalmaikat, és szent gondolatokkal foglalkozzanak. Isten azt is megkövetelte, hogy mossák ki a ruháikat. Az Úr napjainkban sem kevésbé alapos, mint akkor volt. Ő a rend Istene, és azt kéri földi gyermekeitől, hogy tartsák be a szigorú tisztasági előírásokat. Helytelenül tesznek azok, akik koszos ruhában és ápolatlan külsővel mennek elé imában. Az Úr nem tűri a tiszteletlenséget, és nem fogadja el a koszos, illetlen imádókat, mivel ezzel Teremtőjüket gyalázzák meg. Az ég és föld Teremtője különösen fontosnak tartotta a tisztaságot, ezért rendelte el: „Mossák ki az ő ruháikat.”

„És vess határt a népnek köröskörül mondván: Vigyázzatok magatokra, hogy a hegyre fel ne menjetek, s még a szélét se érintsétek; mindaz, ami a hegyet érinti, halállal haljon meg. Ne érintse azt kéz, hanem kővel köveztessék meg, vagy nyíllal nyilaztassék le; akár barom, akár ember, ne éljen. Mikor a kürt hosszan hangzik, akkor felmehetnek a hegyre.” A parancs célja az volt, hogy mélységes tiszteletet ébresszen a lázongó nép elméjében Isten, a törvény szerzője iránt.

„És lőn harmadnapon virradatkor, mennydörgések, villámlások és sűrű felhő lőn a hegyen, és igen erős kürtzengés; és megrémüle mind az egész táborbeli nép.” A mennyei Fenséget kísérő angyalsereg kürt­zengéssel hívta össze a népet, és a kürt egyre hangosabban szólt, mígnem az egész nép megrémült. „És kivezeté Mózes a népet a táborból az Isten eleibe, és megállának a hegy alatt. Az egész Sínai-hegy pedig füstölög vala, mivelhogy leszállott arra az Úr tűzben, és felmegy vala annak füstje, mint a kemencének füstje; és az egész hegy nagyon reng vala.” Dicsőséges angyalsereg kísérte a felhőben leszálló mennyei Fenséget, és ez hatalmas tűzlánghoz hasonlított. – Spiritual Gifts, 3. köt., 262–264. o.