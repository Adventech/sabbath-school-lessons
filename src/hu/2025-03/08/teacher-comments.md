---
title: Tanítói melléklet
date: 22/08/2025
---

### Szövetségkötés a Sínainál

#### Áttekintés

**Kulcsszöveg: 2Mózes 19:4-6**

**Alapige:  2Móz 19:1–20:20**

**Bevezetés**

A Sínai-hegynél Isten szövetséget kötött népével. Ő a szerződés kezdeményezője, és mint kezdeményező, kegyelmet ad népének és kapcsolatba lép velük. Isten azt akarta, hogy Izrael különleges népe legyen, drága tulajdona, papok birodalma, szent nemzet. Sikerük attól függött, hogy jól válaszolnak-e Isten szeretetteljes vezetésére és hatalmas tetteire, amelyeket Egyiptomban és a Sínai felé vezető úton vitt végbe értük. Már meghívta őket, hogy kövessék Őt, és bizonyította, hogy ragyogó jövőt tervez számukra. Ha megtartják tanításait és törekednek arra, hogy őszinte kapcsolatot ápoljanak vele, elvezeti őket az ígéret földjére. Meg kell ismerniük Őt és azt, mi mindent tesz értük, erre pedig hódolattal, szeretettel, engedelmességgel és szolgálattal felelhetnek. A Tízparancsolat ajándéka mutatja be a boldog, kiegyensúlyozott, teljes és gyümölcsöző élet alapelveit.

**A tanulmány témája**

Isten azáltal akarta Izraelt magához vonni, hogy kihozta őket Egyiptomból, átvezette őket a Vörös-tengeren meg a Sínai pusztáján (2Móz 19:4). Körülbelül egy évig tanította őket e folyamat által. Olyan volt népéhez, mint egy szerető szülő. Tanította őket arra, mi a legjobb számukra. Az emberek látták, hogyan győzte le az egyiptomi isteneket, hogyan oltalmazta őket a csapások alatt és az Egyiptomból való menekülésük során. Átadta nekik a legértékesebb ajándékot, a Tízparancsolatot, hogy megtanítsa nekik, hogyan féljék Őt (2Móz 20:20). Ebben a tanulmányban Isten törvényének különböző funkcióiról fogunk elmélkedni.

#### Kommentár

A Tízparancsolat adja Isten kinyilatkoztatásának és a bibliai etikának a lényegét. Ez a bibliai tanítás Magna Cartája, összegzése, minden szabály normája. Isten mércéjének az egész emberiség számára érvényes lényegét és alapját fogalmazza meg, amely örökkévaló. Mózes öt könyve hangsúlyozza, hogy maga Isten hirdette ki (2Móz 19:19; 20:1; 5Móz 5:4, 5, 24), és Ő is véste kőbe (2Móz 24:12; 31:18; 5Móz 5:22). Isten kétszer adta Mózesnek különleges ajándékként (2Móz 32:19; 34:1; 5Móz 10:1-2). Mózes második könyve a Tízparancsolatot bizonyságnak (2Móz 31:18), illetve a szövetség szavainak (2Móz 34:28) nevezi. A „Tízparancsolat” kifejezést a héber szöveg nem használja, habár 2Móz 20:6 verse „parancsolatokként” utal rá, de háromszor nevezi „tíz igének” (héberül: ‘aszeret haddöbárim) 2Móz 34:28, 5Móz 4:13 és 10:4 verseiben.

2Mózes és 5Mózes könyvében a Tízparancsolat a törvénygyűjtemények és azok magyarázatának elején található. Két változata van, apró eltérésekkel: az elsőt 2Móz 20:1-17 jegyzi fel, a másodikat 5Móz 5:6-21-ben olvashatjuk. Ez utóbbit Mózes mondta el Izraelnek, majdnem negyven évvel később, amikor már az ígéret földjének határán álltak (5Móz 1:3-4; 4:44-47). Ekkor a kivonuláskor tapasztalt szabadítást hangsúlyozta. Amikor Pál összegezte, hogy a törvény a szeretet, a Tízparancsolatból idézett (Róm 13:8-10; Gal 5:14). A szeretet valóban Isten törvényének summája, hiszen Ő a szeretet Istene (1Jn 4:16).

Bár a Tízparancsolat egyes törvényeinek lényegét már ismerték a Sínai előtt, Isten úgy döntött, hogy formálisan is átadja népének és az emberiségnek. Ezért mondhatjuk, hogy a parancsolatok rendszerezve mutatják be, kicsoda Isten, milyen a jelleme és melyek az általa képviselt értékek.

A törvény szerepe nem az, hogy azt tanítsa: annak megtartása által nyerhetjük el az üdvösséget. Ne azért igyekezzünk megtartani, hogy ezáltal üdvözüljünk, hanem azért, mert már üdvösséget nyertünk! A törvény nem az élet forrása, hanem egy eszköz, aminek alapján éljük az életünket, amelyet Teremtőnktől kaptunk.

A Biblia Isten törvényét pozitív fényben mutatja (Mt 5:16-17; Jn 14:15; Gal 3:21; 1Kor 7:19). Írhatunk költeményeket róla (mint amilyen a 119. zsoltár, egy igazi mestermű), énekelhetünk a törvényről (19. zsoltár), gondolkodhatunk róla éjjel és nappal (Zsolt 1:2; Józs 1:8), mert távol tart a gonosztól, valamint bölcsességet, értelmet, egészséget, boldogulást és békességet ad (5Móz 4:1-6; Példabeszédek 2-3).

A Tízparancsolatnak több fontos szerepe van:

1.  Isten törvénye a szabadság biztosítéka (1Móz 2:16-17; Jak 2:12). Olyan, mint egy kerítés, amely tág, szabad teret biztosít az élethez, és figyelmeztet, hogy egy bizonyos ponton túl veszély les ránk, problémák, bonyodalmak jönnek és végül a halál. Nincs jövője annak, aki kilép a szabadság körén túl.

2.  A törvény tükör (Jak 1:23-25). Belenézve láthatjuk meg, mennyire koszolódtunk össze, mennyire szükségünk van a megtisztulásra. A Tízparancsolat rámutat bűnös voltunkra, de nem képes megtisztítani a bűntől vagy a bűntudattól (Róm 3:20).

3.  Isten törvénye jelzőtábla, és mint „paidagógosz” (görögül: παιδαγωγος) vagy tanítómester, Krisztushoz vezet minket (Gal 3:24). Jézusra mutat, aki megtisztít, megbocsátja bűneinket és átalakítja az életünket (2Kor 5:17; 1Jn 1:7-9).

4.  A Tízparancsolat Isten ígérete számunkra. A Tízparancsolat kihirdetésével Isten megígérte, hogy ezek az elvek beépülnek az életünkbe, ha szoros kapcsolatot ápolunk vele. Ő a kezesünk, aki lehetővé teszi, hogy ezek az elvek állandó életformánkká váljanak. Annyira bensőséges lesz a kapcsolatunk vele, hogy nem fogunk vágyni arra, ami tilos. Boldogan maradunk kapcsolatban vele, kérjük, hogy kegyelmének ereje, Igéje és Szentlelke által teremtse meg bennünk az engedelmességet.

A Tízparancsolatban a negyedik és ötödik ige a héber nyelvben pozitív parancsként szerepel, infinitívus absulutus alakban, aminek kétféle jelentése van jogi szövegekben: parancs vagy együttérző ígéret (lásd E. Kautzsch, szerk.: Gesenius’ Hebrew Grammar. Oxford, 1910, Clarendon, 113bb és 113ee szócikkek).

A többi parancsolatot negatív (tiltó) parancsként fogalmazza meg a következő formában: tiltó szó, l’ó (ne) plusz parancsoló mód (imperfektum). Az ilyen héber kifejezés állandó tiltást jelent, ezért parancs, de még azt is felvetik a teológusok, hogy egy jövőbeli szituációt is magába foglal, ezért ígéret (lásd Jacques B. Doukhan: Hebrew for Theologians: a Textbook for the Study of Biblical Hebrew in Relation to Hebrew Thinking. Lanham, MD, 1993, University Press of America, 41. o.). Ennek a felvetésnek az értelmében a helyes fordítás ez lenne: „Nem fogsz…” nem pedig „Ne… [tedd]”.

Bír 6:23-ban találunk bizonyítékot arra, hogy a Tízparancsolatot lehet ígéretként is értelmezni, mert az Úr megígéri Gedeonnak: „…nem halsz meg!” Ennek a mondatnak a nyelvtani felépítése megegyezik a Tízparancsolatban szereplő mondatokéval.

A héber dábár [] főnév jelentése nem feltétlenül „parancsolatot” jelent, hanem azt, hogy „ige” vagy „ígéret”. Persze a magyar fordítások eltérhetnek, de lássunk néhány példát arra, amikor a dábár főnevet „ígéretként” fordítják: 1Kir 8:56; 2Krón 1:9; Neh 5:12-13 (RÚF); Zsolt 105:42. További példák, ahol a dábár szó igeként szerepel „megígér” jelentéssel: 5Móz 1:11; 6:3; 9:28; Józs 9:21 (a magyar fordítások itt nem az „ígér” szót használják, a ford. megjegyzése); 22:4; 23:5 (RÚF).

Ellen G. White megerősíti értelmezésünket az alábbi idézetekben, amelyek a Tízparancsolat szerepéről szólnak: „A tíz parancsolat… tíz ígéret” (14. kézirat, 1896, The SDA Bible Commentary. 1. köt. 1105. o.). „Isten minden egyes parancsolatában és rendelkezésében ígéretek jelennek meg, pozitív alapelvekké téve azt” (Gondolatok a hegyi beszédről. Budapest, 1993, Advent Kiadó, 70. o.). Azt is hangsúlyozza, hogy „Az emberek elé tárható legnagyobb szeretetről tanúskodó Tízparancsolat Isten mennyből jövő hangja, amely megígéri az embernek: »Tégy így, és nem fogsz Sátán uralma és vezetése alá kerülni«” (8. levél, 1898, The SDA Bible Commentary. 1. köt. 1105. o.).

Ami korlátozásnak látszódhat a törvényben, az csak a mi javunkat szolgálja, boldogságunk és életünk érdekében (Mik 6:8; Jn 10:10). A törvény a magatartás mércéje mindazok számára, akik bíznak Istenben, és Krisztusba vetett hitük alapján kegyelméből megváltást, üdvösséget nyertek.

Az Újszövetségben a törvény helye lenyűgöző: Isten az ember szívébe plántálja, így lényünk részévé válik (lásd Mt 5:21-48), ne tekintsük tehernek, hanem örömnek. Aki helyesen éli meg a törvényt, az helyes indítékok alapján követi annak ígéreteit, hálából és köszönetképpen engedelmeskedik kívánalmainak azért, amit Isten tett és jelenleg is tesz érte. A kegyelem nem változtatja meg a törvényt, hanem a törvényhez való viszonyunkat alakítja át. Pál a legalizmus és Isten törvényének helytelen értelmezése, nem pedig a törvény ellen szól (Róm 7:9-12).

Jézus Krisztus a törvény végcélja (görögül: τέλος „telosz”; Róm 10:4), ami azt jelenti: célba érkezése, megvalósulása, nem pedig a vége olyan értelemben, mint ami megszüntetné vagy megszakítaná az érvényességét. Krisztus személye az a hermeneutikai kulcs, amely nyitja a törvény valódi jelentőségét és célját. Ezért nem helyes azt állítani, hogy Krisztus érvénytelenítette, megszüntette vagy hatályon kívül helyezte a törvényt. Krisztus az, aki a törvénynek értelmet ad.

Ahogy Józsué emlékeztette hallgatóit: „Nem tudjátok ti szolgálni az Urat” (Józs 24:19, RÚF). Viszont ha kérjük Istent, hogy vegye el erőtlenségünket, akkor Ő megerősít bennünket. Szentlelkét adja, aki engedelmességre késztet (Ez 36:27). „Amikor erőtlen vagyok, akkor vagyok erős” (2Kor 12:10). Az engedelmesség a Szentlélek munkája bennünk.

#### Gyakorlati alkalmazás

Tegyük fel az alábbi kérdéseket:

1.  Emberként csakis Isten kegyelme által tudjuk a jót választani. El kell döntenünk, hogy engedelmeskedünk neki, ám elhatározásunk megvalósításához, illetve az Úr követéséhez már nincs erőnk. Törékenységünkben és erőtlenségünkben kívülről jövő segítségre van szükségünk. A jó hír az, hogy Ő ültet készséget is a szívünkbe (válaszként szeretetteljes hívására) és ruház fel erővel is az engedelmességhez (Fil 2:13). Hogyan látjuk a gyakorlatban ezeket az áldásokat az életünkben?

2.  Ellen G. White ezt írja: „Amit Isten parancsára kell tennünk, azt az Ő erejével meg is lehet tenni” (Krisztus példázatai. Budapest, 1999, Advent Kiadó, 228. o.). Ebből a szemszögből nézve a Tízparancsolat valójában tíz boldogmondás. Isten parancsolatai milyen értelemben, hogyan tudják képessé tenni a hívőket az engedelmességre?

