---
title: Tanítói melléklet
date: 05/09/2025
---

### A szövetség és a minta

#### Áttekintés

**Kulcsszöveg: 2Mózes 24:3**

**Alapigék: 2Móz 24:1–31:18**

**Bevezetés**

Az Úr kimenekítette népét Egyiptomból, szabadságot adott nekik, átvezette őket a pusztán önmagához, a Sínai-hegyig, majd szeretetszövetséget kötött velük (2Móz 19:3-6; 5Móz 7:9, 12; Neh 9:32). Kegyelme és népéről való gondoskodása bámulatos volt. A Sínainál dicsőségének fenségét bemutatva jelentette ki a tíz ígéretet (a Tízparancsolat ajándékát 2Mózes 20-ban), majd részletesebb magyarázatot adott a törvénykönyvben (2Móz 20:22–23:19). Ezután törvénybe iktatta az Izraellel kötött szövetségét egy fontos, az állatáldozaton alapuló szertartással, ami Krisztus áldozati halálára mutatott előre és vérrel pecsételték meg.

#### Kommentár

**A szövetség ratifikálása**

A szövetség jóváhagyása több fontos elemet tartalmazott:

A szövetség jóváhagyása alkalmával a nép háromszor jelentette ki Isten kegyelmes szavai után: „Mindazt megtesszük, amit az ÚR rendelt. Mózes megvitte a nép válaszát az Úrnak” (2Móz 19:8). Mi volt a probléma ezzel az ígérettel? Tulajdonképpen a magabiztosságuk, a bűn erejének és bűnös természetüknek a felszínes ismerete, és nem vettek tudomást arról, hogy Isten segítségére van szükségük. Alig néhány héttel később sokan közülük ott táncoltak az aranyborjú körül. A helyes válasz ez lett volna: „Az Úr segítségével és kegyelmének erejével megteszünk mindent, amit az Úr rendelt.”

Józsué, Mózes hűséges szolgája és Isten népének későbbi kiváló vezetője saját fülével hallotta a jó szándékkal kimondott ígéreteket, amelyekről tudta, mennyire törékenyek, gyengék és könnyen megszeghetők. Több alkalommal tanúja volt az izraeliták hitehagyásának. Amikor később újra elismételték, hogy „mi is az URat akarjuk szolgálni, mert ő a mi Istenünk!”, határozottan kimondta: „Nem tudjátok ti szolgálni az Urat” (Józs 23:19, RÚF). A döntésük nem volt szilárd, hiszen még mindig dédelgettek pogány bálványokat (lásd Józs 24:14, 23), és a saját akaraterejükre hagyatkoztak, nem pedig Isten segítségére. Józsué később hozzátette: „Én azonban és az én házam népe az ÚRnak szolgálunk” (Józs 24:15).

Isten hívta Mózest Áronnal, annak két fiával, Nádábbal és Abihuval, valamint 70 vénnel együtt, hogy találkozzanak vele a Sínai-hegyen (2Móz 24:9-10). Közvetlen jelenléte által kívánta teljesebben felfedni, ki is Ő. Szándékosan említi az Írás, hogy ez alkalommal együtt ettek és ittak. Nincs említés arról, hogy ki készítette az ünnepi lakomát, bár valószínűleg maga az Úr. A közös étkezés szintén a szövetség megpecsételésének egyik formája volt: a szövetségkötést követő „gálavacsora”. A bibliai időkben a közös étkezéssel alapozták meg a mély barátságot, családi, testvéri kapcsolatot. Ha valami nem volt rendben azok között, akik együtt étkeztek, megbocsátottak egymásnak, és a résztvevők megígérték, hogy a továbbiakban egymás mellett állnak (lásd pl. Jákób és Lábán lakomáját, 1Móz 31:54).

Ehhez hasonló, szövetséget megerősítő közösséget tapasztalunk mi is, amikor az úrvacsora alkalmával megemlékezünk Jézus életéről és haláláról. Isten meghívja a hívőket, hogy legyenek szoros közösségben vele és egymással, miközben együtt fogyasztják el a kenyeret és a mustot. Akik részt vesznek ezen a megemlékező szertartáson, egy családot alkotnak Krisztussal, hiszen az úrvacsora feleleveníti és kézzelfoghatóvá teszi, amit Megváltónk tett értünk. Az úrvacsora alkalmával a gyülekezet helyreállítása történik, a hitközösség újra létrejön, megerősödik, jelezve, hogy a hívők Ura, Királya és Barátja az Úr Jézus Krisztus. A gyülekezet tagjai egyek Őbenne és egymással. Megszenteli őket, hogy a Megváltó velük van. A köztük lévő köteléket megpecsételi jelenléte és Igéje.

**Isten sátora**

Mózes második könyvének majdnem egyharmada a szent sátorral foglalkozik, ezzel jelezve, mekkora jelentőséggel bír a pusztai szentély. A 25-31. fejezetek tartalmazzák a részletes tervet, a felépítésére és a felhasználandó anyagokra vonatkozó utasításokat, míg a 35-40. fejezetek az építést beszélik el, majd a szent sátor szent feladatára való felszentelését. Mi ennek az elbeszélésnek a jelentősége?

A szentélyben nem a berendezés a legfontosabb, még ha nem is szabad figyelmen kívül hagyni, hiszen az képezi a díszletet ahhoz, ami majd ott történni fog. A cselekmény a lényeg, a valóságos történet, ami zajlik.

Kicsit olyan ez, mint amikor az ember színházba megy megnézni egy több felvonásos darabot. Amit látnak a nézők a színpadon, annak alapján döntik el, hogy a történet nappal vagy éjjel játszódik, városban, palotában, temetőben vagy menyegzői lakomán, kik a szereplők stb. A díszlet fontos a cselekmény és az egész darab megértéséhez. A szent sátor esetében a figyelmünket mindig a darabra kell irányítani, nem csupán a háttérre, a berendezési tárgyakra vagy az áldozat típusára, hogy megérthessük a lényegét. Fel kell fogni az egész értelmét. A szentély egy fenséges példázat Isten megváltási tervéről.

A szentélyben folyó szolgálatok Isten drámáját mutatják be. Szemléletes módon dokumentálják, kicsoda Ő, mi mellett áll ki, milyen értékeket védelmez, hogyan menti meg a megtérő bűnöst, mit tesz a bűnnel és a megátalkodottan gonosz emberekkel, hogyan ítél, miként hoz végső megoldást a bűn problémájára, hogy egy napon a gonosz megsemmisüljön. Ez a dráma bemutatja, hogy végül helyreáll a teljes béke, összhang és harmónia.

Isten a népével akart lakozni. A szent sátor volt a földi lakhelye, nem mintha addig nem lett volna köztük, vagy mintha a szent sátor be tudta volna Őt fogadni, hanem mert be akarta népének mutatni valóságos, látható jelenlétét, jelezni kívánta nekik, hogy nincsenek egyedül, elhagyatva, mert gondot visel róluk.

Pál apostol világosan közli, hogy az Úr nem lakik emberi kéz alkotta templomokban (ApCsel 17:24-25), Salamon pedig ünnepélyesen kijelenti, miután felépítette az Úrnak a káprázatos templomot Jeruzsálemben, hogy még az egek sem fogadhatják be Őt: „Mert lakhat-e valóságban Isten a földön, az emberek között? Íme, az egek és az egeknek egei be nem fogadhatnak téged, mennyivel kevésbé e ház, amelyet én építettem” (2Krón 6:18). „Hallgasd meg azért a te szolgádnak és a te népednek, Izráelnek könyörgését… e helyen. Hallgasd meg mennyei lakóhelyedből, és amikor meghallgatod őket, légy kegyelmes” (2Krón 6:20-21)! Isten szeretete és kegyelme által leereszkedik a mi szintünkre, belép a tér és idő által meghatározott dimenziónkba, hogy velünk legyen.

Az Úr vágyott arra, hogy Izrael szent hajlékot építsen számára a tábor közepén, mert szemmel láthatóan jelen akart lenni köztük. Kijelentette: „Készítsenek nekem szent hajlékot, hogy közöttük lakjam” (2Móz 25:8). Ebben az igeversben nagyon fontos az „és” kötőszó (vannak fordítások, amelyekben a „hogy” szerepel, ez is helyes, de a legjobb fordítás az „és”). Ez az „és” exegetikai és teológiai szempontból egyaránt lényeges. Istennek nem volt szüksége a szent hajlékra ahhoz, hogy népével legyen, hogy köztük lakozzon. Jelenlétét mindig biztosította, hiszen Mózes második könyvének fő témája az, hogy népe között lakik. Később azonban használja a lámed („azért”, „avégett”) héber prepozíciót, hogy mindenkinek világos legyen: a szent hajlék célja és rendeltetése az, hogy közvetlenül népe között lakozzon és szemléltesse is látható jelenlétét (2Móz 29:42-46).

Amikor Nebukadneccar lerombolta Izrael dicsőséges templomát, és hűtlenségük miatt a népet fogságba vitte (Dán 9:4-20), Isten Ezékiel prófétán keresztül biztosította őket, hogy „én leszek nekik szent helyük rövid időre azokban az országokban, amelyekbe elmentek” (Ez 11:16).

Mózesnek elmondta Isten, hogy építenie kell egy szent hajlékot, a mennyei szentély mintájára, amelyet a Sínai-hegyen mutatott neki (2Móz 25:9, 40); lásd bővebben a 13. tanulmány Kommentár részében. A szent sátor legszentebb része a szentek szentje volt, központi darabja pedig a frigyláda, más néven a bizonyság ládája (2Móz 25:16), mivel Isten bizonyságtételének szavait, vagyis a Tízparancsolatot helyezték el benne (2Móz 40:20). A láda tetejére színaranyból fedelet készítettek, a kiengesztelés fedelét, a kegyelem királyi székét (héberül:  kappóret, a  káfar [engesztel, befed] szótőből; görögül: ιλαστηριον hilasztérion). Ezen a helyen történt a végső megbékélés, a megbánt bűnök eltörlése. Itt biztosította Isten a végső megoldást a bűn és a gonoszság problémájára (lásd 3Móz 16:15, 16, 30). Jézus Krisztus a hilasztérion, a kegyelem királyi széke, az engesztelő áldozat, aki engesztelést végez értünk és megtisztít minket minden bűntől (Róm 3:25; 1Jn 2:2).

#### GYAKORLATI ALKALMAZÁS

1.  Miután Salamon felépítette a templomot, Isten ezt mondta neki: „de megalázza magát az én népem, amely nevemről neveztetik, s könyörög, és keresi az én orcámat, és megtér bűnös útjairól, én is meghallgatom őket a mennyből, megbocsátom bűneiket, és megszabadítom földjüket” (2Krón 7:14). Hogyan tudjuk hívő közösségként alkalmazni és a gyakorlatba átültetni ezt az Istentől származó tanácsot? Mi akadályozza, hogy imáinkat, segélykiáltásainkat meghallgassa Isten, és válaszoljon azokra?

2.  Hogyan újítjuk meg az Úrral való szeretetkapcsolatunkat az úrvacsora során? Szükséges külön szertartás ehhez? Fejtsük ki a válaszunkat!

3.  Jézus Krisztus „testté lett, és közöttünk lakozott” (Jn 1:14). A görög szentírási szövegben szó szerint az áll, hogy „velünk sátorozott”. Hogyan ad bizonyosságot Jézus testté létele afelől, hogy velünk van, megérti minden gondunkat, problémánkat és életünk kihívásait?

