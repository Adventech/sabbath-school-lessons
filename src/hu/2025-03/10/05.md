---
title:  Népe Között
date:  03/09/2025
---

Isten különböző eszközök által tanította népét, amelyek egyike volt a szentély. Az ott végzett szolgálatok Jézusra mutattak előre a megváltási terv példázataiként, amelyeket évszázadokkal később Jézus beteljesített.

`Olvassuk el 2Móz 25:1-9 szakaszát! Milyen meghatározó, gyakorlati és teológiai igazságokat látunk ezekben a versekben?`

Isten vezette Izraelt, közel volt hozzájuk, mégis arra utasította Mózest, hogy építsen szent sátort: „Készítsenek nekem szent hajlékot, hogy közöttük lakjam” (2Móz 25:8, ÚRK). Isten tapintható módon akarta bemutatni nekik, hogy valóban velük van. Sokszor tettek rosszat, mégsem hagyta el őket. „Amikor az Úr ismét kegyelmébe fogadta őket” (Ellen G. White: Pátriárkák és próféták. Budapest, 1993, Advent Kiadó, 302. o.), parancsot adott nekik, és megkezdődött a szent sátor építése.

A Bibliában az áll, hogy Isten nem lakik emberkéz alkotta templomban, épületben (ApCsel 7:47-50), hiszen Ő hatalmasabb az egeknél, a menny­bolt sem fogadhatja be. Pál Athénban, az Areopágoszon mondta: „Az Isten, aki a világot teremtette és mindazt, ami abban van, mivel ő mennynek és földnek ura, kézzel csinált templomokban nem lakik” (ApCsel 17:24, ÚRK). Salamon király is kijelentette: „De vajon elképzelhető-e, hogy Isten a földön lakjék? Íme, az ég és az egeknek egei sem tudnak befogadni téged, mennyivel kevésbé e ház, amelyet én építettem” (1Kir 8:27, ÚRK). Viszont Isten a szentélyben akarta megmutatni jelenlétét a népnek. Az izraelitáktól önkéntes adományokat gyűjtöttek a szentély megépítésére. Értékes, drága ajándékokra, aranyra, ezüstre, rézre, akáciafára, különféle finom kelmékre, olívaolajra és fűszerekre volt szükség. 2Móz 25:10–27:21 szakaszában számos részletet megismerünk a szentéllyel és az ott végzett szolgálatokkal kapcsolatban. Isten megmutatta Mózesnek a szent sátor építésének és berendezésének mintáját, konkrét utasításokat is adott a szövetség ládájára, a szent kenyerek asztalára, a gyertyatartóra, az oltárokra, a kárpitokra, a színekre és a méretekre vonatkozóan is. Mózesnek az Isten által bemutatott minta szerint kellett elkészítenie a szent sátort (2Móz 25:9, 40; 26:30), a mennyei szentélyt tükrözve (Zsid 8:1-2; 9:11). Jézus haláláig igen fontos volt a földi szentély szerepe, utána azonban a mennyei szentélyben végzett szolgálata már érvénytelenné, üressé tette a földi szentélyt. Ezt szimbolizálta az, amikor Krisztus halálakor kettéhasadt a szentek szentjét elválasztó kárpit (Mt 27:51; Mk 15:38).

---

#### Ellen G. White idézetek

Isten Mózes által parancsot adott Izraelnek: „készítsenek nékem szent hajlékot, hogy őközöttük lakozzam” (2Móz 25:8), és a szentélyben, népe között lakozott. A pusztában, fáradságos vándorlásuk egész ideje alatt velük volt jelenlétének szimbóluma. Hasonlóképpen állította fel szentélyét Krisztus az emberiség táborának közepén. Sátorát az emberek sátrai mellé helyezte, hogy közöttük lakhasson, s hogy megismertesse velük isteni jellemét és életét. „És az Ige testté lett és lakozék miközöttünk (és láttuk az ő dicsőségét, mint az Atya egyszülöttjének dicsőségét), aki tejes vala kegyelemmel és igazsággal.” (Jn 1:14)

Mivel Jézus lejött a földre és köztünk élt, tudjuk, hogy Isten ismeri megpróbáltatásainkat, és együtt érez velünk fájdalmainkban. Ádám minden leszármazottja tudatában lehet annak, hogy Teremtőnk a bűnösök barátja. Minden kegyelmet hirdető tanítás, minden örömről szóló ígéret, minden szeretetből fakadó cselekedet, a Megváltó földi életének egész isteni vonzereje azt hirdeti, hogy „velünk az Isten” (Mt 1:23). – Jézus élete, 23–24. o.

[Izrael] Gyermekei azonban igen lassan tanulták a leckét. Mivel Egyiptomban hozzászoktak ahhoz, hogy az isteneket – azok közül is a legszörnyűbbeket – kézzelfogható anyagokból formázták meg, ezért az izraelitáknak nehezükre esett olyasvalakinek a létét vagy jellemét megérteni, aki láthatatlan. Isten megszánta gyengeségüket, és jelenlétének látható szimbólumát adta nekik: „…készítsenek nékem szent hajlékot, hogy őközöttük lakozzam” – parancsolta (2Móz 25:8).

A szent sátor építésekor, amely Isten hajléka lett, Mózes azt az utasítást kapta, hogy mindent a mennyei minta szerint készítsen el. Isten felhívta őt a hegyre, kinyilatkoztatta neki a mennyei dolgokat, és a szentélyt – minden hozzá tartozó berendezéssel együtt – annak mintájára készítették el.

Az izraeliták számára tehát – akiknek a hajlékot fel akarta építeni – kinyilatkoztatta a jellem dicsőséges mércéjét. A példát a Sínai-hegyen, a törvényadáskor kapták, amikor Isten elvonult Mózes előtt és kijelentette: „Az Úr, az Úr, irgalmas és kegyelmes Isten, késedelmes a haragra, nagy irgalmasságú és igazságú.” (2Móz 34:6)

Az eszményt azonban saját erejükből nem voltak képesek elérni. A Sínai-hegyen kapott kinyilatkoztatás csakis azt az érzést váltotta ki belőlük, hogy erőtlenek és gyámoltalanok. A másik lecke, amit a szentély és az ott elkezdett áldozatok rendszere hivatott megtanítani nekik, az volt, hogy bűneikre van bocsánat, és a Megváltó által erőt kapnak ahhoz, hogy engedelmes életet éljenek.

Krisztus személyében teljesedett az Isten célja, aminek szemléltetésére a szentély emeltetett; csillogó aranyból készült falai a szivárvány színeit tükrözték vissza, függönyeibe kerubok alakját hímezték, ahol a tömjén füstje mindent átjárt, a papok hófehérbe öltöztek, a szentek szentjének titokzatos mélyén pedig a kegyelem királyi széke fölött – a két áhítattal meghajoló angyal között – ott lebegett a Mindenható dicsősége. Mindezekkel Isten azt szerette volna bemutatni, milyen terve van az emberek lelkével. Ez a terv megegyezik azzal, amit jóval később Pál apostol fogalmazott meg a Szentlélek sugallatára: „Nem tudjátok-é, hogy ti Isten temploma vagytok, és az Isten Lelke lakozik bennetek? Ha valaki az Isten templomát megrontja, megrontja azt az Isten. Mert az Istennek temploma szent, ezek vagytok ti.” (1Kor 3:16–17) – Nevelés, 35–36. o.