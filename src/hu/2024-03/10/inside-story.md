---
title: Történet
date: 06/09/2024
---

#### AZ ADVENTISTÁK JÓ EMBEREK – 7. RÉSZ

_Andrew McChesney_

Anush az ADRA-nál dolgozott projektmenedzserként, mielőtt az apja eltiltotta a gyülekezettől. Miután azonban újból elengedte, ugyanott folytatta a munkáját. Az apa sok, oda látogató adventista vezetővel találkozott lánya munkája kapcsán. Látta rajtuk, hogy őszinték és műveltek. Meg is állapította: „Az adventisták jó emberek”.

Miután megismerte a helyi kis adventista közösség tagjait, róluk is ugyanezt mondta. Később Anush ösztöndíjjal elvégezhetett egy MA képzést az Andrews Egyetemen. Az ADRA fizette a képzés díját. Tanulmányai után az örményországi ADRA igazgatója lett. Számos projektet felügyelt. Közben édesapjában egyre nőtt a tisztelet az Adventista Egyház és az adventista életmód iránt. Ekkor már nem árusított az üzletében dohány- és alkoholtermékeket.

Azután meg is keresztelkedett – 21 évvel a felesége keresztsége után, és miután Anush 9 évig imádkozott a döntéséért. A keresztséget követően találkozott azzal a barátjával, akinek a mondata – érzése szerint – elindította a megtérés útján. „Emlékszel, azt kérdezted tőlem, hogy »Elég, ha csak olvasod a Bibliát?« Nos, felhagytam a passzív bibliaolvasással, már hittel élek, megkeresztelkedtem.”

„Hogyhogy?” – kérdezte a barátja. Mint kiderült, nem is emlékezett az esetre, ebből Anush édesapja arra következtetett, hogy azzal a kérdéssel valójában Isten indította el benne a megtérés folyamatát.