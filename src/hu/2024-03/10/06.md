---
title:  Az Ember Fiának Eljövetele
date:  05/09/2024
---

`Olvassuk el Mk 13:24-32 szakaszát! Milyen nagy eseményről írnak ezek az igeversek?`

A napban, a holdban és a csillagokban lévő jelek megelőzik Jézus dicsőséges visszajövetelét. Az Újszövetség tele van próféciákkal, amelyek erre a csodálatos eseményre mutatnak előre. Pál apostol részletesen szól róla 1Thessz 4:13-18 szakaszában, ahol azokról beszél, akik elaludtak Krisztusban, de feltámadnak, és az élő szentekkel együtt elragadtatnak Krisztussal, a levegőbe. 1Korinthus 15. fejezetében az apostol részletezi a halottak feltámadásának valóságát, ami Krisztus eljövetelekor történik majd meg. Péter is leírást ad erről a nagy napról 2Pt 3:3-13 szakaszában, és kifejti, hogy az Úr nem késik el az ígérettel, csak azt akarja, hogy minden ember megtérésre jusson. A jelenések könyve szintén szemléletesen ábrázolja Krisztus eljövetelét (lásd Jel 1:7; 6:12-17; 14:14-20 és 19:11-21). Az Újszövetség következetes tanítása az, hogy Krisztus eljövetele személyes, valóságos, látható és hallható lesz. Mindenki meg fogja Őt látni, amikor eljön.

Mit ért tehát Jézus azon, hogy „ez a nemzedék”, „az a nap”, „az az óra”? Ezek a szavak sokakat zavartak, mert nyilvánvalóan régen halott az a nemzedék, akikhez Jézus beszélt. Többféle válasz javaslat született már erre a szakaszra. Egyesek úgy érvelnek, hogy a „nemzedék” szó egy adott népre utalhat, ez esetben a zsidókra. Így azt jelenti, hogy a zsidó nép fennmarad Krisztus eljöveteléig. Egy másik megoldás szerint az embereknek arra a nemzedékére utal itt Jézus, akik látják a jelek teljesedését és élve megérik Krisztus eljövetelét. Azonban egyszerűbb válasz az, ha megfigyeljük, hogy Mk 13:30 versében Jézus az „ez” szót használja, mint az „ez a nemzedék” fordulatnál, Mk 13:32 versében pedig az „az” szót: „arról a napról és arról az óráról…” Márk 13. fejezetében az „ez” szó (hutosz, hauté, tuto) az 1-13. versekben többször is szerepel, Jeruzsálem pusztulásáig. Ez az a szó, amely a fejezet második részét jellemzi.

Tehát, az „ez a nemzedék” kifejezés valószínűleg az 1. századi generációra vonatkozik, amely meglátta Jeruzsálem lerombolását, ahogy azt Mk 13:30 leírja. Mk 13:32 azonban már Krisztus második eljövetelére vonatkozik, ami még mindig a jövőben lesz, az 1. századtól pedig már jóval távolabb. Következésképpen Mk 13:32 az „az” szót használja, ami az 1. századtól távolabbi eseményeket vetíti előre.

---

#### Ellen G. White idézetek

„És ő felelvén monda nékik: Mondom néktek, hogyha ezek elhallgatnak, a kövek fognak kiáltani.” (Lk 19:38–40) Sokan, akik azt vallják, hogy várják Krisztust, ha az Úr eljönne, a régi farizeusok példája szerint ráparancsolnának a tanítványokra, hogy hallgassanak el. Azt kiáltanák: Fanatizmus! Magnetizmus! Mesmerizmus!  Ők is eszelősöknek mondanák a tanítványokat, akik a ruháikat az útra terítették, ahol a Megváltó elhaladt. Ámde Istennek nincs szüksége olyan népre, amely hideg vagy halott; hanem olyanra, amely Őt magasztalja és dicsőíti. Mindig lesznek hűséges lelkek, akik készek az Urat megdicsőíteni, s ha a tanítványok, a törvénytartók hallgatnak, a kövek fognak kiáltani. – Tapasztalatok és látomások, 109. o.

Krisztus nemsokára eljön az ég felhőin, készen kell állnunk tehát a fogadására minden szenny és sömörgözés nélkül. Most kell elfogadnunk Krisztus hívását, aki így szól: „Jöjjetek énhozzám mindnyájan, akik megfáradtatok és megterheltettetek, és én megnyugosztlak titeket. Vegyétek föl magatokra az én igámat, és tanuljátok meg tőlem, hogy én szelíd és alázatos szívű vagyok: és nyugalmat találtok a ti lelkeiteknek.” […]

Isten átformáló hatalmának kell laknia a szívünkben. Tanulmányozzuk Krisztus életét, és kövessük a mennyei példaképet. Elmélkedjünk jellemének tökéletességéről, és változzunk el az ő képmására. Senki sem fog bemenni Isten országába, aki nem veti alá akaratát Krisztus akaratának.

A mennyben nincs egyetlen bűn, szenny vagy tisztátalanság sem, ezért ha mennyei légkörben szeretnénk élni, akkor szemléljük Krisztus dicsőségét, tisztítsuk meg a szívünket, és a jellemünk nyerje el a tökéletességet Krisztus kegyelme és feddhetetlensége révén. – Reflecting Christ, 22. o.

Krisztus nem nyilatkoztatta ki második eljövetelének pontos idejét. Kijelentette, hogy senki sem tudja, mikor lesz eljövetelének napja és órája. Viszont beszélt eljövetelének néhány jeléről: „Mikor mindezeket látjátok, tudjátok meg, hogy közel van, az ajtó előtt.” Felhívta a figyelmüket eljövetelének jeleire: „Mikor pedig ezek kezdenek meglenni, nézzetek fel, és emeljétek fel a ti fejeteket; mert elközelget a ti váltságtok”… Mivel nem ismerjük Krisztus visszajövetelének óráját, „mértékletesen, igazán és szentül éljünk a jelenvaló világon: várván ama boldog reménységet és a nagy Istennek és megtartó Jézus Krisztusunknak dicsősége megjelenését”. […]

Krisztus hűségesei őrizzék meg jellemüket mint az ő képviselői. Mindenki kapott feladatot. A gazdagok hozzák eszközeiket, a magas beosztásúak a befolyásukat, a képzettek a bölcsességüket, a szegények pedig az erényeiket, hogy Isten hatékony eszközei lehessenek. Szoros kapcsolatot kell ápolniuk Istennel, hogy visszatükröződjön róluk az Úr dicsősége, amely Jézus Krisztus arcáról ragyog. – The Signs of the Times, 1889. június 24.