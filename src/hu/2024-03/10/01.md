---
title:  Az Utolsó Napok
date:  31/08/2024
---

### E heti tanulmányunk
Dániel 7:25; 9:24-27; Márk 12:41-44; 13:1-32; 1Thesszalonika 4:13-18

> <p></p>
> „És akkor meglátják az embernek Fiát eljőni felhőkben nagy hatalommal és dicsőséggel. És akkor elküldi az ő angyalait, és egybegyűjti az ő választottait a négy szelek felől, a föld végső határától az ég végső határáig” (Mk 13:26-27).

Az e heti tanulmány egy rövid történettel kezdődik Márk evangéliuma 12. fejezetének végéről, ahol Jézus fontos kijelentést tesz egy özvegyasszony apró tettéről. Nagyobbrészt azonban Márk 13. fejezetével, a jeruzsálemi templomra vonatkozó, megdöbbentő próféciával és még további témákkal foglalkozunk. Jeruzsálem bukásáról és utána egészen a világ végéig tartó időszakról szól ez a fejezet, párhuzamosan Máté 24. és Lukács 21. fejezeteivel.

Márk 13. fejezete világossá teszi, hogy a jövendölés a próféta, azaz Jézus korától a vég idejéig, a második adventig tartó időszakot öleli fel. Ez a minta „a végidei prófécia történeti magyarázatát” követi, ellentétben azzal a kísérlettel, hogy ezeket a próféciákat a múltba vagy a távoli jövőbe helyezzük.

Márk evangéliumában Jézus többi tanításához hasonlóan az Úr útmutatása válaszként érkezik tanítványai egy kérdésére vagy valamely félreértett szavára. Ezek a kérdések, félreértések adnak lehetőséget Jézusnak arra, hogy a keresztényi élet és tapasztalat szempontjából létfontosságú igazságokat tanítson. Nemcsak előre megmondja a jövőt, hanem mutatja is az utat akkori és mai tanítványainak egyaránt, felkészít a bekövetkező próbákra.

---

#### Ellen G. White idézetek

Ennek dacára [a tanítványokat] is félrevezette a rabbik tanítása, osztoztak a földi birodalom általános várásában, ők sem értették meg Jézus magatartását. Már eddig is nyugtalanította őket, hogy Jézus nem igyekezett a papok és rabbik támogatásának megnyerésével erősíteni ügyét – semmit sem tett, hogy mint földi uralkodó megalapozza tekintélyét és hatalmát. Mielőtt a tanítványok készen álltak arra a szent megbízatásra, mely Krisztus mennybemenetele után várt rájuk, Jézusnak előbb komoly nevelőmunkát kellett elvégeznie. Ennek ellenére Krisztus szeretete már most mély visszhangot keltett azokban, akiket tanítani és nevelni lehetett az Úr nagy és fontos műve számára... Így készen állt az út, hogy nyíltan hirdesse országának elveit, megértetve velük Isten országának valódi jellegét. – Gondolatok a hegyibeszédről, 3. o.

Isten tervében a jó cselekedeteknek az a célja, hogy megőrizze az együttérző, érzékeny emberek szívét, és arra bátorítsa őket, hogy tanúsítsanak érdeklődést és kedvességet egymás iránt, követve Urukat, aki értünk szegénnyé lett, hogy az ő szegénysége által gazdagodjunk meg. A tized parancsa szilárd alapra épült, hogy áldást szerezzen az ember számára. – Reflecting Christ, 270. o.

Az indíték határozza meg cselekedeteink jellegét, az pecsételi el őket becstelenné vagy magas erkölcsi értékké. Isten nem a nagy dolgokat – melyeket minden szem lát, és minden nyelv dicsér – tartja a legdrágábbaknak. Az örömmel teljesített apró kötelességek, a látványosság nélküli kicsiny ajándékok – melyek emberi szemnek értéktelennek tűnnek – gyakran a legnagyobbak számára. A hű és szerető szív a legköltségesebb ajándéknál is drágább Istennek… Ez az önzetlen lelkület és gyermeki hit érdemelte ki a Megváltó dicséretét. – Lift Him Up, 88. o.

Ki vonhatná kétségbe, hogy veszélyes időket élünk? Amikor Krisztus Jeruzsálem pusztulásáról beszélt, előre látta a századokat, és szavaiba belefoglalta a világ rettenetes pusztulását. Kijelentette: „Amiképpen pedig a Noé napjaiban vala, akképpen lesz az ember Fiának eljövetele is. Mert amiképpen az özönvíz előtt való napokban esznek és isznak vala, házasodnak és férjhez mennek vala, mind ama napig, amelyen Noé a bárkába méne. És nem vesznek vala észre semmit, mígnem eljöve az özönvíz és mindnyájukat elragadá: akképpen lesz az ember Fiának eljövetele is.” (Mt 24:37–39) […]

Tanításaiban Krisztus hatalmas értékkel bíró leckéket adott az utolsó napokra vonatkozóan. Ó, bárcsak az emberek felmérnék a ve­szélyt, mielőtt késő lenne! – The Publishing Ministry, 280–281. o.