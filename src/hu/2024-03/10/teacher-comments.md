---
title:  Tanítói melléklet
date: 06/09/2024
---

#### Áttekintés

Kulcsszöveg: Mk 1:14, 17

Alapige:  Márk 13

Bevezetés: Márk 13-ban arról olvashatunk, hogy mit tanított Jézus a végidei eseményekről, vagyis milyen eszkatológiai nézetet vallott. Tanítását megelőzte a tanítványok kérdése, amit a jeruzsálemi templom lerombolásával kapcsolatban tettek fel neki, a világ végével hozva ezt összefüggésbe: „Mondd meg nekünk, mikor fog mindez bekövetkezni, és mi lesz a jele ezek beteljesedésének” (Mk 13:4)?

A tanulmány témái: Az e heti tanulmány fő témája Márk 13 eszkatológiai tartalma. Az alábbiakat fogjuk megvizsgálni:

1.  Mi az eszkatológia? Röviden meghatározzuk.

2.  Márk 13 eszkatológiája, tartalmának elemzése és Ellen G. White nézete erről a témáról.

#### Kommentár

Mi az eszkatológia?

„Az eszkatológia (a görög eszkhatosz [utolsó, végső] szóból) valamilyen időszaknak a végére való várakozást jelenti, legyen szó akár a történelem lezárulásáról, a világ vagy a jelen korszak végéről” (John T. Carroll: „Eszkatológia” szócikk, Eerdmans Bible Dictionary. Grand Rapids, MI, 2000, William B. Eerdmans, 420. o.).

A bibliai eszkatológia alapvető eleme az, hogy jövőbeni beteljesedésre utal. Van egy jövendölés, ami később teljesedik. Fontos megjegyezni, hogy „az idők vége” vagy „betelt az idő” bibliai kifejezések nem csak a parúziával, vagyis Jézus eljövetelével kapcsolatosak, amely a történelem lezárulásakor történik majd meg. Az eszkatológia magába foglalja egy korszak végére vonatkozó kijelentés teljesedését és egy új korszak kezdetét. Ez a helyzet Mk 1:15-ben is, ahol Jézus maga jelenti ki, hogy „betelt az idő”. Nem kétséges, a teljesedés, amire itt utal, a 70 hetes próféciára vonatkozik. Az eszkatológiai teljesedés egy másik példája a Dániel 9-ben említett, Jeruzsálem lerombolására utaló „pusztító utálatosság”, amivel majd itt foglalkozunk. Márk 13 eszkatológiája magába foglalja ezeknek a jövendöléseknek, a 70 hétnek és a pusztító utálatosságnak a tárgyalását, valamint jövőbeni teljesedését is.

Eszkatológia Márk 13-ban

Mielőtt Márk 13 eszkatológiájának egyes elemeire rátérnénk, hasznos lehet figyelembe venni, hogy az eszkatológia nagyjából olyan, mint az előrevetített történelem, vagyis a történelem ígérete, mielőtt az megtörténik. Kezdjük egy alapvető kérdés vizsgálatával: Miért van jelen az eszkatológia műfaja a bibliai irodalomban? Talán azért, mert a bibliai eszkatológia célja, hogy megmutassa: az Úr irányítja a történelmet, minden az Ő céljai szerint halad. Az eszkatológiának azonban van egy további célja is, hogy Isten népe tudjon Isten próféciáinak a beteljesedéséről, beleértve a parúziával kapcsolatos próféciákat is. Így pozitívan hat rájuk a várható esemény. Azt mondhatjuk tehát, hogy az eszkatológia evangélium, vagyis „jó hír” a holnapról.

Ha ma tudom, hogy a következő hónapban meglátogat egy barátom, akkor hasznosítom ezt az információt. Előkészületeket teszek, felkészülök én magam, az otthonomat is kicsinosítom, hogy a lehető legméltóbban fogadhassam a vendéget. Ugyanígy kell készülni Jézus eljövetelére. Márk eszkatológiájában az éberség gondolata hangsúlyos. A következő versekben olvashatunk erről: Mk 13:9, 23, 28, 33, 35 és 37. Röviden tehát, az eszkatológia gyakorlati célja, hogy segítsen ébernek maradni. Az első eszkatológiai értekezés Márk evangéliumában a Jeruzsálem és a templom pusztulásáról szóló hírekre vonatkozik. Ez a jövőbeli esemény a Dániel 9-ben bejelentett, pusztító utálatossággal kapcsolatos jövendölés beteljesedését jelezte. Jézus eszkatológiája tehát a bibliai próféciákban gyökerezik. Márk esetében Jézus nem feltétlenül egy új eseményt jelent be, inkább egy kijelölt idő beteljesedésére utal. Magyarázatában nincs pontos dátum arra vonatkozóan, ami be fog következni, de jelekkel szolgál. Így a pusztító utálatosság – amelyre Mk 13:14 utal – Jeruzsálem és a templom lerombolásával teljesedik (Mk 13:2). Josephus Flavius és Ellen G. White is beszámol a templom és a város utolsó napjainak szörnyűségeiről.

„Titus tehát visszavonult az Antonia erődbe, és elhatározta, hogy másnap kora reggel egész seregével megrohamozza a templomot, és a szent épület körül ver tábort. Ami pedig az építményt illeti, Isten bizonyára már régen tűzre ítélte, és most eljött az a végzetes nap, a korszakok változásának megfelelően. Ez volt Lous [Ab] hónap tizedik napja, amelyen korábban a babiloni király felgyújtotta; bár ezek a lángok maguktól a zsidóktól eredtek, ők okozták a tüzet, mert Titus visszavonulása után a lázadók egy kis ideig nyugton maradtak, majd újra megtámadták a rómaiakat, amikor azok, akik a szentélyt őrizték, harcoltak azokkal, akik a templom belső [udvarában] égő tüzet oltották. Ám a rómaiak megfutamították a zsidókat, és egészen a szentélyig jutottak… Az oltár körül pedig holttestek hevertek egymásra halmozva, ahogy a hozzá vezető lépcsőnél is patakokban folyt a vér, amint a fent [az oltáron] megölt holttestek lezuhantak” (Josephus: The New Complete Works of Josephus. 6. köt. Grand Rapids, MI, 1999, Kregel Publications, 986. o.).

„Nem sokkal a templom elpusztulása után az egész város a rómaiak kezébe került. A zsidó vezetők elhagyták bevehetetlen bástyáikat, és Titus nem talált rajtuk senkit. Csodálkozva bámulta a tornyokat, és elismerte, hogy Isten adta kezébe őket, mert nincs olyan erős gépezet, amellyel be lehetett volna venni ezeket a roppant erődítményeket. A hódítók mind a várost, mind a templomot földig lerombolták, és a szent építmény helyét felszántották, »mint szántóföldet« (Jer 26:18). Az ostrom alatt és az azt követő mészárlás során több mint egymillió ember pusztult el. A túlélőket pedig fogságba vitték, rabszolgának adták el, Rómába hurcolták, hogy emeljék a győző diadalmenetének pompáját, vadállatok elé dobták az amfiteátrumban, vagy szétszórták őket, hogy vándorként járják a világot” (Ellen G. White: A nagy küzdelem. Budapest, 1985, H. N. Adventista Egyház, 32-33. o.).

A szeretett város romokban állt. Arra azonban fontos emlékezni, hogy Jézus előre jelzett bizonyos eseményeket, ezzel segítve az emberek menekülését a városból, védve az életüket. Jézus így figyelmeztetett: „mert sokan jönnek majd az én nevemben, akik azt mondják: Én vagyok, és sokakat megtévesztenek” (Mk 13:6); társadalmi és politikai zavargások lesznek, háborúk, éhség (Mk 13:7-8); üldözés (Mk 13:9, 11-13). A „nagy nap” teljesedése előtt „minden népnek hirdetni kell az evangéliumot” (Mk 13:10). Semmi kétség afelől, hogy akik figyeltek a jelekre, azok megmenekültek a közelgő pusztulástól. Ellen G. White írja: „Jeruzsálem pusztulásakor egyetlen keresztény sem vesztette életét. Krisztus előre intette tanítványait, és mindazok, akik elhitték szavait, figyeltek a megígért jelre” (Ellen G. White: A nagy küzdelem. Budapest, 1985, H. N. Adventista Egyház, 28. o.).

A prófécia teljesedése évszázadokkal Dániel próféta kora után

„A zsidók elutasították Isten Fiának kérlelését is, és most az intés és kérlelés még jobban megszilárdította azt az elhatározásukat, hogy a végsőkig ellenállnak. Titus hiába igyekezett a templomot megmenteni. Nagyobb volt nála az a valaki, aki azt mondta, hogy kő kövön nem marad” (i. m. 31. o.).

Bár Márknak a pusztító utálatosságra vonatkozó eszkatológiája (13. fejezet) részben teljesedett a pusztítás idején, amit Titusz seregei vittek végbe Kr. u. 70-ben, de egy további teljesedésre is utal, aminek komoly jelentősége van. Mellékesen jegyezzük meg a kifejtés előtt, hogy egyes eszkatológiai kijelentéseket nagyobb látószöggel kell tanulmányozni. Vagyis meg kell vizsgálni, hogy az eszkatológiai szemlélet milyen módon segítheti a megjövendölt esemény teljesebb megértését. Ebben az értelemben a pusztító utálatosságról szóló prófécia túlmutat Jeruzsálem pusztulásán, előrevetíti bolygónk pusztulását az idők legvégén. Ellen G. White ezt a jövőbeli eseményt a prófécia második teljesedéseként írja le: „A Megváltó próféciájának, amely Jeruzsálem pusztulását jövendöli meg, lesz egy másik teljesedése is, amelynek Jeruzsálem rettenetes elpusztítása csak halvány árnyéka. A kiválasztott város sorsában annak a világnak a pusztulását láthatjuk, amely Isten kegyelmét elutasítja és törvényét lábbal tiporja. A bűn történelmének hosszú századai alatt földünk tanúja volt az emberi szenvedés sötét fejezeteinek” (i. m. 34. o.). „Krisztus a megátalkodott, hitetlen, lázadó, és Isten büntető ítélete elé siető világ szimbólumát látta Jeruzsálemben” (i. m. 21. o.).

Ennek alátámasztására szövegbeli bizonyítékot is találhatunk, hiszen Jézus maga jelentette ki Mk 13:24-ben: „azután a nyomorúság után…” Isten megmenti gyermekeit ez alatt az idő alatt, ahogy Jeruzsálem pusztulása idején is megmentette követőit. „Krisztus figyelmeztette tanítványait Jeruzsálem pusztulására, és megmondta, mi fogja jelezni e veszély közeledtét, hogy tudják, mikor kell menekülniük. A világ figyelmét is felhívta a végső pusztulás napjára, és megadta e nap közeledtének jeleit, hogy mindenki, aki akar, megmenekülhessen az eljövendő haragtól” (Ellen G. White: A nagy küzdelem. Budapest, 1985, H. N. Adventista Egyház, 34-35. o.).

Márk 13 intéssel zárul, amiben azonban ott a bátorítás is: „Amit azért nektek mondok, mindenkinek mondom: Vigyázzatok” (Mk 13:37)!

#### GYAKORLATI ALKALMAZÁS

Mennyire van tudatában a közösség annak, hogy nemsokára végbemennek e világ pusztulásának eseményei, amelyeket Márk 13 ecsetel?

Ennek a gondolatmenetnek a fényében fontoljuk meg, amit Ellen White több mint egy évszázada jelentett ki! „A világ ma semmivel sem ad nagyobb hitelt a korunkat intő üzenetnek, mint annak idején a zsidó nép azoknak a szavaknak, amelyeket a Megváltó Jeruzsálemről mondott. Bármikor köszönt az emberiségre az Úr napja, a gonoszokat váratlanul éri. Amikor az élet megy tovább a maga egyformaságával; amikor az embereket leköti a szórakozás, az üzlet, a kufárkodás, a pénzszerzés; amikor a vallási vezetők dicsőítik a világ haladását és tudását, és az emberek biztonságban érzik magukat, akkor, miként a tolvaj lopakodik az őrizetlen lakásba, olyan váratlanul pusztulnak el a könnyelműek és a gonoszok. »Semmiképpen meg nem menekednek«” (i. m. 35. o.).

`Jegyzetek`