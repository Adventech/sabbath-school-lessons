---
title:  Jézus Elfogatása És Kihallgatása
date:  07/09/2024
---

### E heti tanulmányunk
2Mózes 24:8; Jeremiás 31:31-34; Zakariás 13:7; Márk 14; János 12:4-6; Róma 8:28

> <p></p>
> „És monda: Abba, Atyám! Minden lehetséges néked. Vidd el tőlem ezt a poharat; mindazáltal ne az én akaratom legyen meg, hanem a tied” (Mk 14:36).

Márk evangéliuma 14-16. fejezeteit úgy ismerjük, mint „a passió elbeszélését”, mert Jézus szenvedését, halálát és feltámadását jegyzik fel. Ahogy már megjegyeztük a 9. tanulmányban, Márk evangéliuma utolsó hat fejezete mindössze egy hetet ölel fel. A 14-16. fejezetben szereplő események a szenvedés hetében, csütörtökön és pénteken történtek. Jézus pénteken halt meg, vasárnapra pedig feltámadt.

Az e heti tanulmány Márk 14. fejezetére összpontosít, az 5. szendvicstörténettel kezdődik, ami Jézussal kapcsolatosan két eltérő tettet fűz össze. Ezt követi az utolsó vacsora, majd Jézus küzdelme a Gecsemáné kertben, ahol aztán letartóztatják és a vezetők elé viszik. A kihallgatás jeleneteit Péter tagadásával kapcsolja össze az író, ez alkotja a hatodik és egyben utolsó szendvicstörténetet Márk evangéliumában. Újra két ellentétes dolog történik, amelyek azonban egy ironikus csavar által ugyanazt az igazságot erősítik meg.

Az elbeszélésben végig két ellentétes történet halad. Márk metsző stílusban tárja az olvasó elé az egymásnak ütköző eseteket, mindegyikben Jézus győzelmét hangsúlyozva.

---

#### Ellen G. White idézetek

„Nem abban van a szeretet, hogy mi szerettük az Istent, hanem hogy Ő szeretett minket, és elküldte az ő Fiát engesztelő áldozatul a mi bű­neinkért.” Íme, Isten így fejezi ki gondolatait a romlott, bálványimádó nép­pel szemben: „Miképpen adnálak oda, Efraim, szolgáltatnálak ki, Iz­rael? (…) Megesett bennem az én szívem, fellángolt minden szánalmam!” Vajon fel kell-e adnia ezt a népet, melyért annyit áldozott, odaadja egyszülött Fiát, saját képmását? Isten megengedte, hogy bűneikért az ő Fia szenvedjen. Isten az ítélőbíró jellemét ölti magára a fájdalmak férfijával szemben, és leveti szerető atyai tulajdonságait.

Ebben nyilatkozik meg legcsodálatosabban szeretete a lázadó nemzetség iránt. Micsoda látvány az angyalok számára! Micsoda reménység az emberek számára, hogy „mikor még bűnösök voltunk, Krisztus érettünk meghalt”. Az igaz szenvedett a gonoszokért: Ő vitte fel bűneinket a fára. „Aki az ő tulajdon Fiának nem kedvezett, hanem Őt mindnyájunkért odaadta, mi módon ne ajándékozna vele együtt mindent minékünk?” – Bizonyságtételek a prédikátoroknak, 245–246. o.

Amíg elveszettek voltunk, Jézusnak nem volt maradása a mennyben. Megrágalmazott, sértegetett élettel és szégyenteljes halállal cserélte fel a mennyet. A menny felmérhetetlen kincseinek tulajdonosa szegénnyé lett, hogy szegénysége által mi gazdaggá legyünk. Járjunk mi is azon az ösvényen, amelyet kitaposott!

Mindazok, akik Isten gyermekeivé lettek, ezentúl tekintsék magukat egy-egy láncszemnek abban a láncban, amelyet a menny a világ megmentésére ereszt le; Krisztus irgalmas tervével azonosulva induljanak el, hogy vele együtt keressék és mentsék az elveszetteket!

Sokan nagy kiváltságnak tartanák, ha ellátogathatnának Krisztus földi életének színhelyeire; ha járhatnának ott, ahol Ő járt, ha láthatnák a tavat, amely mellett szívesen tanított, a hegyeket és völgyeket, amelyeken szeme olyan sokszor megpihent. De nem kell Názáretbe, Kapernaumba, sem Bethániába mennünk ahhoz, hogy Jézus nyomában járjunk. Megtaláljuk lábnyomát a betegágyaknál, a szegények viskóiban, a nagyvárosok zsúfolt sikátoraiban, és mindenütt, ahol vigaszra várnak az emberi szívek. – A nagy Orvos lábnyomán, 105. o.

Tanulmányozzuk teljes odaadással Krisztus életét, hogy megérthessük földre jöttének okát. Csak úgy formálhatunk helyes véleményt, ha tanulmányozzuk a Szentírtást, ahogy azt Krisztus is megparancsolta, és amiről Ő maga így vallott: „amelyek bizonyságot tesznek rólam”. Az Igét tanulmányozva foghatjuk fel az engedelmesség értékét szemben az engedetlenség bűnével. „Mert miképpen egy embernek engedetlensége által sokan bűnösökké lettek: azonképpen egynek engedelmessége által sokan igazakká lesznek.” – Reflecting Christ, 132. o.