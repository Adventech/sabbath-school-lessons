---
title:  Ki Vagy Te?
date:  12/09/2024
---

`Olvassuk el Mk 14:60-72 szakaszát! Vessük össze, hogyan reagált Jézus és Péter az adott eseményekre! Milyen tanulságokat vonhatunk le kettejük magatartásából?`

Mk 14:53-59 szakasza feljegyzi, hogy Jézust a Szanhedrin elé vitték kihallgatásának első felvonásaként. Ez kétségbeesett lépés volt. A vezetők újra és újra megpróbálták a Jézussal szembeni vádjaikat érvényre juttatni. Az evangélista megjegyzi, hogy a tanúvallomás hamis volt, a tanúk állításai nem egyeztek.

Végül a főpap felállt, egyenesen Jézushoz fordult. Jézus először nem válaszolt, de aztán a főpap Isten előtti esküre szólította (lásd Mt 26:63), azt kérdezte, hogy Ő-e a Messiás. Jézus őszintén és nyíltan válaszolt, hogy igen, majd utalt Dán 7:13-14 verseire, amelyek szerint az ember Fia Isten jobbján ül, és majd eljön az ég felhőiben. Ez túl sok volt a főpapnak, megszaggatta a köntösét, és Jézus elítélését kérte, a tanács pedig el is fogadta. A vezetők elkezdték megszégyeníteni Jézust: köpködték, betakarták az arcát, ütlegelték, gúnyosan felszólították, hogy prófétáljon.

Jézust az épületben kihallgatták, Ő őszinte vallomást tett, eközben Péter kint az udvaron melegedett és hazudott. Ez a hatodik és egyben utolsó szendvicstörténet, amelyet Márk elmesélt, és itt különösen szembetűnő az irónia. A két párhuzamos szereplő, Jézus és Péter tettei ellentétesek. Jézus híven tanúskodott, Péter hamisan. Pétert háromszor szólították meg, egyszer egy szolga, majd járókelők, és minden alkalommal tagadta, hogy köze lenne Jézushoz, sőt még esküdözött is.

Ekkor a kakas másodszor kukorékolt, és Péternek hirtelen eszébe jutott Jézus jövendölése, hogy még azon az éjjelen háromszor fogja Őt megtagadni. Összeomlott, zokogásban tört ki. Ez is szembeötlően ironikus: a kihallgatás végén Jézus szemét bekötötték, és azt mondták neki, hogy prófétáljon. Ezzel akarták nevetségessé tenni, mivel nem láthatta, ki ütötte meg. Mindeközben kint az udvaron Péter éppen beteljesítette Jézus egyik próféciáját. Vagyis amikor megtagadta Jézust, éppen azzal bizonyította, hogy Jézus a Messiás.

`Mivel tudnál reményt ébreszteni annak a szívében, aki bár követni akarja Jézust, időnként azonban megbotlik? Ki az közülünk, aki nem vallott kudarcot hitélete során?`

---

#### Ellen G. White idézetek

Péter az elárulás után is követte Urát. Aggódott, hogy mi történik Jézussal. Mikor azonban azzal vádolták meg, hogy ő is Jézus egyik tanítványa, a saját biztonságát féltve kijelentette, hogy nem ismeri azt az embert. Jól ismerték Jézus tanítványait galileai nyelvjárásukról, Péter azonban esküdözések és átkozódások mellett háromszor is megerősítette, hogy nem tartozik Krisztus tanítványaihoz, hogy így győzze meg vádolóit. Jézus nem állt messze Pétertől, és szomorú, szemrehányó pillantást vetett rá. A tanítványnak most jutott eszébe Jézusnak az a szava, amit a felsőházban mondott neki, s megemlékezett egyben saját buzgó ígéretéről is: „Még ha mindnyájan megbotránkoznak is benned, én soha meg nem botránkozom.” Az előbb pedig esküdözés és átkozódások között tagadta meg Urát; ámde Jézus tekintete meglágyította Péter szívét, és megmentette őt. Keservesen sírt, megbánta súlyos vétkét, megtért, és később arra is alkalmassá lett, hogy hittestvéreit erősítse. – Tapasztalatok és látomások, 169. o.

Jézus alázatosan és nyugodtan állt a felbőszült tömeg közepén, amely a leggyalázatosabban bánt vele. Arcába köpdöstek, abba az arcba, amely elől majd elrejtőzni szeretnének, s amely arc egykor Isten városának világossága lesz, és fényesebben ragyog a napnál. Jézus egyetlen haragos pillantással sem viszonozta bántalmazói kegyetlenségét. Fejére ócska ruhát dobtak, ami egészen eltakarta arcát, és miközben megütötték, gúnyosan kiáltották: „Jósold meg, Krisztus, hogy ki ütött meg!” Az angyalok között izgalom támadt. Azonnal meg akarták sza­badítani, de parancsnokló angyalaik ezt nem engedték meg. – Tapasztalatok és látomások, 170. o.

Minden bizonnyal örömmel tölt el, amikor úgy érezzük, hogy Isten gyermekei vagyunk. Az ellenség azt próbálja elhitetni veled, hogy olyan dolgokat követtél el, amelyek elszakítanak Istentől, és hogy Ő már nem szeret téged, Urunk azonban még mindig szeret. Erről tanúskodnak szavai, amelyeket a tiedhez hasonló helyzetekben mondott: „És ha valaki vétkezik, van szószólónk az Atyánál, az igaz Jézus Krisztus.” (1Jn 2:1) „Ha megvalljuk bűneinket, hű és igaz, hogy megbocsássa bűneinket, és megtisztítson minket minden hamisságtól.” (1Jn 1:9) […]

Isten szeret téged. Drága Megváltónk, aki önmagát adta érted, nem űz el maga elől, ha kísértés ér, és ha gyengeségedben még vereséget is szenvedtél. Ő még mindig szeret.

A megpróbáltatás órájában Péter megtagadta Urát, de Jézus nem hagyta el szegény tanítványát. Noha Péter gyűlölte önmagát, az Úr mégis szerette őt, és feltámadása után magához hívatta, majd a szeretet üzenetét intézte hozzá. Ó, micsoda jóságos, szeretetteljes és együttérző Megváltónk van! Ő még a vétkeink ellenére is szeret. – That I May Know Him, 285. o.

Ne aggódj, és ne távozz el drága Megváltónk karjaiból, hanem őrizd meg bizalmadat és hitedet. Ő szeret téged, és gondoskodik rólad. Megáld, békéjét és kegyelmét adja számodra. Így szól: „Megbocsáttattak a te bűneid!” Talán elcsüggeszt testi fogyatékod, ez azonban még nem bizonyítja, hogy az Úr nem munkálkodik naponta az érdekedben. Ő a teljes megbocsátásában részesít. Zárd a szívedbe Isten csodálatos ígéreteit. Jézus a mi állandó barátunk, aki azt szeretné, hogy bízz benne. […] Ne magadra nézz, hanem Krisztus tökéletességére! – 49. levél, 1896.