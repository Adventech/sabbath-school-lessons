---
title:  Tanítói melléklet
date: 13/09/2024
---

#### Áttekintés

Kulcsszöveg: Mk 14:1

Alapige: Márk 14

Bevezetés: Márk 14-ben olvasunk Jézus megölésének aljas tervéről. Márk nyíltan beszél arról, hogy egy jó ideje már készültek rá, „a főpapok és az írástudók… keresték a módját, hogyan foghatnák el Jézust csellel, hogy megöljék” (Mk 14:1). Jézus ellenségeinek szándéka haladt a megvalósítás felé.

Márk 14 elbeszéli Jézus elárulásának és a vallási vezetők általi elítélésének eseményeit.

A tanulmány témái: A heti tanulmány három fő eseményt elemez Jézus életének utolsó napjaiból:

1. Jézus megkenése drága, illatos olajjal;

2. Péter magára hagyja Jézust;

3. Jézus szenvedése a próféciák közvetlen beteljesedéseként.

#### Kommentár

A Megváltóhoz való viszonyulás három formája

Mk 14:1-11 a fejezet első szakasza. Ebben a részben Márk két jelenetet ír le, három fő szereplővel vagy csoporttal: 1) papok és írástudók, 2) meg nem nevezett asszony, 3) a tanítványok és Iskariótes Júdás. Az első csoport hajlandó tekintélyes összeget fizetni azért, hogy Jézust halálra juttassák (Mk 14:1, 11). Ez a szándék romlottságuk bizonyítéka. Jézusnak igaza volt: „Ti pedig rablók barlangjává tettétek [a templomot]” (Mk 11:17). Annyira eltökéltek voltak, hogy lefizették az egyik, Jézus legszűkebb köréhez tartozó tanítványt. A szöveg szerint a vallási vezetők azért is fizettek embereknek, hogy elfogják Jézust: „és… megjelent Júdás, egy a tizenkettő közül, és vele együtt fegyverekkel és botokkal felfegyverzett sokaság a főpapoktól, az írástudóktól és a vénektől” (Mk 14:43). Valószínűleg a vallási vezetők álltak a hamis tanúk mögött is: „Mert sokan tettek ugyan hamis tanúvallomást ellene, de a vallomások nem egyeztek” (Mk 14:56). E feltételezések fényében eltűnődhetünk azon, mennyi pénzt költöttek a papok és a többi izraelita vezető arra, hogy biztosra menjenek a Messiás halálát illetően.

A második szereplő egy meg nem nevezett asszony, aki a megtakarított pénzéből egy hatalmas összeget áldozott Jézusra. Vásárolt egy rendkívül drága illatszert, hogy megkenje Krisztus fejét és lábát. A tanítványok úgy becsülték, hogy ez az illatos olaj nagyon drága volt: több, mint 300 dénár értékű (Mk 14:5). A dénár az alapvető római fizetőeszköz volt: „egy átlagos munkásember egy napi keresetét jelentette (Mt 20:1-16)” (Lee Martin McDonald, „Pénz az újszövetségi időszakban” szócikk, The World of the New Testament: Cultural, Social, and Historical Contexts. szerk. Joel B. Green, Lee Martin McDonald, Grand Rapids, MI, 2013, Baker Academic, 573. o.). Ebből arra következtethetünk, hogy az asszony majdnem egy évi keresetét költötte el, amit talán évek hosszú során át kuporgatott össze. Az biztos, hogy hatalmas személyes áldozat árán mutatta ki háláját. Jézus pedig komolyan elismerte ajándékát, amivel bizonyította, hogy mennyire értékeli Megváltóját. Mk 14:9 feljegyzi: „Bizony mondom nektek, hogy mindenütt a világon, ahol csak hirdetik az evangéliumot, azt is elbeszélik az ő emlékezetére, amit ez az asszony cselekedett.”

A harmadik jelenet szereplői a tanítványok és Júdás. A meg nem nevezett asszonytól eltérően ők túl költségesnek ítélték az illatos olajat ahhoz, hogy Jézusra tékozolják: „eladhatták volna azt több mint háromszáz dénárért, és a pénzt szétoszthatták volna a szegények között” (Mk 14:5) – mondták. Bár a pénz nem az övék volt, mégis hibáztatták az asszonyt, meg akarták szégyeníteni.

Júdás viszont kész volt pénzt elfogadni azért, hogy átadja Jézust azoknak, akik a halálát tervezték. Márk nem ír részleteket arról, hogy mennyiben állapodtak meg, mennyit kínáltak fel neki. Amit tudunk az alkuról, azt Máté evangéliumából tudjuk. Máté szerint Júdás megkérdezte a papokat: „Mit adnátok nekem, ha a kezetekbe adnám őt? Azok pedig harminc ezüstpénzt számoltak ki neki” (Mt 26:15). A „harminc ezüstpénz”, amit 30 ezüst sékelnek is fordítanak, a görög triakonta argüria kifejezésből ered. Minden ilyen argüria négy drakhmának felel meg. A drakhma „az alapvető, görög fizetőeszköz (fémpénz) volt, egyenértékű a római dénárral… Valószínű, hogy ebben a pénznemben kapta Júdás a »harminc ezüstpénzt« (Mt 26:15)” (i. m. 573-574. o.).

Az összeg, amit a papok adtak Júdásnak, kisebb volt annál, mint amit az asszony fizetett az illatos olajért. Röviden: egyetlen asszony körülbelül 300 dénárt fizetett azért, hogy illatszerrel megkenje Jézust, Júdás pedig 120 dénárt kapott a Megváltó elárulásáért. Az ellentét égbekiáltó. Jól mutatja, mennyire kevésre értékelte a Mestert Júdás – és mindazok, akik osztották nézetét.

Lobbanékony Péter: közel Jézushoz és távol tőle

Márk 14-ben a tárgyalt jelenet utolsó szereplője Péter. Aktív szerepe van az utolsó fejezetekben. Azok között volt, akiket Jézus megbízott, hogy végezzék el az előkészületeket a páska ünnepére (Mk 14:12-13; vö. Lk 22:8). Később, amikor Jézus megjövendölte, hogyan fogják elhagyni elfogatásakor a tanítványok, „ő annál inkább erősködött: Ha veled együtt meg kellene halnom is, akkor sem tagadlak meg” (Mk 14:31; vö. 14:29).

Péter nem tudta teljesíteni Jézus kérését, hogy „vigyázzatok és imádkozzatok” (Mk 14:38). Később fellépett Jézus védelmében, levágta a főpap szolgájának jobb fülét (Jn 18:10; vö. Mk 14:47).

Majd egy másik jelenetben is feltűnik, amikor Jézust a főpap elé vezetik. Ekkor távolról követi a Mestert (Mk 14:54). Aztán szembekerül azokkal, akik azt mondják róla, hogy ő is Jézus követői közül való, „átkozódni és esküdözni kezdett: Nem ismerem azt az embert, akiről beszéltek” (Mk 14:71)!

A fejezet azzal zárul, hogy Péter keserűen megbánja tettét, könnyekre fakad. Jézus sok mai követőjének portréja lehetne az, ahogyan ez a hat jelenet Pétert bemutatja. Az ember az egyik pillanatban talán Jézus ügyének fényes lovagja, ám a következő percben már tétovázik, váratlanul cselszövővé válik, elárulja Őt. Jézus ezt tanácsolja, hogy elkerüljük jellemünk ilyen fokú labilitását: „Vigyázzatok, és imádkozzatok, hogy kísértésbe ne essetek, mert a lélek ugyan kész, de a test erőtlen” (Mk 14:38). Péter története nem vereséggel végződik, a Szentlélek vezetésével a keresztény közösség egyik oszlopa vált belőle.

Jézus és a próféciák teljesedése

Végül gondolkodjunk Jézus haláltusájáról (Márk 14)! Milyen fájdalmas lehetett számára, hogy a tanítványai, a legközelebbi munkatársai nem értették meg küldetését! Amikor látták, hogy az asszony megkeni Őt, azon vitatkoztak, micsoda pazarlás drága olajat önteni a fejére. Mennyire összetörhette a szívét, hogy két tanítványa elárulta, a többiek pedig elfutottak és magára hagyták! Szörnyen lesújtó lehetett látnia, hogy saját népének vallási vezetői és tanítói törtek az életére, pedig Ő a megjövendölt Messiás! Jézus emberként élt a földön. Érezte az emberi szív minden bánatát, amit csak ilyen traumatikus körülmények között tapasztalhat. „Szomorú az én lelkem mindhalálig. Maradjatok itt, és virrasszatok” (Mk 14:34)! Őt azonban semmi és senki nem tudta eltántorítani az általa választott úttól, ami a kereszthez vezetett.

Jézus világosan látta a sorsát. Tudta, miért megy végig a választott ösvényen, és azt is, hogy az hová vezet: „Mert az Emberfia elmegy ugyan, amint meg van írva felőle” (Mk 14:21). Tudatában volt, hogy ami vele, sőt ellene történik, az mind része az isteni tervnek, mert „az Írásoknak be kell teljesedniük” (Mk 14:49). Ezért amikor Péter próbálta meggyőzni, hogy tagadja meg Isten rá vonatkozó tervét, felmérte, hogy Sátán szól általa, mint ahogy egykor Évához szólt a kígyó, mint médium által. Jézus azért jött a földre, hogy váltságul adja az életét az emberiségért. A Biblia megjövendölte, hogy „kiirtják a Messiást, és senkije sem lesz” (Dán 9:26). A szomorú végzet pontosan be is következett.

#### GYAKORLATI ALKALMAZÁS

Miért tartották a tanítványok pazarlásnak a drága illatszert, amit az asszony Jézus lábára öntött? Ennek a beszélgetésnek a fényében kérjük a csoport tagjait, hogy gondolják át az alábbiakat!

„A méltatlankodva kiejtett szavak: »Mire való ez a tékozlás?« (Mt 26:8) – élénken Krisztus elé rajzolták a valaha hozott legnagyobb áldozatot: Önmaga odaajándékozását az elveszett világért engesztelésként. Az Úr olyan bőkezűen bánt emberi családjával, hogy ne lehessen azt mondani, többet is tehetett volna. Jézus odaajándékozásával Isten az egész mennyet adta. Emberi szemszögből nézve az ilyen áldozat indokolatlan tékozlás. Az emberi okoskodás szerint az üdvösség egész terve a kegyelem és a javak tékozlása. Mindenütt önmegtagadással és teljes szívből hozott áldozattal találkozunk. Joggal tekinthet a mennyei sereg csodálkozva az emberi családra, mely visszautasítja, hogy felemeljék és elhalmozzák a Krisztusban megmutatkozó határtalan szeretettel. Joggal kiálthatnak fel: Mire ez a nagy tékozlás” (Ellen G. White: Jézus élete. Budapest, 1989, Advent Kiadó, 474-475. o.)?

Gondolkodtunk már azon, hogy Júdás miért árulta el Jézust? Mielőtt válaszolnánk, olvassuk el az alábbi bekezdést!

„Júdás úgy okoskodott, hogy ha Jézusnak kereszthalált kell halnia, akkor az úgyis be fog következni. Az, hogy ő elárulja-e vagy nem az Üdvözítőt, nem változtatja meg az eredményt: a keresztre feszítést. Ha Jézusnak nem kellett volna meghalnia, akkor legalábbis kényszeríteni kellene Őt arra, hogy szabadítsa meg magát. Mindenesetre Júdás hasznot, nyereséget húzott az árulásából. Kiszámította: jó üzletet kötött, amikor arra vállalkozott, hogy elárulja az Urat” (i. m. 624. o.).

`Jegyzetek`