---
title:  Tanítói melléklet
date: 12/07/2024
---

#### Áttekintés

Kulcsszöveg: Mk 1:16-45; 5:19

Alapige:  Márk 1

Bevezetés: Márk evangéliumában Jézus az Atyával karöltve kezdte el földi szolgálatát. Az evangélista az elbeszélés elején világosan leszögezi, hogy Jézus „az Isten Fia”, aki „Isten Szentjeként” mutatkozik be, úgy hirdeti „Isten evangéliumát”. E mennyei jogcímekkel kezdi el tevékeny földi szolgálatát, ahogyan arról az 1. fejezet beszámol.

A tanulmány témái: Az e heti tanulmány Jézus szolgálatának a következő szempontjait tárgyalja: 1. Jézus Atyjával közösen szolgált; 2. missziója Kapernaumtól kezdve Galileáig terjedt; 3. imaélete; 4. tekintélye; 5. találkozása a démonokkal.

#### Kommentár

Jézus Krisztus élete és szolgálata az evangélium átfogó bemutatása. Ő az egész emberiségnek szóló örömhír élő megtestesítője. Pontosan tudta, miért küldetett a földre: hogy mindenhol elérje az embereket Isten evangéliumával.

„Menjünk máshova, a közeli városokba, hogy ott is prédikáljak, mert azért jöttem” (Mk 1:38). Márk evangéliuma szerint Jézus tehát aktív napi szolgálattal töltötte az életét.

Érdekes megjegyezni: Márknál újra meg újra azt látjuk, hogy nemcsak Jézus tetteiről, hanem az Atyának a Fia szolgálatában betöltött aktív szerepéről is szó esik. Az Atya és a Fiú szorosan együttműködtek (Jn 5:19). Ez a helyzet Mk 5:19-ben is: „De ő nem engedte, hanem azt mondta neki: Menj haza a tieidhez, és mondd el nekik, milyen nagy dolgot cselekedett veled az Úr, és hogyan könyörült rajtad” (Jn 5:19). „Márk 75 alkalommal ábrázolja Istent közvetítőként. Isten közvetlen képviselete 35 igével összekapcsolódva jelenik meg” (Paul L. Danove: The Rhetoric of Characterization of God, Jesus, and Jesus’ Disciples in the Gospel of Mark. New York/London, 2005, T&T Clark, 30. o.). Márk az „Isten” vagy „Úr” (küriosz) szót az Atyára vonatkoztatva használja, vagy olyan igei utalásnál alkalmazza, ahol az Atya Istenre, mint az adott cselekvés elvégzőjére mutat. Példa erre többek között: Mk 5:19; 9:37; 10:6, 9; 11:25; 13:19-20.

Kaperneumból Galilea egész vidékére

Mk 2:1 szerint Jézus Kapernaumban telepedett le (lásd még Mt 4:13). Itt alakította ki bázisát nyilvános szolgálatának csaknem teljes idejére. Mt 9:1 „a maga városának” nevezi (lásd még R. H. Mounce: „Capernaum” szócikk, The International Standard Bible Encyclopedia. Grand Rapids, MI, 1979-1988, William B. Eerdmans, 609. o.).

Jézus napja nagyon korán kezdődött: „Kora reggel, még szürkületben fölkelt, kiment, és egy puszta helyre ment, ahol imádkozott” (Mk 1:35). Márk úgy ábrázolja Jézust, mint aki szerte járt Galileában (Mk 1:14, 39). A Kapernaummal határos területeket látogatta a leggyakrabban, elment a Galileai-tengerig (Mk 1:16) és a közeli városokig (Mk 1:38). Szolgálata kiterjedt egész Galileára (Mk 1:39), beleértve a városon kívüli, távolabbi, lakatlan részeket is (Mk 1:45).

Kapernaumban Jézus ellátogatott a zsinagógába (Mk 1:21), sőt a vidék több más zsinagógájába is (Mk 1:39), hogy tanítson és prédikáljon. Jeruzsálemben szintén naponta eljárt a templomba tanítani (Mk 14:49). Hirdette Isten evangéliumát (Mk 1:14), meggyógyította a testi-lelki szenvedőket: „…az egész város odagyűlt az ajtó elé. Sokakat meggyógyított ekkor, akik különféle betegségekben sínylődtek, sok ördögöt is kiűzött, és nem hagyta szólni az ördögöket, mivelhogy felismerték” (Mk 1:33-34).

Jézus, az ima embere

Márk evangéliuma úgy ábrázolja Jézust, mint aki az egyik csodatettet a másik után hajtotta végre. Szolgálata egymás után következő események sorozata volt. Az eutheósz görög határozószó, amelynek jelentése: „azonnal”, „hirtelen”, „egyszerre csak”, a négy evangélium angol fordításában összesen 51-szer, Márknál 41-szer fordul elő (pl. Mk 1:21, 28; 6:45, 50; 14:43; lásd William Arndt, F. W. Gingrich, Frederick W. Danker: A Greek-English Lexicon of the New Testament and Other Early Christian Literature. Chicago, 2000, University of Chicago Press, 406. o.). Egyértelmű, hogy Márk beszámolója „a mozgásban lévő evangélium”. Ám miközben azt hangsúlyozza, hogy Jézus rendkívül tevékeny volt a szolgálata során, imaéletét is kiemeli.

Az imádság Jézus emberi létének kulcseleme, szolgálatának legfőbb prioritása volt (Mk 1:35). Bár mindennapi élete sok-sok tevékenységgel járt, az Atyával való közösség nem csak egy „lehetőség” volt, amivel a körülményektől függően vagy élt, vagy nem. Evangéliuma elején Márk rávilágít Jézus imatapasztalataira, pl. amikor démoni lelkekkel találkozott (Mk 9:29), vagy az utolsó földi napjait élte (Mk 14:32-38).

Jézus tekintélye

Mk 1:22 verse utal először Jézus tekintélyére: „Álmélkodtak tanításán, mert úgy tanította őket, mint akinek hatalma van, és nem úgy, mint az írástudók.”

Márk evangéliumáról írt kommentárjában M. Eugene Boring megemlíti: „A judaizmus és az őskereszténység legfőbb tekintélye Isten, a kérdés viszont az volt, hogyan/ki közvetíti ezt a tekintélyt. A judaizmusban ez a Tóra, amit azután a képzett tudósoknak kellett magyarázni, megvitatást és szavazást követően. Márk számára Isten tekintélyét Jézus egyszerűen kijelentett szava közvetítette” (A Commentary. Louiseville, KY, 2006, Westminster John Knox Press, 63. o.). Ezért kérdezgették a zsidó vezetők aggodalommal Jézust: „És ismét Jeruzsálembe mentek. Amikor körüljárt a templomban, hozzámentek a főpapok, az írástudók és a vének, és azt kérdezték tőle: Milyen hatalommal cselekszed ezeket? Ki adott neked felhatalmazást arra, hogy ezeket cselekedd” (Mk 11:27-28)?

Szem előtt kell tartanunk, hogy az írástudók ismerték ugyan a törvényt, de annak tartalma soha nem alakította át őket. Így nem voltak képesek az evangélium gyakorlati dimenzióját élni, befogadni, megtestesíteni és életükkel bemutatni (Mk 1:22). Figyeljük meg a Jézus és egyes zsidók közötti beszélgetést János 5. fejezetében! Jézus ezt mondta: „Ti azért kutatjátok az Írásokat, mert úgy vélitek, hogy azokban van az örök életetek, pedig azok rólam tesznek bizonyságot… de ismerlek titeket, hogy nincs meg bennetek az Isten szeretete” (Jn 5:39-42). Jézus, a Tanítómester, a nagy példakép rámutat, hogy csupán a törvény betűihez való ragaszkodástól el kell mozdulniuk a bibliai igazság valóságos megélése felé.

Mk 1:27 segít jobban megérteni a Jézus tekintélyét illető kérdést. „Mindnyájan elálmélkodtak, annyira, hogy egymás között kérdezgették: Mi ez? Micsoda új tudomány ez, hogy hatalommal parancsol a tisztátalan lelkeknek is, és engedelmeskednek neki?” Márk rámutat: az emberek azt érzékelték, hogy Jézus hatalommal tanít, ráadásul olyan hatalommal, olyan tekintéllyel, ami tettekkel párosul. Ezt a végbevitt csodákkal kapcsolja össze, azokkal igazolja. Más szóval, Jézusnak „tudása és hatalma” is volt egyszerre (William Arndt, F. W. Gingrich, Frederick W. Danker: A Greek-English Lexicon of the New Testament and Other Early Christian Literature. Chicago, 2000, University of Chicago Press, 353. o.). Márk számára a csodák is részét képezték Jézus evangélium-hirdetésének.

Jézus és a démonok

Márk evangéliumában figyelemreméltó az, ahogyan Jézus összecsapásáról ír a démonokkal. Említést tesz a démoni erőkről, amelyek Jézus szolgálatában ellenségként jelennek meg (Mk 1:34, 39; 3:15, 22; 6:13; 7:26, 29, 30; 9:38; 16:9, 17). Gonosz vagy tisztátalan erőknek nevezi ezeket az Ige (Mk 1:23, 26 és tovább; 3:11, 30; 5:2, 8, 13; 6:7; 7:25; 9:25), a démonok által kínzottakat pedig megszállottaknak (Mk 1:32; 5:15, 18). Más evangélium nem helyez ekkora hangsúlyt a gonosz erőkre.

Három szempontot kell megjegyezni azokkal az esetekkel kapcsolatban, ahol Jézus a gonosz erőivel ütközik össze:

1.  A gonosz jelen van Jézus szolgálatának kezdetétől fogva (Mk 1:23). Első csodájaként, amelyet Márk lejegyez, Jézus a kapernaumi zsinagógában űzte ki a gonosz lelket egy férfiból (Mk 1:25).

2.  Jézussal és kilétével kapcsolatosan a démonok felismerték, amit Izrael írástudói nem. Megvallották, hogy Jézus „Isten szentje” (Mk 1:24), „Isten Fia” (Mk 3:11), „Jézus, a magasságos Isten Fia” (Mk 5:7).

3.  Jézus mindig győzelmet aratott a démonok felett. Márk beszámol róla, hogy a démonok felkiáltottak: „Azért jöttél, hogy elpusztíts minket” (Mk 1:24)? Egy másik alkalommal „leborultak előtte” (Mk 3:11). Kiűzte őket a megszállt emberekből, tekintet nélkül arra, hogy hány tisztátalan lélek gyötörte az adott személyt (Mk 5:9; 16:9).

Gondoljuk át az alábbi tanulmányt a megszállottról, akit Jézus a zsinagógában szabadított meg! „Jézusnak hatalma van, mert Ő az Isten Fia, az Isten Felkentje, akit betöltött a Szentlélek. Jézus szava teszi hatékonnyá/hozza működésbe Isten szuverenitását. A tisztátalan lélek ellenáll ennek a szuverenitásnak, szembeszáll felségjogával, provokálja Jézust, miközben megszentségteleníti a zsinagóga szent területét… Bár a démonok tiltakozhatnak, mégsem tudják megakadályozni, hogy Isten szuverén hatalma gyorsan áradjon Jézus szavának felszabadító ereje által” (Ricardo Aguilar: „La liberación de un poseído en una sinagoga (Mc 1,21b-28)” Reflexiones Biblicas Para un Mundo en Crisis. szerk. Javier Quezada, Mexikó, 2010, Mission Nosotros A. C., 190-193. o.).

Jézus azért jött, hogy megalapítsa Isten országát (Mk 1:15). Felette áll minden démoni léleknek. „Hatalma örökkévaló hatalom” (Dán 7:14). Minden földi és gonosz szellemi hatalom felett egyaránt Úr. Márk evangéliuma legyőzött ellenségnek nevezi Sátánt.

#### Gyakorlati alkalmazás

Ellen G. White pontosan jellemezte Jézus Krisztus aktív szolgálatát. Ezt írta róla: „Megváltónk földi élete korántsem volt a kényelemnek, önérdeknek szentelt élet, ó nem – állandóan szent buzgalommal és komolysággal fáradozott az elesett emberiség megváltásán. A betlehemi jászoltól kezdve a golgotai keresztig az önmegtagadás útját járta; sohasem húzódozott a nehéz munkától, a fárasztó utazástól, valamint a kimerítő gondtól és fáradságtól sem… Hozzá hasonlóan mindazok, akik Krisztus kegyelmében részesültek, készek az áldozatokra, hogy mások is részeseivé lehessenek ezen mennyei adománynak. Ezek minden tőlük telhetőt megtesznek, hogy általuk embertársaik élete megjavuljon” (Jézushoz vezető út. Budapest, 2020, Advent Kiadó, 57-58. o.).

A csoport tagjai többnyire valószínűleg hívők, aktívan részt vesznek a gyülekezet valamely szolgálatában. Gondoljuk át és beszéljük meg együtt az alábbi kérdéseket:

1.  A jászoltól a keresztig Jézus egész életét az önmegtagadás jellemezte. Van köztünk valaki, aki olyan szolgálatba kezdett, ami túl sok áldozatot követelt? Beszéljük meg!

2.  Hogyan éljük meg az evangéliumot a mindennapokban?

`Jegyzetek`