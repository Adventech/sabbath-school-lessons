---
title:  „Kövess Engem!”
date:  07/07/2024
---

`Olvassuk el Mk 1:16-20 szakaszát! Kik voltak azok a férfiak, akiket Jézus tanítványainak hívott el? Mit válaszoltak?`

Márk evangéliuma 1. fejezete nem jegyez fel sokat Jézus szavaiból. Mk 1:17 azonban megemlíti, amit két halászembernek mondott. Egyikük Simon, akit később Péternek nevezett el, a másik a testvére, András. A két férfi a Galileai-tenger partján éppen a hálókat vetette ki.

Nem történik említés hajóról, vagy egyéb, komoly halászfelszerelésről, és ez talán arra utal, hogy a két férfi nem volt tehetős ember. Mk 1:19-20 verseiben azt olvassuk, hogy Jakab és János egy hajóban voltak apjukkal és a szolgáikkal, ami azt sugallja, hogy ők jobban álltak anyagilag, mint Péter és András. Lukács sejtetni engedi, hogy Péternek is volt hajója, és Jakab meg János valójában együtt dolgozott Péterrel és Andrással (lásd Lk 5:1-11). Márk evangéliuma talán különbséget mutat a két testvérpár között, hogy szemléltesse: Jézus tanítványainak hívja azokat, akiknek kevesebb anyagi forrása van, és azokat is, akik többel rendelkeznek.

Jézus egyszerű, közvetlen prófétai szavakkal hívja el tanítványait. Azt mondja, hogy kövessék Őt, legyenek a tanítványai. Jelzi, hogy ha elfogadják a hívását, emberek halászaivá teszi őket.

`Vajon miért válaszoltak ezek az emberek azonnal (Mk 1:16-20) és hagytak hátra mindent, hogy kövessék Jézust?`

János evangéliuma részletesebben ábrázolja ezt a képet (lásd Jn 1:29-42). Úgy tűnik, a testvérek Keresztelő János követői voltak, és hallották a kijelentését, hogy Jézus „az Isten Báránya, aki elveszi a világ bűnét” (Jn 1:29, ÚRK). Találkoztak Jézussal, időt töltöttek vele a Jordán folyónál. Amikor tehát elfogadták hívását a szolgálatra, az nem komolytalanság vagy virtuskodás volt, hanem nagyon is átgondolt döntés.

Vajon miért nem ad meg Márk ennél több részletet? Valószínűleg azért, hogy Jézus hatalmát hangsúlyozza. Jézus szól, a készséges halászemberek válaszolnak, aminek hatására többé az életük, sőt az egész világ sem lesz már ugyanaz.

`Minek az elhagyására hív most Jézus, hogy követhesd Őt? (Gondolj a válaszod következményeire, horderejére, különösen, ha most semmi konkrét nem jut eszedbe!)`

---

#### Ellen G. White idézetek

Földi élete során Krisztus nem kérte a halászoktól, hogy hálóikat és hajóikat elhagyva menjenek a zsidó tanítókhoz, hogy megfelelő képzést szerezzenek az evangélium hirdetése érdekében. A Galileai-tenger partján járva Jézus „láta két testvért, Simont, akit Péternek neveznek, és Andrást, az ő testvérét, amint a tengerbe hálót vetnek vala; mert halászok valának. És monda nékik: Kövessetek engem, és azt mívelem, hogy embereket halásszatok. Azok pedig azonnal otthagyván a hálókat követék Őt. És onnan tovább menve láta más két testvért, Jakabot, a Zebedeus fiát, és Jánost, amannak testvérét, amint a hajóban atyjukkal, Zebedeussal a hálóikat kötözgetik vala; és hívá őket. Azok pedig azonnal otthagyván a hajót és atyjukat követék Őt.” (Mt 4:18–22)

Figyelemreméltó ez a gyors felelet, amely nem tesz fel kérdéseket, és nem vár ígéretet a jutalmazásra vonatkozóan. A meghívás azonban magában foglalta azt is, hogy Krisztus szerint milyeneknek kellene lenniük. Szavaiban kényszerítő erő volt. Nem hangzott el hosszadalmas magyarázat, viszont amit mondott, az vonzerővel hatott rájuk. – This Day With God, 41. o.

Akik az élet megszokott útját járják, azokban különleges képességek alakulnak ki. Ha férfiak és nők képesek befogadni az igazság üzenetét, akkor a hallgatóik közül is sokan elfogadják azt. Minden társadalmi osztályhoz tartozók, gazdagok és szegények egyaránt befogadják a jelenvaló igazságot. Némelyek, akiket képzetleneknek tart a világ, elhívást nyernek a szolgálatra. Hasonlóképpen hívta el a Megváltó az alázatos, tanulatlan halászokat is. Elhív embereket az eke szarvától, ahogy elhívta Elizeust, hogy vállalják el azt a szolgálatot, amit rájuk bíz az Úr. Alázattal és csendben kezdenek el dolgozni, olvasva és magyarázva másoknak az Írásokat. Egyszerű erőfeszítéseiket siker fogja koronázni. – This Day With God, 115. o.

A galileai halászok alázatos, egyszerű emberek voltak, de Krisztus, a világ Világossága kiválóan fel tudta készíteni őket arra a munkára, amire elhívattak. A Megváltó nem vetette meg a tanulást, hiszen ha Isten iránti szeretet és szolgálatkészség vezérli, akkor az intellektuális tudás áldás lehet az ember számára. Jézus azért hagyta figyelmen kívül korának bölcseit, mert annyira bíztak önmagukban, hogy nem voltak képesek együtt érezni szenvedő embertársaikkal, így nem válhattak a Názáreti munkatársaivá. Elvakultságukban nem akartak Krisztustól tanulni. Jézus azoknak az együttműködését várja el, akik hajlandók kegyelmének csatornáivá válni. […]

Aki annak idején elhívta a galileai halászokat, ma is embereket hív el a szolgálatra. És ugyanúgy kész kinyilvánítani általunk hatalmát, mint annak idején megtette a tanítványok által. Bármennyire is tökéletlenek, bűnösök lennénk, az Úr megadja a lehetőséget, hogy együtt munkálkodjunk vele, és hogy Krisztus tanítványaivá váljunk. Hív, hogy isteni bölcsességéből tanulva egyesüljünk Krisztussal, és dolgozzunk Isten művében. – Conflict and Courage, 282. o.