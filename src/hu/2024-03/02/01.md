---
title:  Jézus Szolgálatának Egy Napja
date:  06/07/2024
---

### E heti tanulmányunk
3Mózes 13; Márk 1:16-45; 5:41; Lukács 6:12; János 1:29-42

> <p></p>
> „Így szólt hozzájuk Jézus: Kövessetek engem, és én emberhalászokká teszlek titeket” (Mk 1:17, ÚRK)!

Mindegyik evangélium a maga különleges módján mutatja be Jézus szolgálatának kezdetét. Máté lejegyzi, hogyan hívta el Jézus a tanítványokat, majd mondta el a Hegyi Beszédet.

Lukács közli Jézus szombatnapi, nyitó beszédének történetét a názáreti zsinagógában.

János felidézi az első néhány tanítvány elhívását, majd a kánai menyegzőt, ahol Jézus az első jelet tette.

Márk evangéliuma elbeszéli négy tanítvány elhívását, majd részletesen szól egy kapernaumi szombatnapról és az utána történtekről.

Egy szombat Jézussal – Márk a könyve elején ezzel a beszámolóval ad ízelítőt az olvasónak abból, hogy kicsoda Jézus. Az e heti tanulmányban tárgyalt szakasz csak keveset közöl Jézus szavaiból: rövid elhívás tanítványságra, parancs egy démonnak, különböző helyek meglátogatásának terve, egy leprás meggyógyítása, majd utasítása, hogy mutassa meg magát egy papnak, aki tisztának nyilvánítja. A hangsúly a cselekményen van, különösen az emberek meggyógyításán. Az evangélium írója szereti az azonnal szót használni, hogy érzékeltesse Jézus szolgálatának gyors ütemét.  

---

#### Ellen G. White idézetek

Jézus… miután megkezdte szolgálatát, kijelentette: „Nékem cselekednem kell annak dolgait, aki elküldött engem, amíg nappal van: eljő az éjszaka, mikor senki sem munkálkodhat.” (Jn 9:4) Jézus nem menekült a gondoktól és a felelősségtől, mint sok állítólagos követője… A Jézusban megnyilvánuló határozottságot és erőt, jellemének megbízhatóságát és szilárdságát ugyanazzal a neveléssel mi is kifejleszthetjük, amivel Ő tette. Az a kegyelem, amelyet Ő elnyert, a miénk is lehet.

Megváltónk, amíg az emberek között élt, osztozott a szegények sorsában. Tapasztalatból ismerte gondjaikat és nehézségeiket, így vigasztalni és bátorítani tudott minden egyszerű munkást. Azok, akik valóban megértették Jézus életének tanítását, sohasem fognak különbséget tenni a társadalmi osztályok között, és sohasem fogják jobban tisztelni a gazdagot az arra érdemesebb szegénynél. – Jézus élete, 73. o.

Krisztus kiválasztotta a „balgákat” – akiket a világ tudatlannak és képzetlennek nevezett –, hogy összezavarja a világ bölcseit. A tanítványok nem részesültek rabbinikus oktatásban, de mivel Krisztus volt a példaképük és tanítómesterük, a legmagasabb szintű tanítást kapták, hiszen a mennyei példakép állt előttük. Krisztus a legnemesebb igazságot mutatta be nekik.

Akik vállalják a szolgálatot, azokat Isten szeretné a maga módján felkészíteni. Az evangélium hirdetőinek naponta tanulmányozniuk kell Krisztust, hogy megértsék az üdvösségnek és az emberi lelkek érdekében vállalt halálának titkát… Mindenben engedniük kell magukat formálni, és az ő szent együttérzésével, de ugyanakkor a gonoszsággal szembeni szigorával kell rendelkezniük.  – 53. levél, 1905. február 2.

A Megváltó földi élete a természettel és Istennel való bensőséges kapcsolat élete volt. Ebben a közösségben nyilatkoztatta ki az erővel teljes élet titkát.

Jézus Krisztus lelkiismeretes, szorgalmas munkás volt. Soha emberre nem súlyosodott akkora felelősség, mint rá. Soha senki nem hordott ilyen nehéz terhet: a világ fájdalmának és bűnének súlyát. Soha senki nem fáradozott olyan önemésztő buzgalommal az emberekért, mint Ő. De egészségesen élt. „A hibátlan és szeplőtlen” áldozati bárány (1Pt 1:19) fizikailag és lelkileg is jelképezte Őt. Testben és lélekben példázta, milyen életformát vár el Isten az egész emberiségtől, amely életforma csak a menny törvényei iránti engedelmességgel valósítható meg.

Jézus arcát figyelve az emberek egy olyan arcot láttak, amelyen az isteni könyörület a nyilvánvaló hatalommal együtt tükröződött. Látszott, hogy lelki légkör veszi körül. Amellett, hogy kedves és szerény volt, rejtett, de teljesen mégsem leplezhető erővel hatott az emberekre. – A nagy Orvos lábnyomán, 51. o.