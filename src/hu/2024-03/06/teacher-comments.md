---
title:  Tanítói melléklet
date: 09/08/2024
---

#### Áttekintés

Kulcsszöveg: Mk 7:6-8, 33-37

Alapige:  Márk 7

Bevezetés: Jézus a szolgálata idején Isten kinyilatkoztatásaként emlegette a Szentírást, gyakran idézett az Ószövetségből. Bár Izrael tanítói kiválóan ismerték a héber iratokat, az emberi hagyományt a legtöbben fontosabbnak tartották, mint a bibliai útmutatást. Ezt a gondolatot szem előtt tartva a heti tanulmányban Jézus és a farizeusok néhány beszélgetését fogjuk vizsgálni.

A tanulmány témái: A héten három fő témára összpontosítunk Mk 7:6-8-ban. (A harmadik téma a teremtéssel foglalkozik, ahogyan azt a siketnéma ember meggyógyításáról szóló elbeszélésben látjuk Mk 7:33-37-ben.)

1.  Az első Mk 7:6-8 ószövetségi vonatkozását vizsgálja, és elemzi Ézs 29:13 versének felhasználását Márk evangéliumában.

2.  A második a hagyományokat érinti. Mk 7:6-8 fényében vizsgáljuk és állítjuk szembe az atyák hagyományait az Istentől származó szentírási utasításokkal.

3.  A harmadik rész a siketnéma meggyógyításával kapcsolatos. Azt tekintjük át, hogy a teremtés motívumának mely elemeire történik utalás ebben a gyógyítási történetben.

#### Kommentár

Mk 7:6-8 ószövetségi összefüggésének vizsgálata

Isten népe vallási tapasztalatának kritikus pontjához érkezett a Kr. e. 7. században. Ézsaiás 1 szemléletesen ír erről: „Ó, gonosz nemzet, hamissággal megterhelt nép, gonosz utódok, elvetemült fiak! Elhagyták az URat, megvetették Izráel Szentjét, és elfordultak tőle” (Ézs 1:4). Ezért az Úr ezt kérdezi tőlük: „Mire való nekem véresáldozataitok sokasága” (Ézs 1:11)? Nincs értelme a formalitás álarcában Istenhez járulni, „tisztelni” Őt. Így szól az Úr prófétáján keresztül népéhez: „Ne hozzatok többé hazug ételáldozatot, az illatáldozat utálatos előttem. Újhold, szombat és ünnepre hívás? Bűnt és ünneplést el nem szenvedhetek” (Ézs 1:13).

Vajon azt üzenik ezek az igeversek, hogy Isten elveti az áldozati rendszert, amit Mózesen keresztül írt elő az izraelita közösségnek? Természetesen nem. A felszínes vallásosság ellen szól, ami a külsőségeken alapul, és híján van az igazi istenfélelemnek (vö. Ézs 1:16-17). Ézs 29:13 vallási kontextusa, amire Márk utal a 7. fejezetben, kísértetiesen hasonló. A prófétai szakasz párhuzamos (kiasztikus) szerkezetet tartalmaz. Alább a szerző fordítása látható:

A. Az emberek szájukkal és ajkukkal közelítenek,

B. hogy tiszteljenek engem,

C. de szívük távol van tőlem

B1. irántam való tiszteletük

A1. olyan, mint a bemagolt parancsolatok ismételgetése

Mi volt a probléma az izraelita hívőkkel e vers szerint? A gondot nem a liturgia közben elhangzott szavaik jelentették, hanem hogy ezek csak üres, formális ismételgetéssé váltak. Mi volt ennek az oka? A szívükben (elméjükben) távol voltak az Úr őszinte, igaz imádásától. Ezért voltak a szavaik értelmetlenek.

Különösen tanulságos J. Alec Motyer gondolata: „A Mindenható nézi istentiszteletüket, és csupán az emberi szabályokhoz való alkalmazkodást látja. Nem arról van szó, hogy az Úr lekicsinyelné a szavak használatának jelentőségét, hanem arról, hogy ha azok nem szívből szólnak, akkor értelmetlenek. Az imádat nem imádat (Mk 7:6-8), ha nem Isten kinyilatkoztatásán alapul és nem arra válaszol” (Motyer: Isaiah: An Introduction and Commentary. 20. köt. Tyndale Old Testament Commentaries. Downers Grove, IL, 1999, InterVarsity Press, 215-216. o.).

Röviden: Izrael, Isten választott népe vallási kettősségben élt. Megtartották a vallási és liturgiai formaságokat, de nem éltek az igei alapelvek szerint, amelyeket tanítottak nekik és oly sokszor ismételgettek. Az istentisztelet minden eleme teljesen értelmetlen az engedelmesség nélkül. Isten nem ellenzi a helyes szertartásokat és az ünneplést, felháborodása a kemény formalitásnak szólt (lásd Teofilo Correa: El Contexto Veterotestamentario de Marcos 7:6-7, Marcos: El Evangelista del „Tiempo Cumplido.” Leyendo el evangelio de Marcos: su mensaje en el pasado y en la actualidad. szerk. Merling Alomía, Joel Leiva, Juan Millanao, Lima, 2003, Ediciones Theologika, 129. o.).

Hagyományok Mk 7:6-8 fényében

Ézsaiásra utalva Márk a Septuaginta szövegét követi, amely a héber Biblia (az Ószövetség) görög fordítása. Mivel Márk olvasótábora pogányokból állt, a görög verzió ismertebb lehetett számukra. Az evangélista a Septuagintával összhangban a hiábavaló imádatra utal, és a hangsúlyt az emberek parancsolatainak gondolatára helyezi. Mk 7:6-7 fordítása így hangzik: „Ez a nép ajkával tisztel engem, de szívük távol van tőlem. Pedig hiába tisztelnek engem, ha előírásaikban emberek parancsolatait tanítják.”

Ezek az igeversek önmagukban is biztosítják a szövegösszefüggést Márk 7 elbeszéléséhez. A narratíva bemutat egy, a farizeusok és írástudók között zajló vitát, amelynek témája a kézmosás. Márk maga ad hozzá részleteket Mk 7:3-4 verseiben. „A farizeusok és általában a zsidók ugyanis a régiek hagyományát követve nem esznek addig, amíg a kezüket meg nem mossák” (Mk 7:3). Úgy tűnik, a papoknak szóló, kézmosással kapcsolatos utasításokat a vezetők mindenki számára kötelezővé tették, elvárták, hogy betartsák ezt a hagyományt. Ahogy C. S. Mann említi: „A vita tárgya itt nem Mózes törvénye, hanem egy szóbeli vagy írott hagyomány, amit elődeiktől örököltek, és tiszteletben tartották a múltja miatt” (Mann: Mark, A New Translation With Introduction and Commentary. The Anchor Bible. New York/London, 1986, Doubleday, 27. köt. 312. o.).

Jézus elítéli a papok viselkedését, azt, hogy rákényszerítik az emberekre a hagyományokat. Ezért nevezi képmutatónak a farizeusokat és írástudókat (Mk 7:6). Ugyanakkor Márk az elbeszélésében túlmegy azon, hogy egyszerűen elutasít egy emberi hagyományt: Jézus megfeddi Izrael tanítóit, mert hagyományaik beárnyékolták Isten írott Igéjét. „Mert az Isten parancsolatát elhagyva az emberek hagyományát tartjátok meg” (Mk 7:8). „Az Isten parancsolatát szépen félreteszitek, hogy helyébe tehessétek a magatok hagyományát” (Mk 7:9). Mk 7:13 versében Jézus a helytelen gyakorlatot fájlalja, ami Izrael tanítói munkájának a közvetlen eredménye. „Így teszitek semmivé az Isten beszédét hagyományotokkal, ahogy azt továbbadjátok.”

Összefoglalásul: A nép istentisztelete hiábavaló volt a hangsúlyeltolódás és szívük képmutató magatartása miatt úgy Ézsaiás generációjában a Kr. e. 7. században, mint Márk nemzedékében a Kr. u. 1. században. Bizonyos tekintetben a farizeusok és az írástudók voltak felelősek ezért, mert vezetői befolyásukat arra használták, hogy az emberek az isteni kinyilatkoztatás helyett az emberi hagyományokat tiszteljék, és az emberi rendelkezéseket Isten parancsai fölé helyezték. Krisztus arra hívja népét, hogy térjenek vissza a Szentíráshoz, az abban található útra, a kegyelem és irgalom útjára. Olyan lelkiséget hirdet, ami felülmúl minden külső, formális vallásosságot. Olyan lelki tapasztalatot kínál, ami abban a tudatos és odaszánt döntésben gyökerezik, hogy a kinyilatkoztatás fényében őszinte szívvel szolgáljuk Istent.

A siket ember meggyógyítása

A bibliai írók gyakran hivatkoznak más szentírási szakaszokra. Ezek a hivatkozások konkrét idézeteket tartalmazhatnak, mint például Mk 1:2-3-ban, ahol Ézs 40:3 idézetét találjuk, vagy Mk 7:6-7 esetében, ahol Ézs 29:13-at idézi. Kétségtelen, hogy Márk különös érdeklődést mutat Ézsaiás írásai iránt. A konkrét szövegek említésén túl a Biblia írói idézés nélkül is utalnak más írásokra. Máskor maga az olvasó következtet bizonyos hatásokra egy korábbi forrásból. Így érvelhetünk amellett, hogy van bizonyos célzás a teremtés témájára a siket ember meggyógyításának elbeszélésében (Mk 7:31-37).

Gondoljuk át 1Móz 2:7 versét, részletesebben kibontva ezt a témát! „Ekkor megformálta az ÚR Isten az embert a föld porából, és élet leheletét lehelte az orrába. Így lett az ember élő lélekké” (vö. Ézs 43:7).

Mózes első könyve leírja a bolygó első emberének megteremtését. A „formálta” szó a héber yṣr igéből származik, ami azt is jelenti: „kialakítani”, „létrehozni”, „formát adni neki” (lásd David Clines: The Dictionary of Classical Hebrew. Sheffield, 1998, Sheffield Academic Press, IV. köt. 269. o.). Mózes első könyvének írója ezzel a szóval mutatja be a Teremtő munkáját, aki mint egy fazekas, megformázza teremtményét. Az Alkotó ráteszi kezét az anyagra, hogy megformázza belőle az első embert – ez tagadhatatlan Mózes első könyvében. Majd 1Móz 2:7-ben leírja a folyamatnak azt a részét, amikor az élettelen anyagból élő, tudatos anyag lesz. Az Úr az élet leheletét leheli az agyagba, vagyis „élet leheletét lehelte az orrába”.

Márk 7-ben is van egy utalás Ádám teremtésére. Jézus segít a siket emberen, akinek a beszéddel is nehézségei vannak (Mk 7:32), a saját kezét és száját használja gyógyító eszközként. Így akarja „átformálni” a teremtését, amit meg is tesz, ujjait az ember fülébe dugva. Azután nyálával megérinti az ember nyelvét, és parancsszavával újjáteremti az embert, aki abban a pillanatban új emberré válik. „És azonnal megnyílt a füle, megoldódott nyelvének köteléke, és értelmesen beszélt” (Mk 7:35).

Ám nem csak a fentiek alapján következtethetünk kapcsolatra a siket ember meggyógyítása és a teremtés témája között. Ezt alátámasztja a bizonyíték Mk 7:37-ben: az embereket ámulatba ejtette Jézus, mert „Mindent jól cselekedett, a süketeket is hallóvá teszi, és a némákat is beszélővé.” Ebben az egyetlen versben Márk kétszer is használja a poieó szót, aminek jelentése: „teremt”, „elkészít”. Érdekes módon Mózes első könyvé­ben a Septuaginta ugyanezzel a szóval fordítja a héber bara („teremt”) szót.

Tehát a világegyetem Teremtője lejött a földre, hogy helyreállítsa a teremtettséget, amit Sátán tönkretett. Márk szerint Jézus azért jött, hogy az újjáteremtés munkáját elkezdje, és ebben a folyamatban „mindent jól cselekedett”. Kétségtelen, hogy az ilyen munka a messiási prófécia beteljesedése, ami szintén része Ézsaiás próféta könyvének.

„Mondjátok a remegő szívűeknek: Legyetek erősek, ne féljetek! Íme, Istenetek bosszúra jön, Isten jön, aki megfizet, és megszabadít titeket! Akkor kinyílnak a vakok szemei, és megnyílnak a süketek fülei. Akkor majd ugrándozik a sánta, mint a szarvas, és ujjong a néma nyelve” (Ézs 35:4-6).

#### GYAKORLATI ALKALMAZÁS

Miért kért arra Jézus a meggyógyított emberek közül némelyeket, hogy ne beszéljenek senkinek a munkájáról vagy gyógyító szolgálatáról?

`Jegyzetek`