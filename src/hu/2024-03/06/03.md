---
title:  Tiszta Kéz Vagy Tiszta Szív?
date:  05/08/2024
---

`Olvassuk el Mk 7:14-19 szakaszát! Mi volt Jézus célja a 15. versben a találós kérdéssel?`

Sokan, akik az összefüggését kutatják ennek a szakasznak 3Mózes 11 szakaszával, ahol a tiszta és tisztátalan ételekről van szó, talányosnak vélik Jézus szavait. Vajon el akarta törölni a különbségtételt? Téves lenne a hetednapi adventisták tanítása, miszerint a gyülekezet húst is fogyasztó tagjai csak tiszta állatok húsából egyenek?

Először is, furcsa lett volna, ha Jézus hirtelen elutasítja a mózesi rendelkezéseket Mk 7:14-19 verseiben, amikor Mk 7:6-13 szakaszában a hagyománnyal szemben éppen védelmébe vette Mózest. Másodszor: a farizeusok által támogatott tradíciónak nem az Ószövetségben volt az alapja, az ételekre vonatkozó törvényeknek viszont igen. Harmadszor pedig, Mk 7:19 utalása az ételek tisztaságára nem jelenti az ételekkel kapcsolatos törvények eltörlését, inkább a hatályon kívül helyezését a farizeusok által megszabott tradíciónak, ami az érintés okozta tisztátalanságra vonatkozott. Példa erre az a helytelen nézet, hogy az ember tisztátalan lesz, ha kapcsolatba lép pogányokkal és olyan ételt érint/fogyaszt, amit ők megfogtak.

`Olvassuk el Mk 7:20-23 verseit! Jézus szerint mi teszi az embert tisztátalanná?`

Mk 7:19 versében Jézus megjegyzi, hogy az étel nem a szívbe jut, hanem a gyomorba, onnan pedig az árnyékszékbe. Majd Mk 7:21-23 szakaszában úgy folytatja, hogy a gonoszság a szívből ered, vagyis az ember gondolkodásának központjából. Felsorol jó néhány vétket, ami gonosz gondolatokból születik, majd gonosz tettekben nyilvánul meg.

Mk 7:10 verse az ötödik parancsolat megtörésére utal, ami szintén a gonoszságok felsorolásához tartozik, ezzel a Tízparancsolat második táblájának minden parancsát érinti ebben a szakaszban. Továbbá Mk 7:7 versé­ben Jézus kitér arra, hogy hiábavaló az istentisztelet, ha megszegik azt, ami a Tízparancsolat első négy parancsolatának a szívét képezi. Tehát az egész szakaszban Isten törvényét védelmezi.

`Az embernek lehet helyes teológiai nézete, de az a kérdés, hogy végső soron kié a teljes szíve.`

---

#### Ellen G. White idézetek

Krisztus legforróbb vágya, hogy örökségét megszabadítsa Sátán hatalmától. Mielőtt azonban külsőleg megszabadulhatnánk tőle, belső életünknek kell szabaddá válnia. Az Úr azért enged meg próbákat, hogy megtisztuljunk a földiességtől, önzéstől, jellemünk durva, Krisztustól idegen vonásaitól. Isten hagyja, hogy a szenvedés áradata elborítsa lelkünket, hogy megismerjük Őt és Jézus Krisztust, akit elküldött; hogy szívünk mélyéből vágyakozzunk minden szennytől megtisztulni, és a próbából tisztábban, szentebben és boldogabban kerüljünk ki. Sokszor önzéstől elsötétült lélekkel lépünk be a megpróbáltatások kohójába. De ha türelmesen viseljük a súlyos próbát, Isten jellemét tükrözve kerülünk ki belőle. Amikor Isten elérte célját a szenvedés által, „felhozza a te igazságodat, mint a világosságot, és a te jogodat, miként a delet” (Zsolt 37:6).

Nem kell attól félnünk, hogy az Úr figyelmen kívül hagyja népe imáját. Az a veszély azonban fennáll, hogy a kísértésekben és próbákban elcsüggedve felhagyunk az imádkozással. – Krisztus példázatai, 174–175. o.

Megváltónk megérti szívünk harcait, ismeri gyengeségeinket, ezért irgalommal tekint tehetetlenségünkre, megbocsátja bűneinket, és az általunk kitartóan kért kegyelmében részesít. Az öröm, békesség, hosszútűrés, szelídség, hűség és a jó cselekedetek a keresztény jellem velejárói. Ezek a Lélek értékes ajándékai, a keresztény ember ékességei és pajzsa. Amely otthonban jelen vannak, a fiak „mint a plánták, nagyokká nőve ifjú korukban”, leányaink pedig „mint a templom mintájára kifaragott oszlopok”. A menny ezen megvalósításai nem függnek a körülményektől vagy az ember tökéletlen észjárásától, akaratától. Semmi sem adhat olyan tökéletes elégtételt, amilyet a keresztény jellem fejlesztése nyújthat. Még a legnagyobb vágyak sem kívánnak ennél magasztosabbat. – Signs of the Times, 1886. szeptember 9.

Jézus úgy szólt, mint aki tudással és tekintéllyel rendelkezik. A zsidók ellen felhozott „jaj” figyelmeztetései elítélték a külsőségeket és a képmutatást. Jézus feddései és a külsőségek elleni felszólalásai ma is ugyanolyan erővel bírnak, mint az írástudók és farizeusok idejében, és azokra alkalmazandók, akikben csak a kegyesség látszata van meg, miközben megtagadják annak erejét. A végtelen szentség Istene nem fogadhat el csupán látszólagos lelki szolgálatot, imádatot. Aki Istent imádja, lélekben és igazságban kell imádnia Őt, különben haszontalan szolgálatot végez. A vallásos szertartásokat szívvel kell végezni, különben üres megvalósításokként utálatosak az Úr előtt. És bár Jézus megdorgálta a papokat és a törvény tanítóit képmutatásuk és formalizmusuk miatt, mégis mennyire engedékenyen és szelíden tanította a szegényeket, elnyomottakat, szenvedőket és elcsüggedt embereket. A papok, az elöljárók, az írástudók és a farizeusok lábbal tiporták az élő legelőket, és megszentségtelenítették az élet vizének forrásait. Hamis rendelkezéseikkel akadályozták a tisztán kijelentett igazságok megértését. Szívük megkeményítésével, büszkeségükkel és önzésükkel helytelenül képviselték Istent.  – Sabbath-School Worker, 1894. december 1.