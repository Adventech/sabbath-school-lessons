---
title:  További Tanulmányozásra
date:  09/08/2024
---

Ellen G. White: Jézus élete. Budapest, 1989, Advent Kiadó, „Hagyomány”, „A válaszfalak leomlanak” és „Az igazi jel” című fejezetei, 331-345. o.

„Urunk mai követői között is, csakúgy, mint régen, mennyire elterjedt ez az alattomos, leplezett bűn! Milyen gyakran beszennyezi Krisztusért végzett szolgálatunkat, egymással való közösségünket az önfelmagasztalás titkos vágya! Milyen tettre kész az önmagunkat kitüntető gondolat, az emberi elismerés utáni vágy! Az én szeretete, az Isten által kijelöltnél könnyebb út keresése vezet oda, hogy az isteni előírásokat emberi elméletekkel és hagyományokkal helyettesítjük. Krisztus figyelmeztető szavai a tanítványaihoz szólnak: »Vigyázzatok, őrizkedjetek a farizeusok kovászától« (Mk 8:15)!

Krisztus vallása maga az őszinteség. A Szentlélek ülteti el az indítékot, az Isten dicsőségéért való buzgalmat. Csakis Isten ereje képes száműzni az önzést és a képmutatást. Munkálkodásának jele a változás. Amikor az elfogadott hit lerombolja az önzést és a hiúságot, amikor általa Isten dicsőségét és nem a sajátunkat keressük, akkor tudhatjuk, hogy ez a jó út. »Atyám, dicsőítsd meg a Te nevedet« (Jn 12:28), ez volt Krisztus életének kulcsa, és ha követjük Őt, ez lesz a mi életünk kulcsa is. Azt parancsolja, hogy úgy járjunk, »amint Ő járt«, és »arról tudjuk meg, hogy megismertük Őt, ha az Ő parancsolatait megtartjuk« (1Jn 2:6, 3) (i. m. 345. o.).

**Beszélgessünk róla!**

`1) Mit tehetünk keresztényként azért, hogy tiszta maradjon a szívünk?`

`2) A környékünkön kiket tekintenek „tisztátalan” embereknek? Mit tehetünk azért, hogy közelebb vonzzuk őket az evangéliumhoz?`

`3) Gondolkozzunk azon az osztályban: mit tehetnénk együtt azért, hogy be tudjuk mutatni az evangéliumot a szomszédainknak?`

`4) Olvassuk el Mk 8:1-10 szakaszát a négyezer ember megvendégeléséről! Vajon másképp magyarázzuk, ha tudjuk, hogy valószínűleg pogányok voltak? És miért nem lenne szabad ennek változtatni az értelmezésen?`

`5) Hogyan védekezhetünk az önfelmagasztalás vágya ellen, ami benne van minden bűnös emberben, mindannyiunkban?`

---

#### Ellen G. White idézetek

Jézus élete, „Az igaz jel” című fejezet (404–409. o.)