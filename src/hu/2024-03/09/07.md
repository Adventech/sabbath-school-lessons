---
title:  További Tanulmányozásra
date:  30/08/2024
---

Ellen G. White: Jézus élete. Budapest, 1989, Advent Kiadó, „A pusztulásra ítélt nép”, „A templom ismételt megtisztítása” és a „Küzdelem” c. fejezetek, 488-513. o.

„Krisztus megátkozta a fát, melyet saját hatalmával teremtett – álljon ez figyelmeztetésként minden egyház és minden keresztény előtt. Senki sem éli Isten törvényét, ha nem szolgál másoknak. Sokan nem élik Krisztus irgalmas, önzetlen életét. Egyesek, akik kiváló keresztényeknek hiszik magukat, nem értik, mit jelent Istent szolgálni. Úgy terveznek és tanulnak, ahogy nekik jólesik. Minden cselekedetükben önmagukat tartják szem előtt. Az idő csak annyiban értékes számukra, amennyiben önmaguknak gyűjthetnek. Az élet minden dolgában ezt a célt követik. Nem másoknak, hanem maguknak szolgálnak. Isten úgy teremtette őket, hogy olyan világban éljenek, ahol önzetlen szolgálatot kell teljesíteni. Úgy tervezte, hogy embertársaiknak minden lehetséges módon segítsenek. Az ÉN azonban olyan óriási, hogy minden mást eltakar. Ezért nincsenek kapcsolatban az emberiséggel. Akik ily módon élnek, hasonlóak a fügefához, mely nagyra tartotta magát, de gyümölcse nem volt. Megtartják az istentisztelet külsőségeit, de bűnbánat, hit nélkül. Azt vallják, hogy tisztelik Isten törvényét, de az engedelmesség hiányzik. Beszélnek, de nem cselekszenek. Krisztusnak a fügefára kimondott ítélete megmutatta, milyen gyűlöletes szemében ez a hiábavaló kérkedés. Kijelentette, hogy az őszinte bűnös kevésbé bűnös, mint aki állítása szerint Istent szolgálja, de nem terem gyümölcsöt dicsőségére” (i. m. 491-492. o.).

**Beszélgessünk róla!**

`1) Gondoljuk át, mi volt a jelentősége annak, hogy Krisztus megtisztította a templomot! Hogyan alkalmazható ez az elv ma a gyülekezetre? Nálunk hogyan menne végbe egy ilyen „takarítás”?`

`2) Végig azt találjuk az evangéliumokban, hogy Jézus újra meg újra utal az Írásokra, amelyeknek be kell teljesedni. Mennyire szükséges tehát a Szentírás a hitélethez? Miért álljunk határozottan ellen mindennek, ami a Szentírás tekintélyét próbálja aláásni, például, hogy a Szentírásban csupán emberek gondolatait találjuk Istenről, arról, hogy ki Ő és hogyan munkálkodik?   `

`3) Hol a helyes határvonal az állam és az egyház között? Hogyan mutat irányt ebben a vitában Jézus tanítása Mk 12:13-17 szakaszában?`

`4) Keressünk a feltámadásról szóló igeverseket! Miért fontos hitünk szempontjából ez a tantétel, főként a holtak állapota tekintetében?`

---

#### Ellen G. White idézetek

Jézus élete, „Küzdelem” című fejezet (601–609. o.)