---
title: Történet
date: 30/08/2024
---

#### EGY ÁLOM VÁLTOZÁST HOZ APA ÉLETÉBE – 6. RÉSZ

_Andrew McChesney_

Anush már évek óta imádkozott apja megtéréséért. Miután visszaengedte őket a gyülekezetbe, még buzgóbban kezdett érte imádkozni. „Mennyei Atyám, nem én akarok ennek a történetnek a középpontja lenni! – könyörgött. – Szólj apámhoz álmok, látomások vagy barátok által! Arra vágyom, hogy üdvözüljön! Ez kettőtökre tartozik!”

Nem sokkal később az apának volt egy álma. Tűz szállt alá az égből a város mellett. Egyesek sikoltozva menekültek, mások pedig nyugodtan énekeltek. Az apa megdöbbent. Elmondta az álmát Anushnak és az édesanyjának. „Apa, a tűz a Szentlélek tüze – mondta Anush. – Ez az, ami a végső tűztől megóv bennünket. Ha megkapod a Szentlélek tüzét, nem fogsz félni az utolsó tűztől sem a világ végén.”

Valami megvilágosodott benne. Megértette, hogy az álombéli rémült emberekben nem volt ott a Szentlélek, ezért féltek az ítélet tüzétől, míg a nyugodt emberek egyáltalán nem féltek, mert ők megkapták a Szentlélek tüzét.

„Meg kell keresztelkednem!” – jelentette ki az apa. Ez furcsán hangzott az ő szájából, hiszen Örményországban szinte mindenki kereszténynek vallja magát, meg is keresztelnek mindenkit még újszülöttként. Nem tudta, mit is kellene tennie. Ezért még buzgóbban kutatta az Írásokat. Majd egy barátja megkérdezte tőle: „Mire való ez? Ha Jézus ma eljönne, dicsekedhetnél azzal, hogy mennyit olvasod a Bibliát? Elég lenne ez?” Ezek a kérdések elgondolkodtatták az apát. Kiöntötte szívét Isten előtt. „Ha Jézus holnap eljönne, mit mondanék neki?” Attól a naptól kezdve minden szombaton ott volt a gyülekezetben.