---
title:  Tanítói melléklet
date: 30/08/2024
---

#### Áttekintés

Kulcsszöveg: Mk 11:15; 12:7

Alapige:  Márk 11–12

Bevezetés: Márk evangéliuma a legrövidebb a Jézus szolgálatáról szóló négy evangéliumi elbeszélés közül. A 9. fejezettel bezárólag a szerző Jézus szolgálatának azt a részét tárgyalja, ami hazai terepen, Galilea vidékén zajlott. A 10. fejezettől kezdődően azonban a cselekmény áthelyeződik Júdeába, konkrétabban Jeruzsálembe. A beszámoló nemcsak Krisztus szolgálati helyszínének változásáról tudósít, hanem bemutatja az olvasóknak a Megváltó munkálkodásának és földi életének utolsó szakaszát is.

A tanulmány témái: E heti tanulmányunk néhány jelentős jeruzsálemi eseményt idéz fel Jézus életéből, a templommal kapcsolatosan:

1.  Krisztus szenvedésének, majd közeli halálának bejelentése.

2.  Jézus útja Jeruzsálem felé. A 11. fejezet leírja Jézus emlékezetes bevonulását a városba.

3.  Jézus tevékenysége Jeruzsálemben és a templomban. Ez volt a helyszíne Márk 11-12. fejezetében feljegyzett több beszélgetésnek.

#### Kommentár

A passió bejelentése

Márk 8. fejezetétől kezdődően Jézus nyíltan beszél a kereszten történő, közelgő szenvedéséről. „És kezdte őket tanítani, hogy az Emberfiának sokat kell szenvednie és megvettetnie a vénektől, a főpapoktól és írástudóktól, és meg kell öletnie, de harmadnapra feltámad” (Mk 8:31). A következő fejezetben halálának jövőbeni jeleneteiről szól: „Az Emberfia az emberek kezébe adatik, és megölik, de miután megölték, harmadnapra feltámad” (Mk 9:31). Jézus tudja, hogy jeruzsálemi útja a szenvedés és halál útja lesz. Eltökélten indult mégis el, mivel a küldetése volt az emberiség megváltásáért meghalni a kereszten.

Sajnos a tanítványok nem értették, hogy Mesterük szavai a próféciák közvetlen beteljesedését jelentik. Úgy gondolták, hogy földi királyságot fog alapítani még az ő életükben. Ezért arról tárgyaltak maguk között, hogy ki milyen pozíciót foglaljon el az új birodalomban. Lukács feljegyzi, milyen zavarodottság uralkodott a tanítványok között Jézus halálát követően, hiszen szertefoszlottak reményeik és törekvéseik. „Pedig mi azt reméltük, hogy ő fogja megváltani Izráelt, de hát már harmadik napja, hogy mindezek történtek” (Lk 24:21) – mondta egyikük. Jézus magányos volt, bár tömegek követték. Egyedül Ő értette tetteinek jelentőségét. Ézsaiás évszázadokkal korábban írt erről: „A borsajtót egyedül tapostam, a népek közül senki sem volt velem” (Ézs 63:3).

Jézus bevonul Jeruzsálembe

Jeruzsálem történelmi városa fanfárok nélkül fogadta a Messiást – már ami a nép vallási vezetőit és tanult embereit illeti. Jézus egy szamárcsikó hátán érkezett. Akik a külső megjelenés alapján ítéltek, nem ismerték fel benne a királyt. Egyesek – talán a tanítványok – lelkesen kiáltották az új ország közeledtét. „Az előtte menők és az őt követők így kiáltoztak: Hozsánna! Áldott, aki jön az Úr nevében! Áldott a mi atyánknak, Dávidnak eljövendő országa! Hozsánna a magasságban” (Mk 11:9-10)!

Márk beszámolójának következő szakasza, a 11. fejezet a templomra, a nép vallási szertartásainak központjára összpontosít, és különösen az ott folyó szolgálatokra. Jézus szempontjából addigra már kiüresedett mindaz, amiért eredetileg a templomot alapították. „Ezt a szolgálatot maga Krisztus rendelte el. Minden részlete Őt jelképezte, és tele volt élettel, lelki szépséggel. De az izraeliták éppen a lelki tartalmát hagyták elveszni ezeknek a ceremóniáknak, és csak a holt formákhoz ragaszkodtak. Az áldozatokban és a szertartásokban bíztak, ahelyett, hogy Krisztusra alapoztak volna, akire mindezek mutattak. A lelki üresség pótlására a papok és a rabbik egyre szaporították a maguk szabta követelményeket, s minél merevebben ragaszkodtak a formákhoz, annál kevésbé jutott kifejezésre Isten szeretete. A ceremóniák sokaságával mérték szentségüket, s közben szívük telve volt gőggel és képmutatással” (Ellen G. White: Jézus élete. Budapest, 1989, Advent Kiadó, 21. o.).

Jézus és a templom

„Így vonult be Jézus a jeruzsálemi templomba, majd miután mindent megtekintett – mivelhogy az idő már későre járt –, kiment Betániába a tizenkettővel” (Mk 11:11). Másnap, amikor visszatért a templomba, haragját már nem türtőztette. „Amikor megérkeztek Jeruzsálembe, Jézus bement a templomba, és kezdte kiűzni azokat, akik a templomban árultak és vásároltak. A pénzváltók asztalait és a galambárusok székeit is feldöntötte” (Mk 11:15).

Majd a Szentírást idézve így feddte őket: „Nincsen-e megírva: az én házam imádság háza lesz minden nép számára? Ti pedig rablók barlangjává tetté­tek” (Mk 11:17). Jézust az zaklatta fel, hogy a templom területén gátlástalan kereskedelem folyt. „A kufárok elképesztő árakat kértek az állatokért, a hasznot megosztották a papokkal és vezetőkkel, akik így a nép rovására gazdagodtak meg. A híveket arra tanították, hogy ha nem hoznak áldozatot, Isten áldása nem nyugszik meg gyermekeiken, földjeiken. Így biztosították az állatok magas árát. Ha már ilyen messziről ideutaztak, az emberek nem mentek haza anélkül, hogy ki ne fejezték volna hűségüket, hiszen ezért jöttek” (Ellen G. White: Jézus élete. Budapest, 1989, Advent Kiadó,122. o.).

„Ugyanakkor tudjuk, hogy „minden izraelita férfinak fél sékelt kellett fizetnie éves templomi adóként… A vita, ami akörül folyt, mit tettek a vallási vezetők a plusz pénzösszeggel, arra enged következtetni, hogy a pénzkezelés teljesen átláthatatlan volt” (David Instone-Brewer: „Temple and Priesthood” c. fejezet, The World of the New Testament: Cultural, Social and Historical Contexts. szerk. Joel B. Green, Lee Martin McDonald. Grand Rapids, MI, 2013, Baker Academic, 203-204. o.).

Mk 11:18 a papokra, a templomi szolgálatok vezetőire és az írástudókra irányítja az olvasó figyelmét, valamint arra, hogy azon tanakodtak, „hogyan veszíthetnék el” Jézust. Milyen szomorú látni, hogy éppen a vallási vezetők szőnek ilyen tervet! Amikor Jézus megfeddte őket, nekik inkább „helyre kellett volna igazítaniuk a templom udvarában tapasztalható visszaéléseket” (Ellen G. White: Jézus élete. Budapest, 1989, Advent Kiadó, 122. o.). Ám ahelyett, hogy alázattal figyeltek volna Jézus üzenetére, el akarták tüntetni a hírnököt. „Még a templomban szolgáló papok is szem elől tévesztették annak a szolgálatnak a jelentőségét, amelyet végeztek. Már nem tekintettek a jelképen túlra, a jelképezett dolgok felé. Az egész áldozati szertartást úgy végezték, mintha egy színdarab szereplői volnának. Így az Istentől származó rendelések az értelem eltompításának és a szív megkeményítésének eszközeivé váltak. Ezen az úton már nem tehetett Isten semmit sem az emberért. Meg kellett szüntetnie ezt az egész rendszert” (Ellen G. White: Jézus élete. Budapest, 1989, Advent Kiadó, 27. o.).

Másnap Jézus újra bement a templomba (Mk 11:27). A főpapok, az írástudók és a vének ismét vitába szálltak vele az uralmát illetően. Ezt kérdezték: „Milyen hatalommal cselekszed ezeket? Ki adott neked felhatalmazást arra, hogy ezeket cselekedd” (Mk 11:28)? Jézus egy másik kérdéssel válaszolt nekik, és elkerülte a közvetlen választ. Erre tulajdonképpen korábban már válaszolt, de Izrael vezetőinek hozzá való viszonyulása azóta sem változott semmit. Sőt, kérdésük szándékából ítélve Jézus tudta, hogy csak vitatkozni akarnak vele, nem pedig megbánni büszkeségüket és keményszívűségüket. Világos volt, hogy tanításain keresztül megéreztek valamit isteni természetéből/jelleméből: „Mester, tudjuk, hogy igaz vagy, és nem vagy tekintettel senkire, mert nem az emberek személyére nézel, hanem az igazsághoz ragaszkodva tanítod az Isten útját” (Mk 12:14).

Más esetekben nyílt rosszindulattal zúdítottak rá kérdéseket, ahogy ezt Mk 12:13 is mutatja: „Majd elküldtek hozzá néhányat a farizeusok és a Heródes-pártiak közül, hogy megfogják beszédben.” A vallási vezetők mindnyájan „azon voltak már, hogy elfogják” (Mk 12:12).

A szőlőművesek példázatában (Mk 12:1-11) Jézus leleplezi a vallási vezetők becstelen tervét, azt, hogy az életére törtek. Krisztus ezekkel a szavakkal erősítette meg, hogy ismeri álnok szívüket: „Megragadták, megölték, és kidobták a szőlőn kívülre” (Mk 12:8). Azon a háttéren, hogy tanulmányunk témája most a templom, a legfontosabb gondolatot a 9. versben találjuk. Itt Jézus elmagyarázza, mi fog történni Isten megváltási terve szerint: „Eljön, és elveszti a munkásokat, a szőlőt pedig másoknak adja” (Mk 12:9). Jézus halálával véget ért az egész templomi áldozati rendszer. Annak minden jelképe Jézusra mutatott előre. Azonban Izrael hűséges maradéka továbbviszi a küldetést. William L. Lane a következő szavakkal ecseteli Izrael szörnyű sorsát: „A példázat keretein belül a fiú elutasításának elkerülhetetlen következménye a döntő, katasztrófaszerű ítélet volt. Ez rámutat János és Jézus elutasításának különösen nagy jelentőségére, amely Mk 11:27–12:12-ben oly hangsúlyosan szerepel, hiszen itt Isten elutasításáról van szó. Jézus nem jelenti ki természetfeletti voltát, azt, hogy Ő Isten Fia, de egyértelműen utal rá, hogy a Szanhedrin elutasította Isten utolsó küldöttjét, és bekövetkezik a katasztrófa. A választott nép szent megbízatása átkerül Isten új Izraeléhez” (The Gospel According to Mark: The New International Commentary on the New Testament. Grand Rapids, MI, 1974, William B. Eerdmans Publishing Co., 2. köt. 419. o.).

#### GYAKORLATI ALKALMAZÁS

Milyen gyakorlati tanulságokat vonhatunk le abból a történetből, amikor Jézus megtisztította a templomot? Gondolkozzunk a következő kijelentésen! „A jeruzsálemi templom udvarait betöltötte a rengeteg szentségtelen üzérkedés, és ez nagyon jól jellemezte az érzéki gyönyörök, szentségtelen gondolatok jelenlététől beszennyezett szív templomát. Jézus azzal, hogy megtisztította a templomot a világi eladóktól és vásárlóktól, megmutatta küldetését: a szívet akarja megtisztítani a bűn szennyétől – a lelket megrontó földi kívánságoktól, önző vágyaktól, bűnös szokásoktól” (Ellen G. White: Jézus élete. Budapest, 1989, Advent Kiadó, 125. o.).

Mk 12:14-ben egy farizeus így szólította meg Jézust: „Mester, tudjuk, hogy igaz vagy, és nem vagy tekintettel senkire, mert nem az emberek személyére nézel, hanem az igazsághoz ragaszkodva tanítod az Isten útját.” Úgy látszik, a vallási vezetők felismerték, kicsoda Jézus és milyen tekintéllyel bírnak tanításai. Ám nem voltak hajlandók követni Őt, sem országának polgáraivá válni. Vajon hogyan lehetséges, hogy a vezetők felismerték Jézus tekintélyét, mégis elutasították Őt? Hogyan ismétlődik meg a mai időkben is az ilyen felismerés és elutasítás?

`Jegyzetek`