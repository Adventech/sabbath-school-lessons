---
title:  Tanítói melléklet
date: 20/09/2024
---

#### Áttekintés

Kulcsszöveg: Mk 15:26, 32, 43

Alapige:  Márk 15

Bevezetés: Márk 15 három kulcsjelenetet mutat be, amelyek Jézus kihallgatásával, keresztre feszítésével és feltámadásával kapcsolatosak. Ezek az események bepillantást engednek abba, hogy milyen is Isten országa. Először, Márk megvizsgálja, milyen szerepe volt a Szanhedrinnek Jézus elítélésében. Itt a papok és más zsidó vezetők ellenségesként jelennek meg. (Jézus korának történészei a „tanácsot” a Szanhedrinnel azonosították.) Ezután Márk bemutatja, milyen szerepet játszott Pontius Pilátus Jézus elítélésében és kihallgatásában. Végül elbeszéli Arimátiai József tetteit, aki abba a sírba helyezte Jézust, amit magának szánt.

A tanulmány témái: Ezen a héten három fő témára fogunk összpontosítani:

1.  A Szanhedrin és Jézus elítélése. Ebben a részben megvizsgáljuk, hogyan viszonyult a tanács és a főpap Jézushoz még a keresztre feszítés előtt;

2.  A római hatóság jóváhagyása Jézus elítélésének ügyében. Ebben a részben beszélünk Pontius Pilátus szerepéről Jézus kihallgatásában;

3.  Arimátiai József és Isten országa. Márk röviden érinti, mi volt Arimátiai József szerepe Jézus halála után.

#### Kommentár

Jézust elítéli a Szanhedrin, valamint a papok

Márk 14 ecseteli a papoknak és a nép egyéb vezetőinek az aktív szerepét Jézus elfogatásában (Mk 14:1). Amikor Júdás találkozott velük, „ők örömmel hallották ezt” (Mk 14:11). A papok, az írástudók és a vének lepaktáltak egymással, és kidolgozták a tervet, hogyan veszítsék el Jézust. Tervüket bizonyítja, hogy kardokkal és botokkal felfegyverzett bandát küldtek elfogására (Mk 14:43).

Krisztust ezután kihallgatásra vitték. Először a tanács elé hurcolták. „Jézust pedig elvezették a főpaphoz, ahova összegyűlt valamennyi főpap, vén és írástudó… A főpapok pedig és az egész nagytanács bizonyítékokat kerestek Jézus ellen, hogy halálra ítélhessék, de nem találtak” (Mk 14:53-55). Úgy tűnik, a főpap vezette a tanácsot és a bírósági tárgyalást (Mk 14:60-61). Sőt ő volt az, aki a tanács tagjai elé tárta Jézus elítélésének jogalapját. „Ő pedig hallgatott, és semmit sem felelt. Ismét megkérdezte a főpap, és azt mondta neki: Te vagy-e a Krisztus, az áldott Isten Fia? Én vagyok – mondta Jézus –, és meglátjátok majd az Emberfiát a Hatalmas jobbján ülni, amikor eljön az ég felhőiben. Ekkor a főpap megszaggatta ruháját, és azt mondta: Mi szükségünk van még tanúkra? Hallottátok az istenkáromlást. Mi a véleményetek? Azok pedig mindnyájan úgy ítélték meg, hogy méltó a halálra” (Mk 14:61-64). Tehát ebben a tanácsban, a nép legfőbb vallási vezetőinek testületében született meg Jézus halálos ítélete.

Később ugyanennek a tanácsnak a vezetői próbáltak valamiféle jogi megerősítést biztosítani az előre eldöntött ítéletnek. Ezért egyeztek meg egy újabb találkozón, hogy Pontius Pilátus elé viszik Jézust, így eszközölve ki a római hatóságtól is egy elmarasztaló ítéletet. „Kora reggel a főpapok a vénekkel, az írástudókkal és az egész tanáccsal határozatot hoztak, és Jézust megkötözve elvitték, és átadták Pilátusnak” (Mk 15:1).

A Szanhedrin volt a „legfelsőbb bírósági tanács… a judaizmusban, 71 taggal, jeruzsálemi székhellyel… kiemelkedő szerepet játszik az evangéliumok passió elbeszéléseiben, mint a Jézust elítélő testület, majd újra megjelenik Az apostolok cselekedeteiben bíróságként, amely vizsgálta és üldözte a növekvő keresztény egyházat” (Philip Wesley Comfort, Walter A. Elwell, szerk. Tyndale Bible Dictionary. Carol Stream, IL, 2001, Tyndale House Publishers, 1165. o.). Bár Júdea a római kormányzat fennhatósága alatt állt, a régió egyes ügyei a tanács hatáskörébe tartoztak. „A helytartók, mint Pontius Pilátus vagy Félix az adminisztratív ügyek intézését ráhagyták a zsidó törvényszékekre, tanácsokra” (Joel B. Green, Lee Martin McDonald: The World of the New Testament: Cultural, Social, and Historical Contexts. Grand Rapids, MI, 2013, Baker Academic, 270. o.). Amint fentebb már említettük, a Kr. u. 1. században a tanács papokból, farizeusokból, szadduceusokból, írástudókból és vénekből állt (Mk 15:1; ApCsel 23:1, 6). A papok, de különösen a főpap szerepe dominált a gyűléseken.

A papok ellenségesen viszonyultak Jézushoz, ami szembetűnő volt, főként a jeruzsálemi időszakban. Pilátus „tudta, hogy a főpapok irigységből adták a kezébe Jézust” (Mk 15:10). Gyűlöletük olyannyira nyilvánvaló volt, hogy a következő versben Márk le is írja, hogy kérték Pilátust: ítélje halálra Jézust. „A főpapok azonban felbujtották a sokaságot, hogy inkább Barabbást engedje szabadon nekik” (Mk 15:11).

Amikor Jézust keresztre feszítették, „csúfolódtak a főpapok is egymás között az írástudókkal együtt, és azt mondták: Másokat megmentett, de magát nem tudja megmenteni. A Krisztus, az Izráel királya, szálljon le most a keresztről, hogy lássuk és higgyünk” (Mk 15:31-32)! Ironikus módon akkor jelentették ki Jézusról, hogy Ő Krisztus, Izrael Királya, amikor a kereszten függött! Bár sokszor utaltak királyként rá ebben a fejezetben, Pilátus az, aki a legvilágosabban kinyilvánította ezt. Még Izrael népének vezetői is Messiásnak és Izrael Királyának nevezték, noha csak gúnyolódva. Nem tudták, hogy Jézus halálával nem lesz többé szükség a szolgálatukra, hiszen már nem kell áldozatokat bemutatni a földi szentélyben. „Jézus pedig hangos kiáltással kilehelte lelkét” (Mk 15:37), és a következő versben már ez áll: „a templom kárpitja felülről az aljáig kettéhasadt” (Mk 15:38).

A templom immár nyitva állt. Ettől fogva nem volt értelme az állatáldozatoknak, mert Isten Báránya megáldoztatott. Bárki, aki elfogadja áldozatát, az Ő országának tagjává válhat. Az ország határai kitolódtak, és a csatlakozásra szóló meghívás már minden nemzetnek szól.

Róma jóváhagyása a Jézus elleni perben

Júdea tartományához tartozott Jeruzsálem városa, ahol Jézus pere és keresztre feszítése zajlott. Évekkel korábban Nagy Heródes uralma alatt volt ez a rész, beleértve Galilea területét is. Ő palotát is építtetett ott. Jézus idejében Júdea területe a Róma Birodalom közvetlen fennhatósága és uralma alá tartozott. Római provinciának minősült, Róma által kinevezett helytartóval. Jézus életének ebben a szakaszában a római helytartó Pontius Pilátus volt.

A papok Pilátus elé vitték Jézust, hogy kieszközöljék a hivatalos halálbüntetést. Márk evangéliuma szerint Pilátus tetteit alapjában az irányította, hogy kiszolgálja a vérszomjas csőcseléket. Jézus perében Pilátus ingadozott a lelkiismerete és erkölcsi gyengesége között. Igyekezett volna szabadon engedni Jézust, mert semmit nem talált benne, ami alapján elítélhetné. Mk 15:12-15 felvázolja a dilemmáját. Miután kihallgatta Jézust, Pilátus nem talált egyetlen okot sem, ami miatt el kellett volna ítélnie, ezért megkérdezte a papokat: „Mit tegyek hát azzal, akit a zsidók királyának neveztek” (Mk 15:12)? Mk 15:14-ben a papok azt kiáltozták: „Feszítsd meg!” Pilátus erre megkérdezte: „De mi rosszat tett?” Végül Mk 15:15-ben bepillantást kaphatunk a római prefektus szívébe és tettének indítékába. „Pilátus eleget akart tenni a sokaságnak, és elbocsátotta nekik Barabbást, Jézust pedig megostoroztatta, és kezükbe adta, hogy megfeszítsék” (Mk 15:15).

Ironikus módon nem a zsidó vezetők, hanem éppen Pilátus az, aki többször is utal Isten országára, amikor Izrael Királyának nevezi Jézust. A Megváltó elhozta Isten országának lehetőségét a népének, de annak vezetői elutasították a meghívást. A világi kormányzó elismerte Jézust Királynak, és Ő ezt engedte. Pilátus szempontjából Jézus „a zsidók Királyaként” halt meg. János evangéliuma szerint „Pilátus pedig egy feliratot is készített, és feltette a keresztfára. Ez volt ráírva: A NÁZÁRETI JÉZUS, A ZSIDÓK KIRÁLYA” (Jn 19:19).

Tisztázzuk: Pilátus nem ismerte fel Isten országának lelki dimenzióját, amikor Jézust a zsidók Királyának nevezte. Egy ponton így szólt Jézushoz: „Nekem nem válaszolsz? Nem tudod, hogy nekem hatalmam van arra, hogy szabadon bocsássalak, és hatalmam van arra, hogy megfeszítselek” (Jn 19:10)? Jézus azonnal a helyes, kozmikus távlatba helyezte a dolgokat. „Jézus így válaszolt: Semmi hatalmad sem volna rajtam, ha felülről nem adatott volna neked. Nagyobb bűne van azért annak, aki a kezedbe adott engem” (Jn 19:11). Más szóval Jézus ezt mondta Pilátusnak: Én nemcsak a zsidók egyetlen Királya vagyok, hanem Király vagyok a föld minden hatalmassága és királysága felett, beleértve a tiédet is. Ezek az erőteljes szavak úgy beégtek Pilátus elméjébe, hogy „ettől fogva… igyekezett őt szabadon bocsátani” (Jn 19:12). Pilátusnak az Isten országával kapcsolatos felfogását azonban korlátozta az a nézete, hogy a császárnál nincs nagyobb uralkodó (lásd Jn 19:12, 15).

Ellen G. White megemlíti, miért is engedte Pilátus, hogy Jézust megfeszítsék. „Pilátus engedett a csőcselék követeléseinek. Ahelyett, hogy vállalta volna pozíciója elvesztésének a kockázatát, inkább átadta Jézust, hogy feszítsék keresztre. Elővigyázatossága ellenére azonban éppen az történt meg vele később, amitől rettegett. Megfosztották érdemeitől, magas hivatalától és a lelkiismeret-furdalástól gyötörten és büszkeségé­ben megsebzetten nem sokkal Krisztus keresztre feszítése után vége lett földi életének” (Ellen G. White: Jézus élete. Budapest, 1989, Advent Kiadó, 646. o.).

József és Isten országa

Miközben a legtöbb vallási vezető nem ismerte el Jézus, illetve országa tekintélyét, Pilátus elgondolását Jézus király-voltáról pedig korlátozta pogány világnézete, volt valaki, aki viszont hitt abban az országban, amit Jézus hirdetett, elfogadta azt: Arimátiai József, a Szanhedrin kiváló tagja. Márk evangéliuma elmondja, hogy „előállt arimátiai József, egy tiszteletben álló tanácstag, aki maga is várta az Isten országát, és bement bátran Pilátushoz, hogy elkérje Jézus testét” (Mk 15:43). Jézus kijelentése mély hatást gyakorolt az izraelita közösség e vezetőjének szívére. Jézus munkája kezdte megteremni első gyümölcseit. A fejezet ennek a zsidó vezetőnek a tetteivel zárul, aki megtalálta Jézust, életének és minden vagyonának Királyát. Arimátiai József magára vállalta a temetés minden felelősségét és költségét. Amikor a tanítványok többsége eltávolodott Jézustól, és az egész nemzet elutasította Isten országát, volt egy ember, Arimátiai József, aki felismerte, hogy „betelt az idő, elközelített az Isten országa” (Mk 1:15).

#### GYAKORLATI ALKALMAZÁS

Pilátus majdnem engedett a lelkiismeretének, hogy felmentse Jézust az ítélet és a keresztre feszítés alól. Ám a sokaság ezt kiáltotta: „Ha ezt szabadon bocsátod, nem vagy a császár barátja, mert aki magát királlyá teszi, ellene mond a császárnak” (Jn 19:12)! Kérdezzük meg a csoport tagjait: Milyen elvek és/vagy tényezők alakítják, motiválják a gondolatainkat és a döntéseinket?

`Jegyzetek`