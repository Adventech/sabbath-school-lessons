---
title:  Jézus Kihallgatása És Keresztre Feszítése
date:  14/09/2024
---

### E heti tanulmányunk
Zsoltárok 22:19; Dániel 9:24-27; Márk 15; Lukács 13:1; János 1:1-3; 20:24-29

> <p></p>
> `„Jézus kilenc órakor hangosan felkiáltott: »Elói, elói, lámá sabaktáni!«, amely azt jelenti: »Én Istenem, én Istenem, miért hagytál el engem«” (Mk 15:34, ÚRK)?`

Márk 15. fejezete Jézus szenvedéstörténetét közli. Beszámol kihallgatásáról, elítéléséről, arról, hogyan gúnyolták a katonák, miként feszítették keresztre, hogyan halt meg és temették el. Az itt ábrázolt események szigorú, letisztult részletességgel jelennek meg, valószínűleg azt akarta az író, hogy a tények magukért beszéljenek.

Az egész fejezetben jellemzően fontos szerepet kap az irónia. Emiatt hasznos egyértelműen meghatározni, hogy ez mit is jelent.

Az irónia három gyakori eleme 1) a jelentéstartalom két szintje, 2) a két szint tartalma ellenkező vagy egymással ellentétes és 3) aki nem látja az iróniát, nem ismeri fel, mi is történik valójában, nem tudja, hogy ő fogja elszenvedni a következményeket.

A héten vizsgálandó fejezet tele van fájdalmasan ironikus jelenetekkel, amelyek komoly igazságokra mutatnak rá Jézus halálával és annak jelentőségével kapcsolatban. Pilátus megkérdezte: „Te vagy a zsidók királya” (Mk 15:2, ÚRK)? A katonák a keresztre kitűzött táblán gúnyolódtak, a vallási vezetők így csúfolódtak: „Másokat megmentett, de magát nem tudja megmenteni” (Mk 15:31, ÚRK), aztán pedig váratlanul megjelent Arimátiai József.

---

#### Ellen G. White idézetek

Amint nappal lett, a Szanhedrin tagjai ismét összegyűltek, és Jézust megint behozták a tanácsterembe. Jézus Isten Fiának jelentette ki magát, és a főtanács tagjai Jézusnak ezeket a szavait egy ellene felhozott vádba magyarázták bele. Nem tudták azonban ennek a vádnak az alapján azonnal elítélni, mert a főtanács tagjai közül sokan nem voltak jelen az éjszakai ülésen, és így nem hallották Jézus szavait. Azt is tudták, hogy a római törvényszék semmi olyat nem találna ebben, ami azt bizonyítaná, hogy Jézus méltó a halálra. Ha azonban Jézus saját szájából hallhatná meg mindenki újra azokat a szavakat, akkor elérhetnék a céljukat. Abba a kijelentésébe, hogy Ő a Messiás, belemagyarázhatnának egy lázadó politikai igényt.

Ha te vagy Krisztus – mondták –, mondd meg nekünk (Lk 22:67). Krisztus azonban csendben maradt. Továbbra is kérdésekkel ostromolták. Végül Jézus komor hangon ezt válaszolta nekik: „Ha mondom nektek, nem hiszitek; de ha kérdezlek is, nem feleltek nekem, sem el nem bocsátotok.” (Lk 22:67–68) Azért azonban, hogy ne lehessen mentségük, még ezt a komoly figyelmeztetést fűzte szavaihoz: „Mostantól fogva ül az embernek Fia az Isten hatalmának jobbja felől.” (Lk 22:69) – Jézus élete, 714. o.

A papok és a főemberek megfeledkeztek hivataluk méltóságáról, és jogtalanul jártak el Isten Fiával szemben. Ezt az eljárásukat aljas kifejezésekkel tűzdelt beszédmód útján tárták a nyilvánosság elé. Alacsony származása miatt kigúnyolták. Kijelentették, hogy az az igénye, amelynek alapján önmagát Messiásnak hirdette ki, kiérdemelte a legmegszégyenítőbb halált. A legzüllöttebb csőcselék részesítette a leggyalázatosabb bánásmódban az Üdvözítőt. Egy ruhadarabot dobtak a fejére, és ellenségei így verték arcul. Azután megkérdezték tőle: „Prófétáld meg nekünk, Krisztus, kicsoda az, aki üt téged.” (Mt 26:68) Mikor a ruhadarabot levették a fejéről, akkor egy gonosztevő az arcába köpött.

Isten angyalai hűségesen feljegyeztek minden sértő tekintetet, szót és cselekedetet, amit szeretett Urukkal szemben elkövettek. Egy napon azonban mindazok a gonosz emberek, akik kigúnyolták, és beleköptek Krisztus nyugodt, sápadt arcába, majd a saját dicsőségében látják meg Őt, amint ragyogóan fénylik a szemük előtt, mint a nap. – Jézus élete, 715. o.

Mint az emberiség Megváltójára és kezesére ráhelyezték Krisztusra az emberek bűneit. A törvényszegő bűnösök közé sorolták, hogy megválthassa őket a törvény átkától. Ádám minden korszakban élő leszármazottainak bűne ránehezedett lelkére. Isten haragja és a bűntől való viszolygás rettenetes megnyilvánulása rémülettel töltötte el Isten Fiának szívét. Amikor ebben az órában Isten elfordította tőle tekintetét, ez a legrettenetesebb gyötrelmet jelentette számára, és olyan szomorúság járta át a belsőjét, amelyet ember sohasem képes teljesen átérezni. – A megváltás története, 225. o.