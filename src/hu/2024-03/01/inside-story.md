---
title: Történet
date: 05/07/2024
---

#### AZ ELKÉPEDT SÁMÁN – 1. RÉSZ

_Andrew McChesney_

Az apa sámánként a legfontosabb személy volt a nepáli kisvárosban. Mindenki az ő segítségét kérte. Hitte, hogy szertartásainak nagy hatalma van a szellemvilágban, ezért értetlenül állt az előtt, hogy nem tudott segíteni azon, akit a legjobban szeretett – a feleségén. Őt nem tudta meggyógyítani, még a betegségét sem volt képes diagnosztizálni. Feláldozott egy csirkét, de a felesége fájdalma megmaradt. Pénzt adott egy másik sámánnak, az asszony mégis tovább fogyott, orvoshoz is elvitte, mégis egyre gyengébb lett. Felnőtt lányuk, Divya hazatért, hogy segítsen az anyjának. Egy nap a férfi egy emeleti szobában találta a feleségét és a lányukat. A padlón térdeltek és beszélgettek valakivel, akit ő nem látott. Az apa megdöbbent. Azon tűnődött, hogy vajon a lánya titokban szintén sámán lett-e, mint ő. Később megkérdezte, hogy mit csináltak.

„Az én Istenemhez imádkoztunk, hogy gyógyítsa meg Anyát” – mondta Divya.

„Melyik Istenhez?” – kérdezte az apa, aki sok istent imádott.

„Az én Istenemhez, Jézushoz – mondta. – Már nem követem a családi vallást, új Istenre találtam Jézusban.” Elmagyarázta, hogy az ő Istene teremtette az eget és a földet. „Ha imádkozom, Ő meghallgat, meggyógyítja Anyát” – mondta. Az apja nem hitt neki. Nem értette, hogyan lehetne ez az Isten hatalmasabb, mint a család bármelyik másik istene. Amikor Divyának haza kellett térnie egy másik városba, kérte, hogy magával vihesse az édesanyját. Hat hónappal később találkozott a férfi újra a feleségével, és meglepődve látta, hogy egészséges. Tele volt kérdésekkel.

„Mitől gyógyult meg Anya? – kérdezte. – Milyen gyógyszert adtál neki?” Divya azt válaszolta, hogy csak imádkozott Istenhez. „Isten meghallgatta a kérésemet” – mondta. – Most jól van, boldog, és jár velem a gyülekezetbe.” Az apa ezt nem hitte el. Nevetett. Soha nem hallott még ilyen Istenről, aki állatáldozat vagy más szertartás nélkül gyógyít.