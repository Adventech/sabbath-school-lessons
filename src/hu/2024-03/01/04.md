---
title:  A Hírnök
date:  02/07/2024
---

`Olvassuk el Mk 1:1-8 szakaszát! Kik szerepelnek ezekben az igeversekben, mit mondanak, mit tesznek?`

E verseknek három fő szereplője van: Jézus Krisztus, akire Mk 1:1 utal, az Atya Isten (Mk 1:2 szerint) és Keresztelő János, a hírnök és prédikátor, akiről szól e szakasz utolsó része. Mk 1:2-3 tartalmaz egy ószövetségi idézetet, amivel Márk bemutatja, merre fog alakulni a történet. Az idézeteket három szakaszból vette: 2Móz 23:20, Ézs 40:3 és Mal 3:1.

`Olvassuk el 2Móz 23:20, Ézs 40:3 és Mal 3:1 verseit! Mi a közös ebben a három igében?`

2Móz 23:20 egy angyalra utal, akit Isten küld Izrael előtt, hogy bevezesse a népet Kánaánba. Ézs 40:3 arról szól, hogy Isten megjelenik a pusztában, a neki készített úton. Mal 3:1 egy hírnökről tudósít, aki az Úr előtt megy, készíti az útját. Mindhárom szakasz egy útról beszél.

Az ézsaiási szöveg több ponton kapcsolódik Keresztelő János szolgálatához, és az Úr útjára irányítja a figyelmet. Márk evangéliumában a gyors ütemben haladó elbeszélés erősíti az utazás érzését. Jézus azon az úton halad, ami a kereszthez, értünk vállalt áldozati halálához vezet.

Azonban sok mindennek kell történnie, mielőtt a kereszthez ér. Az út még csak most kezdődik, Márk pedig mindent elmond róla.

Az Ószövetségből vett idézettel összhangban Mk 1:2-3 arról beszél, hogy Keresztelő János bűnbánatra, megtérésre, a bűntől való elfordulásra és Istenhez való visszatérésre szólított (Mk 1:4). Úgy öltözött, mint Illés próféta (vö. 2Kir 1:8), és Mk 1:7-8 szerint arról a Személyről szól, aki utána jön, de hatalmasabb nála. Az eljövendőnek még a saruja szíját sem méltó megoldani, ez a kijelentése mutatja, hogy milyen magasztos képe volt Jézusról.

---

#### Ellen G. White idézetek

A menny megszánta az emberiséget, ezért az Atya, a Fiú és a Szentlélek lefektette a megváltási tervet. A terv sikeres véghezvitele érdekében született meg a határozat, hogy Isten egyszülött Fia, Krisztus önmagát áldozza a bűnökért. Ó, micsoda mélységes szeretet! Isten azért döntött így, hogy az ember ne állíthassa: tehetett volna többet is az Úr. Krisztussal együtt Isten odaadta a menny összes kincsét, hogy az ember megváltásának terve semmiben sem szenvedjen hiányt. Ez olyan kimondhatatlan szeretetről tanúskodik, amelynek a csodálata hálával tölti el az emberi lelket. Ó, micsoda semmihez sem fogható szeretet! E szeretetet csodálva tisztul meg a lélek az önzéstől, a tanítvány megtagadja önmagát, felveszi a keresztjét, és követi a Megváltót. – Counsels on Health, 222. o.

De Isten oly jelet ígért [Jánosnak], melyből felismerheti Isten Bárányát. Ez a jel pedig az volt, hogy a mennyei galamb megnyugodott Jézuson, és a menny dicsősége beragyogta Őt. János kinyújtotta a kezét, Jézusra mutatott, és fennhangon kiáltotta: „Íme, Istennek Báránya, aki elveszi a világ bűneit.”

János kijelentette tanítványainak, hogy Jézus a megígért Messiás, a világ Üdvözítője. Midőn János munkája bevégződött, kioktatta tanítványait, hogy Jézusra tekintsenek, s mint az isteni nagy Mestert, úgy kövessék. János élete a gond és önmegtagadás élete volt. Ő hirdette Krisztus első eljövetelét, de nem adatott meg neki, hogy csodáinak szemtanúja legyen, s hogy az általa megnyilvánult hatalomnak örvendhessen. János tudta, hogy neki meg kell halni, midőn Jézus mint tanító fellép. Szavát ritkán hallották másutt, mint a pusztában. Visszavonult életet élt. Nem csüngött apja családján, hogy társaságuknak örvendjen, hanem elhagyta őket, hogy annál teljesebben élhessen hivatásának. – Tapasztalatok és látomások, 153–154. o.

Népünk kötelessége a Szentlélek irányítása alatt készíteni az Úrnak útját és hirdetni a tiszta evangéliumot. Az élő vízfolyam medre mélyülni és szélesedni fog. Emberek minden területről, közelről és távolról, a szántóföldekről vagy kereskedői tevékenységeiktől – melyekkel szinte teljesen lefoglalják az elméjüket – elhívást kapnak, hogy olyan személyekhez társuljanak, akik már szereztek tapasztalatot, és értik az igazságot, s így készülnek fel a szolgálatra. Isten csodálatos beavatkozásainak eredményeképpen a nehézségek hegyei mozdíttatnak ki a helyükből, és a tengerbe vettetnek. […]

Amint válaszolnak a hívásra, a föld lakói számára oly fontos üzenet meghallgatásra és megértésre talál. Az emberek megismerik az igazságot, és a mű egyre jobban halad előre. A Gondviselés fontos eseményei is felismerhetővé válnak mind az ítéletekben, mind pedig az áldásokban, és az igazság végső győzelemhez vezet. – 230. levél, 1906. július 5.