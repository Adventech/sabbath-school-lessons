---
title:  A Misszionárius, Aki Kudarcot Vallott
date:  30/06/2024
---

`Olvassuk el ApCsel 12:12 versét! Hogyan mutatja be ez a könyv Márkot?`

János Márk, Márk evangéliumának legvalószínűbb szerzője bizonyára még fiatal volt, amikor az Az apostolok cselekedetei 12. fejezetének eseményei játszódtak, körülbelül a Kr. u. 40-es évek közepén. A 12. vers szerint egy Mária nevű asszony fia. Mária az egyház tehetős támogatója volt, otthonában tartotta Az apostolok cselekedetei 12. fejezete által híressé lett imaórát. Péter börtönből való szabadulása és az azt követő események, majd Heródes halála tele van Péter és a király közti feltűnő – sőt, időnként humoros – különbségekkel. János Márknak nem igazán van szerepe ebben a történetben, de ezen a ponton történő bemutatása előkészíti későbbi kapcsolódását Barnabáshoz és Pálhoz.

`Olvassuk el ApCsel 13:1-5, 13 verseit! János Márk hogyan szegődött Pál és Barnabás mellé, és mi lett ennek a következménye?`

Az apostolok cselekedetei 13. fejezete Pál és Barnabás első misszióútjáról ír, amely Kr. u. 46-ban kezdődött. János Márkot csak az 5. vers említi, csupán segítői vagy szolgai szerepben, azután nem találunk utalást rá egészen a 13. versig, ott egy rövid megjegyzés említi, hogy visszatért Jeruzsálembe.

Távozására nincs indoklás, és érzései, érzelmei leírása híján csak elképzelni lehet, mi indíthatta arra, hogy visszavonuljon a kétségtelenül rengeteg veszéllyel és kihívással járó missziómunkától. Ellen G. White ezt írja: „Márkot elfogta a félelem és a csüggedés. Egyelőre megingott ama szándékában, hogy feltétel nélkül az Úr munkájának szentelje életét. A nehézségekhez nem volt hozzászokva, az utazás veszélyei és nélkülözései teljesen letörték” (Az apostolok története. Budapest, 2001, Advent Kiadó, 113. o.).  Röviden: túl nehéznek bizonyult számára a helyzet, ki akart lépni.

`Ki ne tudná közülünk, milyen érzés visszariadni valamitől, vagy teljes kudarcot vallani valamiben, különösen lelki dolgokban, keresztényi életünk egyes területein? Mit tanultunk hasonló tapasztalatainkból?`

---

#### Ellen G. White idézetek

Márknak a veszélyek előli szökését Pál igen kedvezőtlenül, sőt, szigorúan ítélte meg. Barnabás azonban hajlandóbb volt Márk viselkedését tapasztalatlanságával magyarázni. Szívből óhajtotta, hogy Márk ne tegye le a prédikátori tisztséget, mert látott benne képességeket; tudta, hogy Krisztusnak használható és alkalmas szolgájává fog válni. Barnabásnak Márk érdekében követett kíméletes bánásmódja később busás jutalmat aratott, mert ez a fiatalember végül maradéktalanul az Úrnak és az evangélium hirdetésének szentelte életét – még a legnehezebb területeken is. Isten áldásával, Barnabás bölcs vezetése mellett értékes munkássá fejlődött. – Az apostolok története, 170. o.

Isten mindenkinek munkát adott az országának építésében. Akik Krisztus nevét valljuk, legyünk mindahányan buzgó, önzetlen munkások, álljunk készen az igazság elveinek megvédésére. Minden lélek vegyen részt Isten ügyének fejlesztésében. Bármi legyen is a foglalkozásunk, a keresztények feladata közismertté tenni Krisztust a világban. Váljunk lélekmentővé. Az legyen a fő célunk, hogy embereket nyerjünk meg Krisztus számára.

Isten a gyülekezetére bízta világosságának terjesztését és szeretetüzenetének hordozását. Nem kárhoztatás, nem elítélés a feladatunk, hanem Krisztushoz vonni az embereket. Kérleljük őket, hogy béküljenek meg Istennel. Bátorítsuk, vonzzuk a lelkeket, így nyerjük meg őket az Üdvözítőnek. Ha ez nem szívügyünk, ha visszatartjuk Istentől szívünk és életünk szolgálatát, akkor tekintélyt, pénzt, időt és igyekezetet lopunk el tőle. Ha elmulasztjuk, hogy embertársaink javára legyünk, dicsőségétől fosztjuk meg Istent, ami, ha lelkek térnének meg, hozzá áramlana. […]

Akik Istenért kívánnak dolgozni, kezdjék el odahaza, a családjukban, szomszédaik, barátaik körében. Itt kecsegtető hittérítő területre bukkannak. Az otthoni lélekmentés a vizsgájuk, mely kimutatja képességüket vagy alkalmatlanságukat a messzi területen való szolgálatra. – Bizonyságtételek, 6. köt., 427–428. o.

Krisztusnak, a megfeszítettnek kellene gondolkodásunk homlokterében tartózkodnia, ennek kellene feléleszteni lelkünkben a legmélyebb érzelmeket. Krisztus valódi követői nagyra becsülik a csodálatos megváltást, melyet Ő vívott ki számukra; s bárhová vezeti is őket, követni fogják. Bármilyen terhet hárít is rájuk, előjognak tartják, ha hordozhatják. Csakis a kereszt által tudjuk felbecsülni az emberek üdvösségének értékét. Olyan becsesek az emberek, akikért Krisztus az életét adta, hogy az Úr nem tartotta túlzottnak az ember megváltásáért a végtelen árat. Átengedte Fiát, hogy meghaljon üdvösségünkért. […]

Milyen felelősségteljes helyzet is ez, hogy a világ Megváltójával egyesüljünk, menteni az embereket! Ez a tevékenység lemondást, áldozathozatalt, nagylelkűséget, kitartást, bátorságot és hitet követel. – Bizonyságtételek, 2. köt., 634–635. o.