---
title: Történet
date: 02/08/2024
---

#### VÁRATLAN VÁLTOZÁS – 2. RÉSZ

_Andrew McChesney_

Egyetemi évei alatt Anush gyakran hallotta, hogy „Ha meglesz a diplomád, munkát adunk neked.” Örményországban sokszor az apák segítenek munkát találni felnőtt gyerekeiknek. Időnként meg is vesztegetik a cégek vezetőit, hogy az ő gyerekeiket alkalmazzák. Anush apja azonban nem fizetett le senkit. A lány munka nélkül maradt abban a városban, ahol éltek. Hallott azonban egy észak-amerikai központú, felekezetközi missziós szervezetről, amely tolmácsot keresett. Anush megkérdezte az apját, hogy jelentkezhet-e az állásra, és az apa – mivel „Amerika” nagyon jól csengett a fülének –, igent mondott, bár a lánynak el kellett költöznie egy közeli városba. Anush boldog volt, hogy nap mint nap Jézusról beszélhet az embereknek, és még egy kevés fizetést is kap érte! Közben nőtt szívében a vágy, hogy maga is misszionárius legyen.

Miután a munkája megszűnt, hazaköltözött. Úgy érezte, hogy mint egykor Mózes kérte a fáraót, neki is kitartóan kell kérnie az apját, hogy engedje el misszionáriusnak. Az apja mérgében ezt kiabálta: „Nem járnál inkább a helyi gyülekezetbe, keresztelkednél meg, és felejtenéd el végre ezt a külföldi misszionárius dolgot?!” Anush meglepődött ezen, és eldöntötte, hogy akkor el fog járni a gyülekezetbe. Mivel mindenki ismerte a történetét, a lelkész csodálkozva nézett rá: „És mit szól az édesapád?” „Jóváhagyta a döntésemet” – felelte Anush.

Az apa nem is akadályozta meg a keresztséget, Anush pedig boldog volt.