---
title:  Tanítói melléklet
date: 02/08/2024
---

#### Áttekintés

Kulcsszöveg: Mk 5:6-9, 22-34

Alapige:  Márk 5

Bevezetés: Márk 5-6. fejezete hasonló témákkal foglalkozik, mint az 1. fejezet. Olvashatunk Jézus csodáiról, amint kiűz démonokat, meggyógyít embereket és hirdeti az evangéliumot. Tanulmányunkban válogatott eseményeket fogunk áttekinteni e két fejezetből, amelyek lefedik ezeket a témákat.

A lecke témái: Az e heti tanulmány Jézus két csodáját vizsgálja. Az első beszámoló egy pogány férfi története, akit megszállt egy tisztátalan lélek. A másik elbeszélés egy „tisztátalan” asszony története, aki a zsidó közösség tagja volt.

1.  Jézus és „a Légió”. Márk beszámol arról, hogy Jézus a gadarénusok földjére utazott, amely pogány közösség volt. Miután kiszálltak a hajóból, „a sírok közül elébe jött egy tisztátalan lélektől megszállott ember” (Mk 5:2). A találkozást követően Jézus meggyógyította a férfit.

2.  Jézus meggyógyít egy kislányt meg egy asszonyt. Amikor Jézus hazatért saját közösségébe, a zsinagóga feje, Jairus sietett elé, „és így esedezett: Az én leánykám halálán van, jöjj, tedd rá a kezedet, hogy meggyógyuljon és éljen” (Mk 5:23)! Jézus meggyógyította a lányt, de előbb még egy asszony is meggyógyult, aki azelőtt vérfolyás miatt szenvedett.

#### Kommentár

Jézus és „a Légió”

Márk gyakran fűz beszámolójához földrajzi részleteket is, hogy rávilágítson: Jézus a szülővárosától távoli helyeken is szolgált. Ez egyértelműen arról a szándékáról árulkodott, hogy a saját területükön akarta elérni a pogányokat. Például Mk 4:35-ben ezt mondja tanítványainak: „Menjünk át a túlsó partra!” Mk 5:1-ben pedig egy újabb utalást kapunk: „Majd megérkeztek a tenger túlsó partjára, a gadaraiak földjére.”

A gadarénusok városa (Gadara) a Tízvároshoz tartozott (Mk 5:20). A város mellett „legelt egy nagy disznónyáj a hegyoldalon” (Mk 5:11), ami arra enged következtetni, hogy ez pogány terület volt. „Ez az eset jelzi azoknak a szándékos utazásoknak a kezdetét, amelyeket Jézus pogány területekre tett. Első találkozása a zsidók területén kívüli pogányokkal a Galileai-tengertől keletre, Gadara területén történt… A gadarai megszállott története kiemeli Jézus hatalmát, megnyitja a pogányok felé végzendő missziót, továbbá előre jelzi a pogány területen végzendő, jövőbeli szolgálatát. Ez előkészítő küldetés volt, kikövezte az utat a régióba való visszatérésre, ami az elbeszélésben később következik (Mk 7:31-37)” (Kelly R. Iverson: Gentiles in the Gospel of Mark. London, 2007, T&T Clark, 20. o.).

Márk 4. fejezetének utolsó része és az 5. fejezet az átmenetet mutatja be, amikor Jézus zsidó környezetből pogány területre tette át a szolgálatát. Van egy közös elem, amivel a Messiás mindkét helyen találkozott: a démoni erők. Márk szerint Jézus a zsidók között kezdte el a szolgálatát. Első csodája egy zsinagógában történt (zsidó környezetben), amikor egy tisztátalan lélektől megszállott férfi így kiáltott fel: „Mi közünk hozzád, názáreti Jézus? Azért jöttél, hogy elpusztíts minket? Tudom, ki vagy: az Isten Szentje” (Mk 1:24). Amikor pogány területeken is megkezdte szolgálatát, hasonló jelenetet látunk. „Amint kiszállt a hajóból, a sírok közül elébe jött egy tisztátalan lélektől megszállott ember” (Mk 5:2). Az írástudók zsinagógájában és a pogányok között is voltak tisztátalan lelkektől megszállt emberek, akiknek gyógyulásra volt szükségük. Mindkét esetben démonok tartották uralmuk alatt foglyaikat. Jézus azért jött, hogy helyreállítsa és országába hívja őket.

Mk 5:7-9 feljegyzi a Jézus és a démon(ok) között zajlott beszélgetést, ami hasonló mintát követ, mint Mk 1:23-25 szakaszában. „…majd hangosan így kiáltott: »Mi közöm hozzád, Jézus, a magasságos Isten Fia? Az Istenre kérlek, ne kínozz engem«” (Mk 5:7)! Érdekes módon a démonok felismerték, hogy kicsoda Jézus. Ezt mondták neki: „Tudom, ki vagy: az Isten Szentje” (Mk 1:24). „Te vagy az Isten Fia!” (Mk 3:11), a „magasságos Isten Fia” (Mk 5:7). Figyelemre méltó, hogy az evangéliumokban feljegyzett egyes krisztológiai kijelentések démonok szájából hangzanak el, miközben Izrael tanítói nem tesznek ilyen erővel és jelentőséggel bíró vallomást.

Fontoljuk meg, mit ír Márk a sok démontól megszállt emberről, aki azt mondja magáról, hogy „Légió”. A légió egy római katonai egység volt, 3-6 ezer gyalogos katonából állt (lásd Robert H. Stein: Mark. Grand Rapids, MI, 2008, Baker Academic, 255. o.). Mindegy, milyen mértékig szállták meg a gonosz erők az embert, nincs olyan démoni sereg, amely ellenállhatna a Magasságos Isten hatalmának vagy legyőzhetné azt.

A megszállott sorsa kegyetlen, véres volt. Mk 5:5 leírja nyomorúságát és szenvedését. „Éjjel-nappal a sírboltokban és a hegyek között tartózkodott, kiáltozott, és kövekkel vagdosta magát.”

„Erről a megszállottról úgy ír az Ige, mint akit teljesen rabságában tartott a gonosz, emberi segítség nem volt számára (Mk 5:2-4). Továbbá a sírok között, a holtak »lakhelyén« tengődött, ami szinte élőhalottként mutatja be. Önpusztító (Mk 5:5) módon, egyértelműen kínok között élt. Erős és szemléletes kép ez arra, ahogy az Újszövetség a Krisztustól távol élő emberek állapotát ábrázolja: lelkileg halottak és a Sátán fogságában vannak” (Hurtado: Mark. Peabody, MA, 1989, Hendrickson Publishers, 83. o.).

Mk 5:4 arról is beszél, hogy „senki sem tudta megfékezni” őt – egészen addig, amíg Jézus oda nem lépett hozzá. A találkozás után „a megszállott, akiben a légió volt, ott ül felöltözve, és eszénél van” (Mk 5:15). Ilyen szabadító hatalom egyedül Jézus Krisztusban található. Ő, aki megdorgálta a szelet és ezt mondta a tengernek: „Hallgass, némulj el” (Mk 4:39), a gonosz lelkeknek is tud parancsolni, amikor elmondja: „menj ki ebből az emberből” (Mk 5:8)! Jézus tekintélye és hatalma győzött a sötétség minden ereje felett.

Jézus meggyógyít egy kislányt meg egy asszonyt

Mk 5:21 versében a beszámoló egy újabb szakasza kezdődik, amelyben Jézus közbelép Isten két leánya érdekében: az egyik „egy asszony, aki tizenkét év óta vérfolyásos volt” (Mk 5:25), a másik pedig Jairus lánya.

Ez a szakasz említi Jézus utazásának egy újabb geopolitikai mérföldkövét: „ismét átment Jézus a hajón a túlsó partra” (Mk 5:21). Miután visszatért a pogány területről, változik a szín: újból zsidó terület következik. Márk megerősíti ezt azzal a beszámolóval, amikor Jézus közbelépett a zsinagóga vezetőjének, Jairusnak az érdekében. Ez a fontos ember ugyanolyan hozzáállással lépett színre, mint Mk 5:6-ban a megszállott: Jézus lába elé borult (Mk 5:22). „…jöjj, tedd rá a kezedet, hogy meggyógyuljon és éljen!” (Mk 5:23) – kérte.

Ebben a pillanatban egy reménytelen asszony esete miatt akad meg az elbeszélés. Ne feledjük, Jézus éppen onnan érkezik, ahol egy férfit egy légiónyi tisztátalan lélektől szabadított meg! Ekkor pedig részvétteljes figyelmét egy tisztátalan asszonyra irányítja. Betegsége miatt ezt a nőt rituális értelemben tisztátalannak tekintették, így távol kellett tartania magát Izrael vallási életétől. „Ha sok napig tart az asszony vérfolyása havibajának idején kívül, vagy ha a folyás a havibajon túl tart: amíg a tisztátalanságának folyása tart, úgy legyen, mint havibajának idején: tisztátalan ő” (3Móz 15:25).

M. Eugen Boring egy másik szempontra is rávilágít a nő nyomorúságos állapotával kapcsolatban: „Mivel a hüvelyi vérzés miatt tilos volt a házasság, illetve alapot adott a válásra is, kultúrájának elvei szerint ez az asszony nem tölthette be női szerepét, nem hozhatott világra új életet, hogy anyává válhasson.” Ráadásul elszegényedett, minden pénzét orvosokra költötte, de teljesen hiába. A kommentátor megjegyzi: „Az 1:40-ben szereplő lepráshoz hasonlóan ez az asszony is élőhalottnak számított, gyógyulása tehát visszatérésnek tekinthető az életbe. Mint a Jairus házában várakozó kislánynak, úgy neki is teljesen reménytelen volt a helyzete” (Boring: Mark, A Commentary. Louisville, KY/London: Westminster Jonh Knox Press, 2006, 159-160. o.). Jézus két személynek is visszaadta az életét: egy asszonynak, aki csaknem halott volt, fizikai és szociális értelemben mindenképp (képzeljük el olyasvalakinek az életét, aki 12 éve vérzik, egy olyan társadalomban, amelynek törvényei karantént írnak elő ilyen állapotra!), és Jairus leányának, a 12 éves gyermeknek, aki a szó szoros értelmében halott volt.

Mindkét esetben megjelenik az elbeszélésben a gyógyító érintés. Az asszony megérinti Jézus köntösét, Jézus pedig megérinti a kislány kezét. Márk azonban magyarázni próbálja az olvasóknak, hogy nem maga az érintés hozta meg az asszony számára a gyógyulást. A kívánt eredmény a vérfolyásos asszony, illetve Jairus hite miatt történt meg. Az első esetben Jézus így vigasztalta az asszonyt: „Leányom, a te hited megtartott téged” (Mk 5:34). A második esetben arra bátorította Jairust, a lány apját, hogy kitartóan higgyen lánya feltámadásában (Mk 5:36).

#### GYAKORLATI ALKALMAZÁS

A másik három evangélium szerzőjéhez hasonlóan Márk is ecseteli a zsinagóga egyes zsidó tanítóinak és vezetőinek ellenséges viselkedését Jézussal. Ez azonban nem gátolta Őt abban, hogy részt vegyen a zsinagóga vallási életében, lakóhelyének közösségéért munkálkodjon. Mk 1:21 pl. elbeszéli: Jézus és tanítványai „Kapernaumba mentek, és mindjárt szombaton [Jézus] bement a zsinagógába, és tanított”. A zsinagógában történt az első csodája, amiről Márk evangéliuma beszámol: „Éppen ott volt a zsinagógájukban egy tisztátalan lélektől megszállott ember” (Mk 1:23). Mk 5:22-ben pedig a zsinagóga egy elöljáróján segít.

Néha egyet nem értéssel találkozunk bizonyos vezetők vagy a gyülekezeti közösségünk más tagjai részéről. Milyen mértékig engedjük, hogy a nézetkülönbségek hassanak a meggyőződésünkre vagy a kapcsolatainkra? Milyen betekintést ad Jézus példája abba, hogyan lépjünk tovább az ilyen helyzetekben?

Jézus kilépett saját hitközösségének határain túlra, hogy elérje a pogány területeken élőket. Mi mit teszünk azoknak az embereknek az eléréséért, akik a falainkon kívül élnek? Gondoljuk át válaszunkban Mk 6:34 versét! „Amikor Jézus kiszállt, nagy sokaságot látott, és megesett a szíve rajtuk, mert olyanok voltak, mint a pásztor nélküli juhok. És elkezdte őket sok mindenre tanítani.”

`Jegyzetek`