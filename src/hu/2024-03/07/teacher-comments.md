---
title:  Tanítói melléklet
date: 16/08/2024
---

#### Áttekintés

Kulcsszöveg: Mk 8:31-33, 38; 9:1, 7

Alapige:  Mk 8:27-38; 9:1-8

Bevezetés: Márk evangéliumában Isten országa az egyik fő téma. Jézus kijelenti, hogy Ő képviseli azt. Azért jött, hogy helyreállítsa népét országa számára. Ezért a megváltási tervben minden ennek megvalósulása érdekében működik. Senki nem tudja eltéríteni Krisztust a küldetésétől. Céltudatos elkötelezettséggel, teljes szívvel szenteli magát feladatának. Földi művének elismeréseként az Atya újra kijelenti Jézus Fiúságát a megdicsőülés eseményekor, és felhívja követőit, hogy engedelmeskedjenek Fiának.

A tanulmány témái: Az e heti tanulmány két fő témára összpontosít:

1.  Jézus küldetésének prioritása Isten megváltó tervének fényében;

2.  Isten országának dicsősége Mk 9:1 szerint, ahogy a megdicsőülés eseményében megjelenik.

#### Kommentár

Jézus prioritása

Ebben az evangéliumban Márk sok figyelmet szentel annak, hogy mi mindent tett Jézus az emberekért. Például ír találkozásairól a sokasággal vagy egy-egy személlyel. Krisztus tanítványai mindig jelen voltak, de nincs fontos szerepük a jelenetekben. Mk 8:27-33 az elbeszélések válogatása, ahol intenzív, mély párbeszéd zajlik Jézus és a tanítványai között. A nyitó jelenetben Jézus és a tanítványok beszélgetése olvasható. Végül a dialógus egyetlen tanítványra összpontosít: Péterre.

A beszélgetés azzal indul, hogy Jézus felteszi a kérdést: kinek mondják Őt az emberek. Néhány tanítvány rámutat a Jézus kiléte és küldetése körüli véleménykülönbségekre. Mások Keresztelő Jánossal azonosítják, vagy valamelyikkel a próféták közül. A kérdés nem azt jelenti, hogy Jézus nem tudta, ki Ő. A szándéka az volt, hogy kihangsúlyozza földi életének célját, mert arra vágyott, hogy elsősorban a tanítványai értsék meg küldetését. Ezért miután Péter válaszolt – „Te vagy a Krisztus!” (Mk 8:29) –, feltárta előttük útjának mérföldköveit. Péter azt felelte, hogy ho Khrisztosz: a Krisztus (határozott névelővel), a Messiás, a Felkent (lásd William Arndt, F. W. Gingrich, Frederick W. Danker: A Greek-English Lexicon of the New Testament and Other Early Christian Literature. Chicago, 2000, University of Chicago Press, 1091. o.). Jézus Messiás-volta összhangban áll az evangélium eszkatológiai nézőpontjával: Ő a Kiválasztott, akit Isten küldött Izrael megváltására. Miután megerősíti Jézus Messiás-voltát, Márk felvázolja a Messiás küldetésének részleteit: „És kezdte őket tanítani, hogy az Emberfiának sokat kell szenvednie és megvettetnie a vénektől, a főpapoktól és írástudóktól, és meg kell öletnie, de harmadnapra feltámad” (Mk 8:31). Jézus szeretné, ha a tanítványai a maga teljességében megértenék, mi a célja földi életének. Szenvedni fog szolgálata során, meghal, majd feltámad.

Mk 8:32-33 a Péter és Jézus közötti magánbeszélgetést írja le. Márk szerint Péter dorgálni kezdte Jézust. Máté még szókimondóbb: „Isten őrizz, Uram, ez nem történhet meg veled” (Mt 16:22)! Jézus pedig igen szigorúan felelt: „Távozz tőlem, Sátán, mert nem gondolsz az Isten dolgaira, hanem az emberi dolgokra” (Mk 8:33)! Miért reagált így Jézus? Egyszerűen azért, mert Péter a Mester életének és szolgálatának leglényegesebb pontját érintette: Isten megváltási tervét. Jézus nem engedte, hogy bárki beleavatkozzon Isten tervébe, még jó szándékkal sem. Az ellen nem lépett fel, ha valaki ellenséges volt, hagyta, hogy vitatkozzanak vele. Eltűrte a bántást. Panasz nélkül állta a sértést, a bántalmazást, de egy dolgot sohasem engedett: annak hátráltatását, hogy az életére vonatkozó isteni tervet bárki is akadályozza vagy megszakítsa.

Jézus az Atya terve szerint haladt, az volt az élete célja, fontosabb volt számára, mint hogy életben maradjon: „Az én eledelem az, hogy annak akaratát tegyem, aki elküldött engem, és az ő munkáját elvégezzem” (Jn 4:34). Életének fenntartója az Isten terve, azon kívül minden egyebet másodlagosnak tartott. Tökéletesen alárendelte magát az Atya akaratának. Jézus tanítványai is csak akkor állíthatják magukról, hogy valóban az övéi, ha az életük Isten-központú, az üdvösségüket szolgáló tervére összpontosít.

Akik meglátják Isten országának dicsőségét

„Bizony mondom nektek, hogy vannak némelyek az itt állók között, akik nem ízlelik meg a halált addig, amíg meg nem látják, hogy az Isten országa eljött hatalommal” (Mk 9:1).

Ezt Márk 8 utolsó verseinek fényében kell olvasni, ahol Jézus a tanítványság áráról beszél. Világossá teszi, hogy „ha valaki szégyell engem és az én beszédeimet e parázna és bűnös nemzedék előtt, az Emberfia is szégyellni fogja azt, amikor eljön az ő Atyja dicsőségében a szent angyalokkal” (Mk 8:38). Ebben két korszak látható: a jelen nemzedék kora, valamint azé, amely Jézus eljövetele előtt él a földön. Mk 9:2-7 szakaszában a megdicsőülés kicsiny, de pontos bemutatása Jézus jövőbeni megdicsőülésének, amely hatalmas és jelentős esemény lesz. Így értelmezi ezt Péter, aki ott volt. „Mert nem kitalált meséket követve ismertettük meg veletek a mi Urunk Jézus Krisztus hatalmát és megjelenését, hanem mint akik szemtanúi voltunk nagyságának” (2Pt 1:16). Az „akik nem ízlelik meg a halált” kifejezésről: „Fontos, hogy a szinoptikus evangéliumok mindegyike annak megjövendölése után jegyzi fel a megdicsőülésről szóló elbeszélést… Továbbá mindhárom említi, hogy a megdicsőülés körülbelül egy héttel e bejelentés után történt, vagyis az esemény a jövendölés beteljesedése volt. Az elbeszélés két része közötti összefüggés eleve kizárja annak lehetőségét, hogy Jézus itt bármi másra utalt volna, mint a megdicsőülésre, ami kicsiben illusztrálta, milyen lesz majd a dicsőség országa” (The SDA Bible Commentary. 5. köt. 436. o.).

Továbbá Márk Jézus második eljövetelének dicsőséges napjára, az eszkatológiai eseményre utalt, arra, amikor „némelyek [e parázna és bűnös nemzedékből]” (Mk 9:1) megkapják a kárhozat végső büntetését. Ebben az esetben a halál a második halálra utal. Így az igazak nem tartoznak ebbe a csoportba (Mk 9:1). Ám ebben az összefüggésben a „halál” szót úgy kell érteni, hogy szimbolikusan a „második halálra” utal.

Mk 9:1 egy másik magyarázata a „meglát” ige értelmezéséből fakad. A görög eidon szó tágabb értelmezése azt a jelentést is magába foglalja, hogy „érzékelni”, „észrevenni valamit”, „valamiről tudomást venni”, „tapasztalni valamit”, „érdeklődést tanúsítani valami iránt” (lásd William Arndt, F. W. Gingrich, Frederick W. Danker: A Greek-English Lexicon of the New Testament and Other Early Christian Literature. Chicago, 2000, University of Chicago Press, 279-280. o.). Ebben az értelemben Mk 9:1 ígérete más eseményeket is magába foglalhat a megdicsőülés teljesedésén kívül, illetve Péteren, Jakabon meg Jánoson kívül másokat is, nem csak őket, akik szemtanúi voltak Jézus megdicsőülésének.

R. Alan Cole megjegyzése hasznos lehet ennél a pontnál: „Ez az igevers [Mk 9:1] utal egyrészt a megdicsőülésre, ami közvetlenül a jövendölés után történt, és ez logikus is, vagy későbbi eseményekre, amelyek egy emberöltőnyi időn belül történtek, mint Krisztus győzelme a kereszten, megkoronázva a feltámadással (Kol 2:15), vagy a Lélek eljövetele, esetleg az áldások kiterjesztése a pogányokra” (Cole: Mark: An Introduction and Commentary. 2. köt. Tyndale New Testament Commentaries. Downers Grove, IL, 1989, InterVarsity Press, 213-214. o.).

Egy másik fontos részlet, amit megjegyezhetünk Mk 9:1-ben, hogy befejezett jelen időben van az erkhomai („eljött”) szó „az Isten országa eljött hatalommal” tagmondatban. Ez az ige arra utal, hogy az ország már eljött. Ez összhangban áll Márk evangéliuma üzenetével: „elközelített az Isten országa” (Mk 1:15). A fő téma itt újra az Isten országa. Jézus leghőbb vágya, hogy a körülötte állók észrevegyék, felfigyeljenek országának munkájára még a halála előtt.

Kétségtelen, hogy a megdicsőülés eseménye és más történések (Krisztus keresztre feszítése és feltámadása) mérföldkövek voltak, amelyek megpróbálták és erősítették a tanítványok hitét. Ez a gondolat összecseng Ellen G. White nézetével: „A tanítványok bizonyosak afelől, hogy Mózes és Illés Mesterük védelmére, királyi tekintélyének megalapozására érkezett. A koronát azonban a keresztnek kell megelőznie. Beszélgetésük tárgya nem Krisztus trónra emelése, hanem Jeruzsálemben bekövetkező halála” (Jézus élete. Budapest, 2010, Advent Kiadó, 357. o.).

A megdicsőülés jelképesen szólva annak a dicsőséges eseménynek az „előrevetítése”, amely a napok végén fog megtörténni: azaz Jézus második eljövetele. Ez csodálattal töltötte el a tanítványokat. Szemük előtt jelent meg Mózes és Illés, akik Jézussal beszélgettek (Mk 9:4). Ellen G. White szerint Mózes és Illés is a megváltottakat jelképezi: Illés azokat, akik nem ízlelik meg a halált, Mózes pedig azokat, akik feltámadnak poraikból. „A hegyen kicsinyített formában látható volt a dicsőség jövendő országa: Krisztus, a király, Mózes, a feltámadott szentek és Illés, az elváltozott szentek képviselője” (Ellen G. White: Jézus élete. Budapest, 1989, Advent Kiadó, 357. o.).

A megdicsőülésnek fontos szerepe van Márk evangéliumi elbeszélésé­ben. Ezzel az eseménnyel szilárdítja meg Jézus Fiúságának tényét. Az Atya Isten betekintést enged egy pillanatra országának dicsőségébe. Azután egy felhő takarta el Isten dicsőségét. A felhőből megszólalt az Atya. Márk így jegyzi ezt le: „És felhő támadt, amely beborította őket, és egy hang hallatszott a felhőből: Ez az én szeretett Fiam, őrá hallgassatok” (Mk 9:7). Ez a történet illusztrálja, mennyire fontos, hogy Jézust Isten Fiának ismerjük el. Az elbeszélés azt is kiemeli, hogy mennyire fontos engedelmeskedni is neki, nem csak elismerni Őt. A Bibliában a figyelés, odafigyelés az engedelmesség rokon értelmű kifejezése. Azt igényli, hogy naponként odaszánjuk magunkat Jézus Krisztusnak. Tehát Jézus megismerését engedelmességnek kell követnie.

Az evangélium eddig tanulmányozott szakaszaiban Márk rávilágít Jézus messiási mivoltára, és figyelemreméltó jeleket ad országa hatalmára és dicsőségére vonatkozóan. Suzanne W. Henderson jól kifejezi ezt a következő megállapításával: „A második evangélista egyértelműen kovácsolja ezt az identitást Jézus messiási küldetésének tüzében: hogy előre jelezze Isten döntő győzelmét a jelenlegi gonosz korszak erői felett” (Henderson: Christology and Discipleship in the Gospel of Mark. Cambridge, 2006, Cambridge University Press, 4. o.).

#### Gyakorlati alkalmazás

A megdicsőülés eseménye leírhatatlanul csodálatos volt, a tanítványok megrettentek (Mk 9:6). Gondoljunk Jézus második eljövetelére! Mi jut eszünkbe először? Beszéljünk erről a csoportban!

Mi fog történni a halott igazakkal Jézus második eljövetelekor? Gondoljuk át Pál apostol tanítását: „Nagy hirtelen, egy szempillantásban, az utolsó trombitaszóra, mert trombita fog szólni, és a halottak feltámadnak romolhatatlanságban, és mi elváltozunk” (1Kor 15:52). Majd az 54. versben hozzáteszi: „Amikor pedig ez a romlandó test romolhatatlanságba öltözik, és a halandó halhatatlanságba öltözik, akkor beteljesül az az ige, amely meg van írva: A diadal elnyelte a halált.” Minek a reményét adja ez a távlat, hogyan vigasztal?

`Jegyzetek`