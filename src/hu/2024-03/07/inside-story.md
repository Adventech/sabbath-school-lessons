---
title: Történet
date: 16/08/2024
---

#### AZ ÉTKEZÉS IS FELHÁBORODÁST KELTETT – 4. RÉSZ

_Andrew McChesney_

Egy szombaton, amikor Anush és az édesanyja hazaért a gyülekezetből, az apa javasolta, hogy menjenek ki a szabadba piknikezni, grillezni. Anushnak eszébe jutott 2Mózes 16. fejezete, az, hogy hogyan készültek elő az izraeliták a szombatra, ezért tiltakozott: „Apám, ne, inkább ne menjünk! Különben sem eszem húst.”

Az apa kénytelen-kelletlen lemondott a tervéről, de azt nem tudta elfogadni, hogy a lánya nem eszik húst. Másnap megbántódott, amiért a lánya nem evett az általa készített ételből, amiben csirkehús volt.

Másnap az apa megtiltotta Anushnak és az édesanyjának, hogy imaórára menjenek, hosszasan szidta az egyházat. „Ma azt mondod: nem eszem húst. Holnap pedig már az apádat is megtagadod!” – panaszolta.

_Anush magában imádkozott: „Mit mondjak, Uram?” Az apa kirohanásait hallgatva így imádkozott: „Ez nem nekem szól, hanem neked, Istenem! Te válaszolj neki!” Róm 2:4 jutott eszébe: „Isten jósága téged megtérésre indít”, és arra gondolt, hogy csak szeretnie kell az apját._

Akadt más összetűzésük is. Családi vállalkozásként egy kis üzletet vezettek. Amikor Anush és az édesanyja voltak a boltban, ők nem adtak el dohányterméket és alkoholt. Amikor ez az apa tudomására jutott, kikelt magából, és felsorolt mindent, ami miatt haragszik az adventistákra. Kijelentette: ő jobb keresztény náluk, még ha árul is dohányt és alkoholt, és vegyék tudomásul, hogy többé nem mehetnek gyülekezetbe, majd otthon tartanak családi istentiszteletet szombatonként.

Anushnak és édesanyjának el kellett fogadnia ezt a döntést. „Nem vette el a Bibliánkat, még a szombatot is tiszteletben tartja. Várjuk ki, mi lesz szombaton! Ha tartja a szavát, és tényleg megünnepeljük otthon a szombatot, akkor rendben van. Ha nem, majd imádkozunk, és meglátjuk, hogyan vezet tovább Isten” – vigasztalta Anush az édesanyját.