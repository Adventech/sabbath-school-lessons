---
title:  További Tanulmányozásra
date:  16/08/2024
---

Ellen G. White: Jézus élete. Budapest, 1989, Advent Kiadó, „Szolgálat” és a „Ki a nagyobb?” c. fejezetek, 360-375. o.

„A dicsőség előtt van a megalázkodás. A menny azt a munkást választja magas poszt betöltésére, aki Keresztelő Jánoshoz hasonlóan alacsony beosztást vállal Isten előtt. A leggyermekibb tanítvány végzi Istenért a leghatékonyabb munkát. A mennyei értelmes lények azokkal tudnak együttműködni, akik nem a maguk dicsőségét keresik, hanem lelkek megmentéséért munkálkodnak” (i. m. 369. o.).

„»Tartozunk pedig mi az erősek, hogy az erőtelenek erőtlenségeit hordozzuk, és ne magunknak kedveskedjünk« (Róm 15:1). Egy lelket sem szabad lebecsülni, aki hisz Krisztusban, legyen bár hite gyönge, lépte ingatag, mint a kisgyermeké! Mindennel, ami előnyt jelent számunkra másokkal szemben – legyen az műveltség, finomság, nemes jellem, keresztény nevelés, vallási tapasztalat – adósai vagyunk a hátrányosabb helyzetben élőknek, és amennyire csak erőnkből telik, szolgálnunk kell őket. Ha erősek vagyunk, emeljük föl a gyengék kezét. A dicsőség angyalai, akik mindig a mennyei Atya arcát szemlélik, örülnek, ha a kicsinyeket szolgálhatják. Különös gondjuk van azokra a remegő lelkekre, akiknek jellemvonásaiban sok kifogásolnivaló van. Az angyalok mindig ott állnak, ahol a leginkább szükség van rájuk, azokkal harcolnak, akik a legkeményebb csatát vívják az énnel, akiknek körülményei a legkilátástalanabbak. Ebben a szolgálatban közreműködnek Krisztus igaz követői” (i. m. 372-373. o.).

**Beszélgessünk róla!**

`1) Olvassuk el újra Mk 8:27-29 verseit! Milyen gyakran beszélünk Jézusba vetett hitünkről?`

`2) Hogy tartható helyes egyensúly aközött, amikor a hegyen vagyunk Jézussal, illetve lent, a szükségben lévők között végezzük a szolgálatot?`

`3) Beszéljünk az osztályban a nagyság kérdéséről, ami a szerdai tanulmány végén található! Mi a különbség aközött, ami a világban számít nagyságnak és ahogyan Isten látja azt? Kik nagyok a világ szemé­ben, Isten szemében azonban nem? Ezek szerint mennyire torz, ferde elgondolások terjedtek el valójában a világban?`

`4) Hogyan tanulhatjuk meg olyan komolyan venni a bűnt, ahogyan Jézus mondta, hogy inkább vállaljuk a veszteséget, mint hogy vétkezzünk?`

---

#### Ellen G. White idézetek

Jézus élete, „Ki a nagyobb?” című fejezet (432–442. o.)