---
title:  Tanítói melléklet
date: 19/07/2024
---

#### Áttekintés

Kulcsszöveg: Márk 2, 3

Alapige: Mk 2:3-12; 3:6, 22-29

Bevezetés: Az e heti tanulmány áttekinti Jézus szolgálatát, ahogyan arról Márk evangéliumának 2-3. fejezete beszámol. Munkája arra irányult, hogy az evangélium által helyreállítsa az emberek életét. Szolgálatát és üzenetét azonban nem mindig fogadták el azok, akik abban a korban komoly társadalmi befolyással rendelkeztek.

A tanulmány témái: Márk a 2-3. fejezetben rávilágít, hogy egyes vallási tanítók félreértelmezték Jézus üzenetét, bizalmatlanok voltak vele szemben. Ebben az összefüggésben fogjuk vizsgálni

1.  azokat a csoportokat, beleértve a farizeusokat és az írástudókat, akik ellenségesen viszonyultak Jézus tanításaihoz;

2.  a Jézus és a vallási vezetők közötti vitás kérdéseket.

#### Kommentár

Jézus szolgálata a zsinagógán kívül

A zsinagóga volt Jézus szolgálatának középpontja: „…ismét bement a zsinagógába” (Mk 3:1), azonban nem korlátozódott csak oda. Ez a rugalmasság is megkülönbözteti Jézust kora tanítómestereitől.

Meg kell néznünk Márk evangéliuma nyitó fejezeteinek felépítését, hogy mélyebb betekintést nyerjünk Jézus vándortanítói szolgálatába. Miután a múlt héten áttekintettük az 1. fejezetet, most a 2. tartalmára és felépítésére térünk rá. Úgy tűnik, a 2-3. fejezet egy irodalmi egységet alkot. A szakasz azzal indul, hogy Jézus „otthon van” (Mk 2:1), majd a végén megemlíti családjának néhány tagját (Mk 3:31-35). Az elbeszélés e két része között a Galileai-tenger partján lévő területeket látogatja meg. Megáll Lévi, a vámszedő asztalánál (Mk 2:14), majd az otthonában is meglátogatja (Mk 2:15). Azután a gabonaföldeken halad keresztül (Mk 2:23), ezt követően a zsinagógába megy (Mk 3:1). Később visszavonul tanítványaival a tengerhez (Mk 3:7), majd betér még valakinek a házába (Mk 3:20).

Röviden, Márk elbeszélésének ez a szakasza rávilágít, hogy Jézus szolgált az embereknek városi házakban, zsinagógákban és vidéki területeken is, bárhol laktak.

Vitatkozó és ellenséges csoportok

Egy másik előzetes dolog, amit megvizsgálhatunk a 2-3. fejezetben, hogy mely vallási/politikai vezetők csoportjai voltak ellenségesek Jézussal és szolgálatával. Az itt említettek között szerepelnek az írástudók (Mk 2:6, 16; 3:22), a farizeusok (Mk 2:24; 3:6) és a Heródes-pártiak (Mk 3:6). Ezek az izraelita társadalomban fontos csoportoknak számítottak Jézus szolgálatának idején. (A szadduceusok egy másik csoportot alkottak [Mk 12:18], de őket még nem említjük a most tanulmányozott részben.)

Jézusnak itt nem a sötétség erőivel kell szembeszállnia, a démonoknak ebben a szakaszban nincs aktív szerepe, kivéve Mk 3:11-ben, amikor leborultak előtte. Más, emberi csoporttal voltak a konfliktusok: a nép vallási vezetőivel, tanítóival.

A teológusok igazolták, hogy a Kr. e. 200 és Kr. u. 100 közti időszakban a farizeusok és az írástudók vezető pozíciót töltöttek be a zsidó társadalomban. Ez a két csoport alkotta a társadalom írástudó, művelt rétegét, akik az ország különböző területein éltek (lásd Anthony J. Saldarini: Pharisees, Scribes and Sadducees in Palestinian Society. Grand Rapids, MI, 2001, Eerdmans, 4., 40. és 52. o.). Az írástudók és a farizeusok abban az időben az értelmiségi, tudós réteget képviselték.

„A farizeusok a haszidok közül kerülhettek ki, az írástudókhoz kapcsolódva, mint akik a törvény tanulmányozását és a parancsolatoknak való engedelmességet hangsúlyozták” (Lee-Barnewall: „Farizeusok, szadduceusok és esszénusok” szócikk, Joel B. Green, Lee Martin McDonald: The World of the New Testament: Cultural, Social, and Historical Contexts. Grand Rapids, MI, 2013, Baker Academic, 218. o.).

Josephus Flavius részletesen ír e tudós csoportoknak a társadalomra gyakorolt hatásáról a Tórával kapcsolatos hagyományokat illetően. „A farizeusok számos – atyáiktól örökölt – megfigyelést adtak át az embereknek, amelyek nem szerepeltek Mózes törvényében. A szadduceusok ezért tagadták azokat, mondván, hogy csak azokat a parancsolatokat kell megtartani, amelyek az írott Igében vannak, azokat viszont nem, amelyek az atyák hagyományából valók” (Josephus: The Works of Josephus. Peabody, MA, 1987, Hendrickson, 355. o.). A Misna is felfed bizonyos feszültségeket, amelyek fennálltak az írástudók tanításaival kapcsolatosan. Például Szanhedrin 11:3 céloz arra, hogy a tanítók helyezzenek nagyobb hangsúlyt a hagyományokra, mint a Tórára: „A Tóra hagyományos rabbinikus értelmezéseivel kapcsolatban nagyobb a szigor, mint a Tóra kérdéseit illetően” (Szanhedrin 11:3). Az írástudókat „törvénytudóknak”, a „mózesi törvény tudós ismerőinek” is nevezi az Írás (vö. Mt 22:35).

A kérdés az, hogy a farizeusok és az írástudók miért kerültek állandó összeütközésbe Jézussal? Miért állította mindig kérdések elé ezeket a tanítókat? Saldarini hangsúlyozza: „A farizeusok társadalmi rangjának alapja az volt, hogy ők ismerték a zsidó törvényeket és hagyományokat, a nép pedig elfogadta tőlük. Feltételezhetjük, hogy az írástudóknak és a papoknak is volt befolyása bizonyos embercsoportokra” (Saldarini: Pharisees, Scribes and Sadducees in Palestinian Society. Grand Rapids, MI, Cambridge, UK, 2001, Eerdmans/Dove, 33. o.).

Máté 23 világos magyarázatot ad arra, hogy miért feddte meg Jézus a kor vallási vezetőit: „Az írástudók és a farizeusok Mózes székébe ültek. Amit azért parancsolnak, mindazt megtartsátok és megtegyétek, de cselekedeteiket ne kövessétek, mert amit mondanak, azt nem teszik meg” (Mt 23:2-3). Jézus gyakorolta is az elveket, amelyeket tanított. Éppen ezért nagy tekintéllyel rendelkező tanító volt, ellentétben a képmutató írástudókkal, akik nem gyakorolták, amit vallottak vagy tanítottak. Ahogy már láttuk az 1. fejezet tanulmányozása során, Márk nemcsak úgy mutatja be Jézust, mint aki Isten evangéliumát tanítja és hirdeti, hanem azt is elmondja róla, hogy meg is személyesíti azt: benne ölt testet. Jézus könnyíteni akart a betegségek és a bűn terhén, ami komoly súlyként nehezedett az emberekre, és meg akarta szabadítani őket a hagyományok pusztító terhétől is.

Vitatott kérdések

Márk evangéliumában szerepelnek olyan esetek, amelyek további feszültségeket tárnak fel Jézus és a lelki vezetők között. Az első a gutaütöttel kapcsolatos, akit négy barátja engedett le a tetőn át (Mk 2:3-12). „Jézus pedig látva hitüket, azt mondta a bénának: Fiam, megbocsáttattak a bűneid” (Mk 2:5) Az evangélium gyakorlatias irányvonala itt is megmutatkozik: ez a működő hit. Jézus felismerte és tisztelte a gutaütött négy barátjának hitét, akik abból fakadóan cselekedtek, elvitték a barátjukat ahhoz, aki egyedül segíthetett rajta.

Ebben az elbeszélésben a vita fő tárgya az, hogy van-e Jézusnak hatalma megbocsátani a bűnöket. Az írástudókat nem csupán az zavarta, amikor kijelentette: megbocsátja a bűnöket, hanem hogy ezt nevének hatalmával és tekintélyével tette. Ennélfogva ezt öntelt istenkáromlásnak bélyegezték. „Abban a környezetben, ahol úgy tartották, egyedül Isten képes megbocsátani a bűnöket (Mk 2:7; vö. Lk 7:49), Jézus éppen ezt teszi… nemcsak azért vádolják Őt istenkáromlással, mert nyíltan kijelenti istenségét, illetve kiejti Isten szent nevét, hanem mert úgy is cselekszik, mint Isten” (Robert H. Stein: Mark, Baker Exegetical Commentary on the New Testament. Grand Rapids, MI, 2008, Baker Academic, 119. o.).

Jézus világosan rámutat, hogy neki, Isten Fiának, a földre jött Istennek van hatalma megbocsátani a bűnöket (Mk 2:10). Az evangélium szerzője hangsúlyoz egy fontos részletet: az írástudóktól eltérően a nép látta és felismerte, hogy isteni cselekedet volt a gutaütött meggyógyítása, bűnének megbocsátása. „…mindnyájan elcsodálkoztak, és dicsőítették Istent ezt mondva: Még sohasem láttunk ilyet” (Mk 2:12)!

A következő fejezetben az írástudók egy új érvet kísérelnek meg felhozni Jézussal, illetve azzal szemben, hogy van-e hatalma megszabadítani és meggyógyítani a démontól megszállott embereket. A vallási vezetők úgy érvelnek, hogy Jézusban „Belzebub van…, és az ördögök fejedelme által űzi ki az ördögöket” (Mk 3:22).

Szomorú, de az írástudók nem ismerték el, hogy Jézus munkája isteni eredetű, inkább a démonok erejének tulajdonították. Rosszindulatú és igazságtalan vádjukkal szemben Krisztus megvédte tetteit, kifejtve, hogy azok a Szentlélek cselekedetei, és a Szentlélek elleni káromlással vádolta őket. Kijelentette: mivel téves fogalmat alkottak róla és munkájáról, „örökkévaló bűn terheli” őket (Mk 3:29). „…értsd: végső, megmásíthatatlan következményekkel… A megbocsáthatatlan bűn annak makacs tagadása, hogy Isten maga munkálkodik/munkálkodott az ember Jézusban.” James A. Brooks szerint makacs elutasításuk sajnálatos módon „nem egyetlen cselekedet, hanem szokás, hozzáállás. Az imperfektum (elbeszélő múlt) nyelvtani alak (hoti elegon, 3:30) így fordítható: »folyamatosan ezt mondogatták«” (Brooks: Mark, The New American Commentary. Nashville, 1991, Broadman&Holman Publishers, 23. köt. 76. o.).

#### Gyakorlati alkalmazás

Isten Fiát nemcsak a farizeusok és az írástudók értették félre, hanem családtagjai, testvérei is félreismerték. „Testvérei azt kívánták, hogy vesse alá magát az ő elgondolásaiknak, viszont az ilyen eljárás egyáltalán nem lett volna összhangban Jézus isteni küldetésével… Véleményük szerint csak olyasmit lenne szabad mondania, ami elfogadható az írástudók és a farizeusok számára, ezzel lecsendesíthetné a szavai nyomán támadt bosszantó ellentéteket. Azt gondolták, magánkívül van, amikor isteni hatalmat igényel magának, és a rabbik fölé helyezkedik, mint bűneik ostorozója… Ezek a dolgok tövisekkel borították Krisztus útját. Annyira bántotta saját családjának téves felfogása, hogy megkönnyebbült, ha bárhová ment, ahol ezt nem tapasztalta” (Ellen G. White: Jézus élete. Budapest, 1989, Advent Kiadó, 268-269. o.). Majd ezt a biztatást olvashatjuk: „Aki Krisztusért szenvedni hivatott el, akinek félreértést, bizalmatlanságot kell elszenvednie még saját otthonában is, az vigaszra lelhet abban a gondolatban, hogy Jézus is elszenvedte ugyanezt. Ő könyörületre indul az ilyenek iránt. Arra int, hogy találjanak benne társra, könnyebbüljenek meg ott, ahol Ő: az Atyával való közösségben” (i. m. 269. o.).

Szenvedtél már el a hited miatt valamilyen bántást, konfliktust a belső köreidben vagy a családtagjaidtól? Ha igen, mennyire vigasztal a gondolat, hogy Jézus is tapasztalta ezt?

`Jegyzetek`