---
title:  A Növekvő Mag Példázata
date:  25/07/2024
---

`Olvassuk el Mk 4:26-29 verseit! Mi az elsődleges mondanivalója ennek a példázatnak?`

Márk evangéliumának nagy részében fellelhetők a Mátéval, Lukáccsal (vagy mindkettővel) párhuzamos gondolatok. Itt viszont más a helyzet, mert ez a részlet csak Márknál található meg. E rövid példázat a növekedés folyamatát érzékelteti. Jézus arra utal, hogyan hat Isten országa. Van benne szerepe az embereknek, de a valódi növekedés Isten munkája. Ez nem végtelen folyamat. A történet hirtelen ér véget, amikor a gabona beérik. Ugyanilyen hirtelen fog véget vetni Krisztus visszajövetele a világ történelmének.

`Olvassuk el Mk 4:30-32 verseit! Milyen fontos üzenetet közöl a mustármagról szóló példázat?`

Ez a példázat azt érzékelteti, hogyan növekszik hatalmassá egy icipici dolog. A mustármag mindössze 1-2 mm átmérőjű. Az itt említett növény valószínűleg a fekete mustár (Brassica nigra). Bár nem ez a legkisebb mag a világon, de azért nagyon apró, különösen a belőle kikelő növényhez képest, ami 3 m magasra is megnőhet. Jézus megjegyzi, hogy a mustárfa ágai között madarak is fészkelnek. Ez utóbbi kijelentés utalás Zsolt 104:12, valamint Dán 4:10-12 versére. A 104. zsoltár Isten hatalmáról beszél, amellyel megalkotta a világot, Dániel 4 pedig Nabukodonozort ábrázolja óriási faként, amely az egész világnak árnyékot és táplálékot ad.

Jézus itt azt emeli ki, hogy Isten országa kicsiben kezdődött, de hatalmas és lenyűgöző lesz. Abban a korban az emberek talán lenézték az egyszerű galileai vándortanítót és tanítványait, de az azóta eltelt idő megmutatta, hogy kegyelmének országa az egész világra kiterjed.

`„És Isten országának ezt az evangéliumát hirdetik majd az egész világon, bizonyságul minden népnek, és majd akkor jön el a vég” (Mt 24:14, ÚRK). Gondolkozzunk azon, hogy milyen volt az „egyház” abban az időben, amikor Jézus ezt a jövendölést mondta! Miért különösen figyelemreméltó, sőt hiterősítő ez a számunkra?`

---

#### Ellen G. White idézetek

Jézus a mindennapokból kölcsönzött példák és szemléltetések segítségével tanított. Ezáltal a természeti jelenségeket a lelkiekkel társította, és hallgatóinak életét összekapcsolta az Igéjében található csodálatos igazságokkal. Ezek után, valahányszor szemeikkel megpillantották azt, amivel Jézus az örök igazságot társította, mindig visszaemlékeztek szavaira.

A magvető példázata az egyik legszebb és legmeghatóbb történet. „És monda: Úgy van az Isten országa, mint mikor az ember beveti a magot a földbe. És alszik és fölkel éjjel és nappal; a mag pedig kihajt és felnő, ő maga sem tudja, miképpen. Mert magától terem a föld, először füvet, azután kalászt, azután teljes búzát a kalászban. Mihelyt pedig a gabona arra való, azonnal sarlót ereszt reá, mert az aratás elérkezett.” (Mk 4:26–29) Aki ezt a példázatot elmondta, Ő maga teremtette a törékeny magot, adott annak életerőt, és fektette le a növekedését szabályozó törvényeket. Utána pedig fizikai és lelki téren is élő szemléltetés által mutatta be az igazságot. – Counsels to Parents, Teachers, and Students, 140. o.

Amikor Jézus ezt a példázatot mondta, közelben és távolban a fű és a gabona közül kiemelkedő mustárfákat lehetett látni. Ágaikat lágyan lengette a szél. Madarak röpködtek ágról ágra, és a lombok között csipogtak, fütyörésztek. A mag, amelyből ezek az óriás növények kifejlődtek, a legkisebb magvak egyike volt. Először zsenge, de erőtől duzzadó hajtást eresztett, majd addig nőtt és fejlődött, mígnem teljes nagyságában pompázott. Krisztus országa is gyengének és jelentéktelennek látszott indulásakor. Földi birodalmakhoz viszonyítva a legkisebbnek tűnt. A világ uralkodói szemében nevetséges volt, hogy Krisztus királynak mondja magát. A követőire bízott nagyszerű igazságok azonban mennyei erővel ruházták fel azt a birodalmat, amelyről prédikáltak. És milyen rohamosan nőtt, milyen messzire terjedt befolyása! Amikor Krisztus ezt a példázatot elmondta, csak néhány egyszerű galileai képviselte az új birodalmat.

Újra meg újra elhangzott, hogy az emberek ne társuljanak a Jézust követő, egyszerű lelkivilágú halászokhoz, mert szegények, és számuk oly kevés. De a mustármagnak fejlődnie kellett, és ágait az egész világra kiterjesztenie. Amikor a földi birodalmak, amelyeknek dicsősége elkápráztatta az embereket, elpusztulnak, Krisztus országa – a csodálatos, mindent átfogó hatalom – akkor is megmarad. – Krisztus példázatai, 77. o.

Krisztus országa különb bármilyen földi uralomnál, és azokat képviseli, akik ezt az országot lakják. „És monda: Mihez hasonlítsuk az Isten országát? Avagy milyen példában példázzuk azt?” (Mk 4:30) Nincs semmi a földön, amihez hasonlíthatnánk. Isten országában szent szeretet uralkodik, ahol a szolgálattevőket is a szeretet vezérli. Jézus azt kérte szolgáitól, hogy tanúsítsanak irgalmat és szeretetteljes jóságot, mivel ezek az ő tulajdonságai, továbbá pedig, hogy minden munkájukban leljenek örömet, visszatükrözve az isteni természet emberiség iránti gyöngéd együttérzését. – The Review and Herald, 1908. március 19.