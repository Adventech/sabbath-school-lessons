---
title:  Jézus Magyarázata
date:  22/07/2024
---

Jézus elmondta a példázatot, de nem adott arra azonnal magyarázatot. A szöveg szerint (Mk 4:1) „nagy sokaság” előtt beszélt, a példázat jelentését azonban csak később, kisebb körben mondta el (Mk 4:10).

`Olvassuk el Mk 4:13-20 szakaszát! Hogyan magyarázta Jézus a magvető példázatát?`

Jézus a példázat kapcsán azonosította a különböző részletek által jelképezett külső dolgokat. Az értelmezés jelzi, hogy a történet laza allegória, utalásokat tartalmaz a való világra, de nem feltétlenül tér ki minden egyes részletre. Jézus a magot „az igével” azonosítja, Isten Igéjére utal, főként ahogyan azt Ő hirdette. Jak 1:21 kijelentésében ez áll: „Azért vessetek el minden undokságot és a gonoszság sokaságát, és szelíden fogadjátok a belétek oltott igét, amely megtarthatja lelketeket” (ÚRK).

Az eltérő talajtípusok a különböző hallgatókat jelképezik. Jézus értelmezése szerint mindenki hallja az Igét, vagyis mindenféle talajba hull mag, a fogadtatás azonban eltérő. A gyalogösvényt keményre taposták, onnan a madarak felkapkodják a magot. Jézus ehhez hasonlítja, amikor Sátán kiöli az igazságot valakiből. A köves talaj nem mély. Jézus azokhoz az emberekhez kapcsolja ezt a képet, akiknek az elköteleződése csak felszínes, akik nem számolnak a tanítványság árával. A tövises talaj megfojtja az elvetett magot. Jézus úgy magyarázza, hogy ez az élet gondjait és a javakat jelképezi, amelyek kiszorítják az Igét a hallgatókból. A jó talaj viszont azokat jelképezi, akik hallják az Igét, befogadják, ami aztán felnövekedve bőséges termést hoz. A leghosszabb magyarázat a köves és a tövises talajhoz tartozik. A köves talajhoz hasonlító hallgatókat jellemezve Jézus rámutat az egymásnak ellentmondó elemekre: ezek az emberek örömmel fogadják az Igét, de nem kitartó tanítványok. Amikor üldözés, nehézség áll be, hátat fordítanak. Velük ellentétben a tövises talajjal szimbolizált hallgatók nem a nehéz idők miatt fordulnak el, hanem inkább a jó időszakban: figyelmüket Isten országa helyett a világ dolgai kötik le. Gondolataik akörül forognak, amit a világ nyújtani tud.

`Gondolkodjunk el a saját életünkről! Beszüremlenek-e keresztényi tapasztalatunkba az útszél, a köves talaj vagy a tövises föld jellemzői? Ez alattomosabban történhet, mint hinnénk. Mi mindenen kell változtatnunk, ha erre volna szükség?`

---

#### Ellen G. White idézetek

A magvetőről szóló példázat legfontosabb tanulsága a talajnak a mag növekedésére gyakorolt hatása. Krisztus ezzel a példázattal adta tudtul hallgatóinak, hogy veszélyes dolog bírálni a tetteit, vagy azért siránkozni, hogy azok nem felelnek meg az elképzeléseiknek. A legfontosabb kérdés, hogy miként értékelik tanítását. Elfogadásán vagy elvetésén múlik örök életük. – Krisztus példázatai, 43. o.

Krisztus a magvetőről szóló példázatában azt szemlélteti, hogy a magvetés különböző eredményei a talajon múlnak. A magvető és a mag mindegyik példában ugyanaz. Krisztus e példákkal azt tanítja, hogy ha Isten Igéje nem ér el eredményt a szívünkben és életünkben, annak okát magunkban kell keresnünk. Az eredmény nem független az akaratunktól. Az igaz, hogy nem tudjuk önmagunkat megváltoztatni, de tudunk dönteni, és tőlünk függ, hogy mivé akarunk válni. Nem kell megmaradnunk útszéli vagy köves talajú, sem pedig tövisekkel körülvett hallgatóknak. Isten Lelke állandóan azon munkálkodik, hogy megtörje azt az elvakító varázst, amely az embert a világ fogságában tartja. Megpróbálja felébreszteni benne a maradandó kincsek utáni vágyat. Az ember azért válik közömbössé, nemtörődömmé Isten szavával szemben, mert ellenáll a Szentléleknek. Az ember maga felelős szíve keménységéért, ami miatt a jó mag nem ver gyökeret, és gonoszsága növekedéséért, amely meggátolja a jó mag kifejlődését.

Művelnünk kell szívünk kertjét. Mélységes bűnbánatnak kell felszántani a talajt. Ki kell irtani a mérgező, sátáni hajtásokat. Azt a talajt, amelyet egyszer már belepett a tövis, csak szorgalmas munka árán lehet termővé tenni. Az emberi szív bűnös hajlamait is csak buzgó igyekezettel, Jézus nevében és erejével lehet leküzdeni… Ezt a munkát Jézus akarja elvégezni értünk, és arra kér, hogy legyünk ebben a munkatársai. – Krisztus példázatai, 56. o.

Ne engedjük, hogy a világ dolgai elvonják a figyelmünket, és mind az elménket, mind a testünket magukkal ragadják. Különben a körülöttünk élőket fosztjuk meg azoktól a szavaktól és jó cselekedetektől, amelyek hozzájárulnának a felemelkedésükhöz. A világosság kiáradását a földi dolgok akadályozzák, és ezért nem áradhat ki a kegyelem sem, amit Krisztus meg szeretne osztani az emberekkel. Sokaknak egyre inkább gyengül az ereje, így nem tudják továbbadni a világosságot másoknak, mivel ők sem az erő forrásától merítik erejüket. Isten felszólítja őket, hogy szakadjanak el mindattól, ami káros hatással van az elméjükre, és tönkreteszi a vallásos életüket.

Mindenkit nyomasztanak a gondok, terhek és a sürgős tennivalók, de minél nagyobb nyomás nehezedik rád, minél súlyosabb terheket kell cipelned, annál nagyobb szükséged van a mennyei segítségre. Jézus lesz a segítőd. Szüntelenül szükséged van arra, hogy élő világosság vetüljön az utadra, és akkor a mennyei sugarak másokra is visszatükröződnek rólad. – Our High Calling, 280. o.