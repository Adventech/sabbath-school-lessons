---
title:  Tanítói melléklet
date: 26/07/2024
---

#### Áttekintés

Kulcsszöveg: Mk 1:15; 4:11, 26, 30

Alapige:  Dán 7:27; 9:25-27; Mk 1:15; 4:11-32

Bevezetés: Miközben Jézus példázatait tanulmányozzuk Márk 4. fejezeté­ben, felfedezzük Isten országának fontos motívumát. Ez a téma először Mk 1:14-15-ben jelenik meg: „Jézus Galileába ment, és hirdette az Isten evangéliumát. Ezt mondta: Betelt az idő, elközelített az Isten országa.” Mi a jelentősége Isten országának Márk evangéliumában? A héten ez lesz a beszélgetésünk fő tárgya. Ennek a motívumnak és jelentőségének értelmezése segít Jézus példázatainak mélyebb megértésében is.

A tanulmány témái: Az e heti tanulmány közben áttekintjük az idő beteljesedésének és Isten országának témáit Márk evangéliumának válogatott szakaszaiból. Tanulmányunk két részből áll:

1.  az „Isten országa” fogalom utalás Dániel próféta könyvére. Ebben a részben egy lehetséges szövegösszefüggést vizsgálunk a Mk 1:15-ben található kifejezéssel: „Betelt az idő.”

2.  Isten országa Márk evangéliumában. Ez a szakasz az Isten országa kifejezés elemzését tartalmazza Márk 1. és 4. fejezetében.

#### Kommentár

Isten országának gondolata Márk evangéliumában már a kezdetektől hangsúlyos. Mk 1:15 kijelenti: „Betelt az idő, elközelített az Isten országa.” Az Isten országára vonatkozó további utalások a következő igeversekben találhatók: Mk 4:11, 26, 30; 9:1, 47; 10:14-15, 23-25; 12:34; 14:25. Tehát Isten országa újra meg újra visszatérő téma Márk evangéliumában.

Az „Isten országa” fogalom utalás Dániel próféta könyvére

Dániel 7. látomása világosan szól Isten országának témájáról. Az Emberfia megkapja az országot (13-14. vers), ami a fejezet elején bemutatott országoktól eltérően „nem szűnik meg” (14. vers). A mennyei látomás az Emberfiáról és országáról is szól, továbbá összekapcsolódik a földi jelenettel, amelyben a „kis szarv” uralkodik a földön, különösen az Úr szentjei fölött. Ezek után az Emberfia az Öregkorúhoz lép. Dán 7:26 kijelenti: „De azután összeül a törvénykezés, és elveszik a hatalmát, hogy [a kis szarv] megsemmisüljön, és végleg elvesszen.” Így a szenteket üldöző hatalom elveszíti uralmát. Dániel próféta könyvének ez a fejezete a megváltás történetének egy fordulópontját mutatja be, amikor Isten népe igazolást nyer, a kis szarv pedig elveszíti hatalmát. Ekkor „az ég alatt lévő minden ország uralma, hatalma és nagysága pedig a Magasságos szentjei népének adatik. Királysága örökkévaló királyság lesz, és őt tiszteli, és neki engedelmeskedik minden hatalmasság” (Dán 7:27).

Vegyük fontolóra e jövőbeni események következményeit! Először, a kis szarv elveszíti uralmát a szentek fölött. Másodszor, az ítélet Isten népé­nek, a szenteknek az igazolását jelenti. Isten országa nem elszigetelt, csak a mennyei régiókra korlátozódó. Ott vannak a szentek, vagyis ez Isten népének az országa.

A kérdés az, hogyan lesz Isten országa valóságos az emberek számára? Dániel segít válaszolni erre a kérdésre, amikor rávilágít Isten országa megalapításának egyik alapvető szempontjára. Ez pedig a Messiás-fejedelem közbelépése (Dán 9:25). Dániel elmondja, hogy a 70 hetes prófécia végén „kiirtják a Messiást” (Dán 9:26). „És egy héten át sokakkal megerősíti a szövetséget, de a hét felénél véget vet a véresáldozatnak és az ételáldozatnak” (Dán 9:27). Jézus véget vetett a lévitai szolgálatnak, mert Ő lett az áldozat. Tehát Isten országának népe a Messiás vére által nyert megváltást (1Pt 1:18-19). Péter másik jelentős szempontot is hozzáfűz Isten idővonalához, amikor ezt mondja Jézusról: „Ő ugyan a világ teremtése előtt ki lett választva, de az idők végén jelent meg értetek” (1Pt 1:20). Ez a kifejezés fontos betekintést ad, ami alapján megérthetjük Mk 1:15 versét. Ehhez lépünk tovább a következő részben.

Isten országa Márk evangéliumában

Mk 1:14-15 kijelenti: „Jézus Galileába ment, és hirdette az Isten evangéliumát. Ezt mondta: Betelt az idő, elközelített az Isten országa.” Ezek az igeversek több lényeges elemet tartalmaznak, amelyek megfontolásra méltók. Először is, Jézus prédikációjának súlypontja Isten országa. Mt 4:23 kifejezetten utal erre: „Jézus bejárta egész Galileát… hirdette az Isten országának evangéliumát.” Másodszor, üzenetének tartalma eszkatológiai jellegű: „betelt az idő”. Milyen időre utal itt Márk? Bizonyára a Dániel 9-ben található 70 hét prófécia utolsó hetére.

Márk 1. fejezete nem fejti ki egyértelműen, mit jelent Isten országa, de Márk 4. és a következő fejezetek értékes szempontokat adnak arra nézve, milyen is ez az ország, továbbá prófétai időkeretbe helyezik. Talán ezért nevezik Márk evangéliumát „a betelt idő evangéliumának” (lásd Mark: The Evangelist of Fulfilled Time. szerk. Merling Alomía, Joel Leiva, Juan Millanao, Lima, 2003, Ediciones Theologika).

Hogyan értsük az „elközelített az Isten országa” kifejezést? A görög szóhasználat ad erre némi támpontot. „Betelt az idő, elközelített az Isten országa” (Mk 1:15). A kai kötőszó két szót vagy tagmondatot köt össze, ezekben az esetekben úgy fordítjuk, hogy „és”. Azonban magyarázó rész is lehet, ezt általában értelmezési kai-nak nevezzük. Ez azt jelenti, hogy egy „szó vagy tagmondat a καί segítségével kapcsolódik egy másik szóhoz vagy tagmondathoz, hogy megmagyarázza, ami előtte van stb.” Tehát a kai így is fordítható: „azaz”, „nevezetesen”. (William Arndt, F. W. Gingrich, Frederick W. Danker: A Greek-English Lexicon of the New Testament and Other Early Christian Literature. Chicago, 2000, University of Chicago Press, 495. o.).

Amennyiben Mk 1:15 magyarázó értelemben használja a kai-t, a mondatot így olvashatjuk: „Betelt az idő, azaz elközelített az Isten országa.”

Más szóval, Isten országának eljövetele jelenti az idő beteltét, amiről Dániel beszélt. Ebben az esetben Jézus Krisztus testesíti meg az Isten országát, és ez az értelmezés összhangban áll Márk pragmatikus nézőpontjával. Márk 1. fejezetében Isten országa Jézus Krisztus országa, az Ő uralma, aki az isteni, profétai menetrend szerint jött el, hogy hirdesse az Isten országáról szóló örömhírt. Ekképpen Isten országa az emberiség megváltására és helyreállítására utal. Jézust megkérdezték a farizeusok, hogy mikor jön el az Isten országa, amire Ő így válaszolt: „mert az Isten országa bennetek van” (Lk 17:21). Úgy tűnik, Pál is ezt támasztja alá: „Amikor azonban eljött az idő teljessége, elküldte Isten az ő Fiát… hogy a törvény alatt levőket megváltsa, hogy elnyerjük a fiúságot” (Gal 4:4-5).

Jézus arra szólította a tanítványait, hogy higgyenek az evangéliumban – az Ő országáról szóló evangéliumban –, és térjenek meg. A metanoeó ige a bűnbánaton kívül a megtérésre, átalakulásra is utal, és ez „előfeltétele Isten uralma tapasztalásának” (William Arndt, F. W. Gingrich, Frederick W. Danker: A Greek-English Lexicon of the New Testament and Other Early Christian Literature. Chicago, 2000, University of Chicago Press, 640. o.). Jézus örömhír-hirdetésében minden e középpont körül forgott. Az embereket arra hívta, hogy higgyenek országának evangéliumában, fogadják el azt. Ez elsődleges volt számára. Például így sürgette tanítványait: „Menjünk máshova, a közeli városokba, hogy ott is prédikáljak, mert azért jöttem” (Mk 1:38).

Ebben az összefüggésben kell olvasni Márk 4 példázatait és a további fejezeteket, mint amelyek megvilágítják, mi „az Isten országának titka” (Mk 4:11). A görög müsztérion főnév olyan tartalomra utal, „ami korábban nem volt ismert, de egy belső csoport vagy szűk kör számára feltárult »titok«” (Johannes P. Louw és Eugene Albert Nida, szerk. Greek-English Lexicon of the New Testament: Based on Semantic Domains. New York, 1989, United Bible Societies, 345. o.). Az „Isten országának titka” feltárult Jézus eljövetelével (Mt 13:11). Ő maga tisztázta, hogy nincs titok az üzenetében: „Mert nincs semmi rejtett dolog, amely napvilágra ne jönne, és nincsen olyan titok, amely ki ne derülne” (Mk 4:22).

Isten országának ezeket a „titkait” (amelyek már nem titkok), nem érti meg minden ember. Az evangélium, a mag, mindenféle talajba hull, de sajnos nem minden talajban terem egyformán (Mk 4:3-20). A lelki fejlődés a növények fejlődési folyamatához hasonlít: „Mert magától terem a föld, először zsenge szárat, azután kalászt, majd érett szemet a kalászban” (Mk 4:28). A folyamat része a termés learatása is: „Mihelyt pedig a termés beérett, azonnal sarlót ereszt rá, mert az aratás elérkezett” (Mk 4:29). Ebben a gondolatban ott van az is, hogy mielőtt Krisztus egybegyűjti népét a végidei, végső aratásban, először el kell vetnie a magot a talajba (Mk 4:26). Isten országa eleinte kicsinek, jelentéktelennek látszik, de „miután elvetették, felnő, és minden veteménynél nagyobb lesz, és nagy ágakat hajt” (Mk 4:32).

E szavak akkor kezdtek teljesedni, amikor Jézus Krisztus személyében, az első adventkor elérkezett országa. Krisztus testet öltése az evangélium lényege, a jó hír. Minden faluban, ahol Jézust fogadták, erről az országról prédikált. Azért jött, hogy minden szív talajába elvesse ezt a magot. Bár kezdetben kicsi volt, országa végül hatalmasra nőtt.

Jézus bátorítja az embereket, hogy fogadják be országát: „Bizony mondom nektek, aki nem úgy fogadja az Isten országát, mint egy kisgyermek, semmiképpen sem megy be abba” (Mk 10:15). Kérleli az embereket, kortársait és bennünket is, hogy jelen idejű tapasztalat legyen számukra az Ő országában való élet. Ugyanakkor a végidőt jövőbeni időszakként helyezi el: „Bizony mondom nektek, nem iszom többé a szőlőtőnek terméséből addig a napig, amíg újat iszom majd az Isten országában” (Mk 14:25). Márk annak tudatában fogalmazza meg eszkatológiáját, hogy „a vég ideje” még a jövőben van. Ugyanakkor hangsúlyozni akarja, hogy Isten országa elérkezett, kezdeti szakaszában van – jelen időben, az ő korában.

#### Gyakorlati alkalmazás

„Mindazok, akik Krisztus országának alattvalói lettek – mondta János –, bizonyságot fognak tenni hitükről és bűnbánatukról. Kedvességről, becsületességről és hűségről fog tanúskodni életük. Szolgálni fognak a rászorulóknak, adományaikat Istennek szentelik. Menedéket nyújtanak a védtelennek, példaképei az erénynek és együttérzésnek. Krisztus követői így fogják bizonyítani a Szentlélek átformáló erejét. Mindennapi életükben igazságosság, irgalmasság és Isten iránti szeretet látható. Ha nem úgy élnek, olyanok lesznek, mint a pelyva, amelyet tűzre vetnek” (Ellen G. White: Jézus élete. Budapest, 1989, Advent Kiadó, 80. o.).

Kérjük meg a csoport tagjait, hogy a fenti idézetet szem előtt tartva válaszoljanak a következő kérdésekre!

1.  Hogyan tapasztalod Isten országát a jelenben?

2.  Mi volt az emberek reakciója Jézus első eljövetelekor?

3.  Miként viszonyulnak az emberek a második eljövetel gondolatához, hogyan fogadják?

4.  Mennyire fontos Isten országának a szerepe a személyes evangélium-hirdetésedben?

`Jegyzetek`