---
title:  A Magvető Példázata
date:  21/07/2024
---

`Olvassuk el Mk 4:1-9 szakaszát! Soroljuk fel a különböző talajtípusokat! Mi történik a beléjük hulló maggal?`

Az evangéliumi példázatokat olvasók gyakran rögvest át akarnak ugrani a Jézus által adott magyarázatra. Hiszen nem az a lényege ezeknek a történeteknek, hogy lelki igazságokat tanítsanak a keresztényi életre vonatkozóan? Igen, de néha Jézus sem magyarázta meg a példázatot, csak néhány rövid megjegyzést tett: „Az Isten országa olyan…”, vagy „Akinek van füle, hallja…”.

Következésképp jó, ha lelassítunk és egyszerűen magát a történetet elemezzük, hogy észrevegyük, merre mutatnak az elbeszélés jellemző vonásai. Nos, ha ezt a módszert követjük, a magvető példázata többféle gondolatot tartalmaz. A mag minden esetben ugyanaz, de négyféle talajba hull. A talaj típusa nagy mértékben befolyásolja a mag sorsát. Egy folyamatos történet helyett a példabeszéd valójában négy különálló történet, amelyek más-más környezetben játszódnak, mégis kerek egészet alkotnak. Az elbeszélés végéhez minden egymást követő történetben kicsit hosszabb idő múlva jutunk el. 

Az útszélre esett magot azonnal felkapják a madarak: „És történt vetés közben, hogy némelyik mag az útfélre esett, és jöttek a madarak, és felkapdosták” (Mk 4:4, ÚRK).

A köves talajra hullott mag végzete több nap vagy hét múlva teljesedik, amikor például kiégeti a nap.

A tövisek közé esett mag esetében még több idő kell ahhoz, hogy terméketlen élete véget érjen, mert a gyomnövények megfojtják.

A jó talajba hullott magnak kell mind közül a leghosszabb idő, feltételezhetően a növekedés teljes időszaka.

Három történet szól a kudarcokról, és csak az utolsó a sikerről, a jó és bőséges termésről. A kudarc kockázatára, ugyanakkor a siker bőséges kimenetelére utal a történetek hossza, az egymást követő történetekben a folyamatok egyre hosszabb volta és az, hogy csak az egyik szól a sikerről. A példázat a tanítványság áráról, a benne rejlő kockázatokról, ugyanakkor Jézus követésének bőséges jutalmáról is szól.

`Milyen más lelki tanításokat nyerhetünk a természetből?`

---

#### Ellen G. White idézetek

Krisztus kortársai nem értették meg küldetését. Eljövetelének módja nem felelt meg a várakozásuknak. Pedig az egész zsidó üdvrendnek Krisztus volt az alapja. Impozáns szolgálataikat Isten rendelte el. E szertartásoknak fel kellett hívniuk a nép figyelmét arra, hogy a rendelt időben eljön az, akire a szertartások mutatnak. A zsidók azonban a formaságokat és ceremóniákat dicsőítették, a szertartások célját pedig szem elől tévesztették. Az emberi hagyományok, szabályok és előírások elrejtették előlük azokat a leckéket, amelyekre Isten meg akarta őket tanítani. E szabályok és hagyományok eltakarták előlük az igaz vallás értelmét, és akadályozták őket a gyakorlásában. Amikor Krisztus személyében eljött a valóság, nem ismerték fel benne az előképek beteljesítőjét, az árnyékszolgálatok lényegét. […]

Jézus Krisztus evangéliuma botránkozás köve volt számukra, mert egy üdvözítő helyett ők jeleket kívántak. Azt hitték, hogy a Messiás hatalmas győzelmekkel fogja bizonyítani jogait, és a földi királyságok romjain felállítja birodalmát. Erre a váradalmukra Krisztus a magvetőről szóló példázattal válaszolt. Isten országa nem fegyveres erővel, nem erőszakos beavatkozással diadalmaskodik, hanem azáltal, hogy új életelvet plántál az emberi szívekbe. – Krisztus példázatai, 34. o.

A Biblia után a természet legyen a fő tankönyvünk… Mikor elvetjük a magot, és ápoljuk a növényt, ne feledjük, hogy Isten teremtette és adja a magot a földnek. Isten gondoskodik hatalmával arról a magról. Az ő rendelése, hogy a mag, mikor elhal, átadja életét a szárnak és kalásznak, ahol megint más magok fejlődnek, hogy megbecsüljük, majd újra a földbe ültessük termést hozni. Arra is felfigyelhetünk, hogy az embernek is közre kell működni ebben. Az embernek is meg kell tennie a magáét, neki is részt kell vennie a folyamatban. Ez az egyik tanulság, melyre a természet tanít, és ismerjük fel benne a komoly, szépséges rendet. – Bizonyságtételek, 6. köt., 185. o.