---
title:  Tanítói melléklet
date: 27/09/2024
---

#### Áttekintés

Kulcsszöveg: Mk 16:14-15

Alapige:  Márk 16

Bevezetés: Márk 15 azzal végződik, hogy elbeszéli az izraelita közösség egyik jeles tagjának a tetteit, aki életét és anyagi forrásait is Isten országának rendelkezésére bocsátotta. Jézus női követői szintén kifejezték készségüket, hogy részt vegyenek a Megváltó temetési szertartásának feladataiban. A kérdés tehát az, hogy hol voltak a tanítványok? Hogyan reagáltak Jézus halálára? És hogyan fogadták a feltámadásáról szóló híreket? Márk különös figyelmet szentel nekik. Kitér a konkrét utasításokra is, amelyeket Jézustól kaptak, hogy az egész világnak hirdessék az evangéliumot.

A tanulmány témái: Az e heti rész a tanítványok tapasztalatát tárgyalja: miként jutottak hitre Jézus Krisztusban, a feltámadott Úrban. A tanulmány két részből áll:

1.  A hit fontossága és hatása. Ez a szakasz azt vizsgálja, hogy kezdetben a tanítványok nem akartak hinni Jézus feltámadásában, de végül Krisztus eloszlatta kételyeiket és megerősítette hitüket;

2.  „Menjetek el az egész világra.” Ez a szakasz Jézus nagy misszióparancsáról, valamint a tanítványok küldetésének köréről és az evangélium céljáról szól.

#### Kommentár

A hit fontossága és hatása

Jézus halála egészen lesújtotta követőit. Bár a próféciák megjövendölték, és Jézus is figyelmeztette őket arra, hogy milyen megpróbáltatásokat szenved el a halála előtt, a Messiásról alkotott előfeltételezéseik miatt azonban a tanítványok nem értették meg szavainak teljes üzenetét, így nem is tudtak felkészülni.

Rögtön a feltámadás után a tanítványok bizonyságát adták, hogy még mindig nem értik Isten tervét, vagy legalábbis elfelejtették Jézus szavait, amelyek vigasztalták volna őket. Márk ezért írja, hogy „gyászoltak és sírtak” (Mk 16:10) Jézus halálát követően.

Jó okkal tűnődhetünk azon, hogy vajon a tanítványok és Jézus közeli barátai értették-e a Mester halálának célját. Valószínűleg nem volt világos látásuk erről, ezért nem nehéz elgondolni, hogy vonakodtak elhinni Jézus feltámadását. Ezt az utolsó tételt megerősíti Márk 16 első része is, amire a záró tanulmány fókuszál.

Kezdjük ott, hogy Mk 16:6-8 szerint angyalok jelentették be az asszonyoknak, hogy Jézus feltámadt. Sőt az angyalok bátorították őket, hogy mondják el a jó hírt a többieknek is. Ők azonban „senkinek sem mondtak semmit, mert féltek” (Mk 16:8). Vajon az asszonyok féltek elhinni az angyali látogatók elképesztő bejelentését?

Egy másik jelenetben Jézus maga jelent meg Mária Magdalénának, aki „pedig megvitte a hírt azoknak, akik vele tartottak, és most gyászoltak és sírtak. De azok, amikor meghallották, hogy Jézus él, és ő látta, nem hitték el” (Mk 16:10-11). Mária átadta az üzenetet, de a többiek nem akarták elhinni a jó hírt.

Egy harmadik jelenet ecseteli a tanítványok makacs hitetlenségét. Márk így ad hírt erről: „Ezután pedig közülük kettőnek jelent meg más alakban, útközben, amikor a mezőre mentek. Ezek is elmentek, és hírül vitték a többieknek, de nekik sem hittek” (Mk 16:12-13).

Érdekes, hogy Jézus nem olyasvalaki által akarta tudatni feltámadásának hírét, aki a belső körhöz tartozott. A hírt egy asszony, majd két másik személy vitte, akik nem tartoztak az általa kiválasztott tizenegy tanítvány körébe.

Egy negyedik epizódban maga Jézus jelent meg a tanítványoknak. „Azután, amikor asztalnál ültek, megjelent magának a tizenegynek, és szemükre vetette hitetlenségüket és keményszívűségüket, hogy nem hittek azoknak, akik feltámadása után látták őt” (Mk 16:14).

Miért nem hittek a tanítványok? Mint Izraelben sokaknak, nekik is téves elképzelésük volt Isten országáról. Lukács világosan elmondja, milyen jellegű volt a félreértésük: „Pedig mi azt reméltük, hogy ő fogja megváltani Izráelt, de hát már harmadik napja, hogy mindezek történtek” (Lk 24:21). Mit értettek a tanítványok azon, hogy „megváltani Izraelt”?  A görög lütroó szó alapjelentése: „felszabadítani valakit elnyomott helyzetéből” (lásd William Arndt, F. W. Gingrich, Frederick W. Danker: A Greek-English Lexicon of the New Testament and Other Early Christian Literature. Chicago, 2000, University of Chicago Press, 606. o.). Tehát a tanítványok számára Jézus halála saját földi törekvéseik halálát jelentette, mert ők a megváltásról azt gondolták, hogy Jézus a római elnyomás alól szabadítja fel őket.

Ahogy már láttuk korábban, Márk ezzel a kijelentéssel kezdi evangéliumát: „Betelt az idő, elközelített az Isten országa”, ezért „térjetek meg, és higgyetek az evangéliumban” (Mk 1:15)! Sajnos Márk evangéliumi beszámolója végén (Márk 16) az embereknek még mindig hitetlen szívük volt. Ezek az emberek nem papok, nem Izrael vezetői voltak, de nem is a római helytartóról van itt szó, hanem Jézus tanítványairól!

Érdekes megfigyelni, hogy Lukács is feljegyzi azt a jelenetet, amelyben a Márk 16-ban említett két tanítvány szerepel. Az ő beszámolójában eleinte még nem hitték el Jézus feltámadásának hírét. Márk evangéliuma viszont azok között említi őket, akik hittek a feltámadott Jézusban. Hogyan történt az átmenet a hitetlenségből a hitbe? Mit tett Jézus, hogy segítsen nekik? Lukács beilleszt egy kis részletet ide, amit Márk nem. Jézus megfeddi a tanítványokat a hitetlenségükért és keményszívűségükért (Mk 16:14; vö. Lk 24:25), de rögtön a feddés után rá is világít a lényegre, amikor felteszi a költői kérdést: „Hát nem ezeket kellett elszenvednie Krisztusnak és úgy menni be az ő dicsőségébe? És Mózestől és valamennyi prófétától kezdve elmagyarázta nekik mindazt, amelyek felőle megírattak az Írásokban” (Lk 24:26-27). Milyen intenzív bibliaórát kaptak ezek a tanítványok azon a napon! Mózes első könyvétől kezdve a héber Biblia utolsó könyvéig, az egész héber Szentírásból magyarázta két követőjének a messiási próféciákat.

Ellen G. White tovább részletezi a parancsot, amit Jézus a követőinek adott a mennybemenetele előtt. „Krisztus, mielőtt elhagyta tanítványait, világossá tette előttük királysága jellegét. Emlékezetükbe idézte mindazt, amit előzőleg mondott nekik királyságáról. Kijelentette, hogy nem állt szándékában ezen a világon egy ideiglenes királyság felállítása. Az Ő célja egy lelki ország megalapítása. Krisztus nem úgy akart uralkodni, mint egy földi király Dávid trónján. Ismét megmutatta nekik a szent Írásokból, hogy mindazt, amin átment, a mennyben rendelték el, az Atya és az Őközte lefolyt tanácskozásokon. Mindezeket előre megmondották a Szentlélek által ihletett emberek. Krisztus azt mondta: látjátok, hogy mindent kijelentettem nektek erről, hogy Messiásként való elvetésemnek el kellett jönnie és meg kellett történnie. Mindannak, amit mondottam megaláztatásomról, amelyet el kellett tűrnöm, és halálomról, amellyel meg kellett halnom, beigazolódott. A harmadik napon feltámadtam. Azért még szorgalmasabban kutassátok a szent Írásokat, és meglátjátok majd, hogy mindezekben a dolgokban a prófécia részletes leírásai rólam beteljesedtek” (Ellen G. White: Jézus élete. Budapest, 1989, Advent Kiadó, 724. o.).

„Menjetek el az egész világra”

Miután a tanítványok találkoztak feltámadt Urukkal, hitetlenségük helyét cselekvő hit vette át. Ők lettek Jézus élő tanúi, a feltámadott Úr élő bizonyságai. A tanítványok attól fogva már nem féltek, készen álltak nagy távolságokra is elutazni, hogy hirdessék: „Valóban feltámadt az Úr!… Ekkor ők is elbeszélték, mi történt az úton, és hogyan ismerték fel őt” (Lk 24:34, 35). Később Jézus megbízta őket: „Menjetek el az egész világra, hirdessétek az evangéliumot minden teremtménynek” (Mk 16:15)! Az evangéliumot nemcsak Izraelben kell hirdetni, hanem „a föld legvégső határáig” (ApCsel 1:8).

„Krisztus parancsát azonban: »Elmenvén e széles világra« (Mk 16:15) – nem veszíthetjük el szemünk elől. Krisztus arra hívott el bennünket, hogy tekintetünket irányítsuk a látóhatárunkon túli vidékek felé. Krisztus ledönti az elválasztó falakat, a nemzetségeket elválasztó előítéleteket és arra tanít, hogy szeressük az emberiség egész családját. Kiemeli az embereket önzésük szűk börtönéből. Eltöröl minden területi határvonalat és a mesterséges társadalmi megkülönböztetéseket. Krisztus nem tesz különbséget a szomszédok és az idegenek, a barátok és az ellenségek között. Arra tanít, hogy testvérként tekintsünk minden szükséget szenvedő emberre, és úgy nézzünk a világra, mint a saját földünkre” (i. m. o.).

A tanítványok azt a parancsot kapták, hogy tegyenek bizonyságot hitükről. Márk szerint az az evangélium célja, hogy tanítványokká tegyük és megkereszteljük az embereket. Ezért jelentette be, hogy Isten országa elérkezett (Mk 1:14). Az üdvösséghez elengedhetetlenül szükséges, hogy szívünkbe fogadjuk Isten országát és Jézust mint Megváltónkat és Királyunkat. Ez kell ahhoz, hogy megmeneküljünk a kárhozattól (Mk 16:16). Aki pedig hisz Őbenne, élete van az Ő nevében (Jn 20:31).

#### GYAKORLATI ALKALMAZÁS

Krisztus követőiként hogyan kerülhetjük el a téves feltételezéseket és hamis elvárásokat Istennel és az üdvösséggel kapcsolatosan, amelyek hibás/valótlan tapasztalatokhoz vezetnek? Ezen a kérdésen gondolkodva olvassuk el a következő tanácsot! „A próféciáról való vitatkozás közben Krisztus pontos képet ad tanítványainak arról, hogy miért kellett neki emberi formában megjelennie. Az a reménységük és várakozásuk, hogy a Messiás olyan valaki lesz, aki a nép kívánságainak megfelelően elfoglalja a trónt és a királyi hatalmat, félrevezető volt. Ez a felfogás megakadályozta a helyes megértését annak a ténynek, hogy Krisztus a legmagasabb méltóságból a legalacsonyabb helyzetbe ereszkedett, amit csak elfoglalhatott. Krisztus azt akarta, hogy tanítványainak elgondolásai, elképzelései lehetőleg tiszták és igazak legyenek minden tekintetben és értelemben” (Ellen G. White: Jézus élete. Budapest, 1989, Advent Kiadó, 703-704. o.).

`Jegyzetek`