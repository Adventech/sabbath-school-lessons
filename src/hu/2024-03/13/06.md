---
title:  Menjetek El Az Egész Világra!
date:  26/09/2024
---

`Olvassuk el Mk 16:14-20 verseit! Mit mondott Jézus a tanítványainak, amikor megjelent nekik? Szavai mit jelentenek a számunkra?`

Csupán a leírásból tudhatjuk meg, hogy mit mondott Jézus először a tanítványoknak (Mk 16:14). Megfedte őket hitetlenségükért és keményszívűségükért. A hitetlenség nem csak napjaink problémája. Ahogy már láthattuk, Jézus első tanítványai is küzdöttek ezzel (Mt 28:17; Jn 20:24-29), pedig ők találkoztak a testben megjelent Jézussal, újra meg újra látták a csodáit. Feltámadásának valóságos voltát különböző dolgokkal bizonyította. Erős alapot képez a hitnek a tanítványok bizonyságtétele a hétfői tanulmányban közölt bizonyságokkal együtt. Jézus megbízta a tanítványokat, hogy vigyék el az örömüzenetet a világnak. Parancsa mindenkire kiterjed. El kell menni az egész világra, hirdetve az evangéliumot minden teremtménynek. Jézus elmondta azt is, hogy mi lesz fáradozásuk eredménye: a hívők üdvözülnek, a hitetlenek elvesznek. Jézus azt is felvázolta, hogy munkájukat jelek és csodák fogják kísérni: démonokat űznek ki, új nyelveken szólnak, védelmet kapnak a veszélyben és betegeket gyógyítanak. Voltak, akik tévesen úgy értelmezték Mk 16:18 versét, mintha a keresztények azzal mutathatnák meg hitüket, hogy mérges kígyókat vesznek fel. Pedig semmiképpen nem igazolja ez az igevers az efféle, Istent kísértő magatartást. Jézus itt olyan védelemre utalt, amit a misszióban tevékenykedők tapasztalhatnak, Pálnak az ApCsel 28:3-6 szakaszában leírt esetéhez hasonlóan.

Természetesen a Biblia nem tanítja azt, hogy a keresztényeket mindig megvédi az Úr a bajtól. Időnként jónak látja, hogy csodát tegyen, ha az evangélium ügyének előmozdítását segíti vele, de a keresztények időnként szenvednek bizonyságtételükért. Ezekben a helyzetekben türelmes kitartásuk is a hitük erejét bizonyítja.

Majd, miután minden küldetését teljesítette, Jézus „felvitetett a mennybe, és az Isten jobbjára ült” (Mk 16:19, ÚRK). Felemelkedett, hogy Isten jobbjára üljön, a legfőbb hatalom helyére, mert legyőzte a gonosz minden seregét.

Figyeljük meg az utolsó verset! „Mindenhová” elmentek hirdetni az evangéliumot, de nem voltak egyedül. „Azok pedig kimentek, és mindenütt prédikáltak. Az Úr pedig együtt munkálkodott velük, és megerősítette az igét az azt kísérő csodálatos jelekkel” (Mk 16:20, ÚRK). Az Úr velük volt, és megígéri, hogy velünk is marad, miközben folytatjuk az általuk elkezdett munkát.

---

#### Ellen G. White idézetek

Jézus gyakran megkísérelte, hogy feltárja a jövőt a tanítványok előtt, de ők túlságosan közömbösek voltak arra, hogy szavain gondolkozzanak. Ez okozta, hogy Jézus halála olyan váratlanul érte őket; midőn később a múltba visszapillantottak, és látták hitetlenségük következményeit, nagyon elszomorodtak. Mikor Krisztust megfeszítették, nem hittek a feltámadásában. Jézus nyíltan hangoztatta, hogy harmadnap feltámad, de a gondolataik annyira összezavarodtak, hogy fel sem fogták ennek értelmét. A megértés hiánya okozta reményvesztettségüket, mikor halála bekövetkezett. Keserűen csalódtak… Mennyi szenvedéstől menekültek volna meg, ha hisznek az Üdvözítő szavainak!

A kétségbeeséstől, bánattól és reménytelenségtől sújtva gyülekeztek a tanítványok a felházban... Itt történt, hogy az Üdvözítő feltámadása után megjelent nekik. – Az apostolok története, 25–26. o.

Krisztus mennybemenetele előtt kiosztotta tanítványainak megbízatásukat… Ti voltatok tanúim – így mondta –, hogy életemet feláldoztam a világért… Rátok ruházom e kegyelmi üzenet továbbítását. Zsidónak, valamint pogánynak tovább kell azt adnotok – Izraelnek először, azután minden népnek és nyelvnek. Az összes hívők egyetlen gyülekezetbe tömörüljenek.

Ez a megbízatás az evangelizációra: Krisztus országának nagy missziós okirata. A tanítványok buzgólkodjanak a lelkekért, és a kegyelmi meghívást juttassák el mindenkihez. – Az apostolok története, 27–28. o.

Amint a nap fénye világosságot, életet és áldást áraszt minden élőlényre, úgy kell a világ világosságának lennie a kereszténynek is jó cselekedetei, vidámsága és bátorsága által. Amint a napfény elűzi az éj árnyait, és ragyogásával betölti a völgyeket és a hegyeket, úgy kell a kereszténynek is tükröznie a feddhetetlenség fölötte ragyogó napjának sugarait.

Krisztus igazi, odaszentelt életű követőinek életéből el fog tűnni a közöny, a hiszékenység és a sötétség, ahogy elillan az éj sötétje is, amikor felkel a nap. Jézus követői hasonlóképpen fognak elmenni a föld legsötétebb zugaiba, hogy elvigyék oda az igazság világosságát, és a sötétségben járók is részesüljenek belőle. – This Day With God, 92. o.

Hallgathatunk e ily dicsőséges reménység, ily tökéletes megváltás tudatában, melyet Krisztus saját vére árán szerzett meg számunkra? Ne magasztaljuk-e és ne áldjuk-e mi is fennhangon az Üdvözítőt, miképp a tanítványok tették, mikor az Úr bevonult Jeruzsálembe? Nincs-e közelebb hozzánk ama nagy nap, mint volt hozzájuk? Vajon ki akadályozhatna meg minket abban, hogy Istent magasztaljuk és áldjuk, mert a halhatatlanságba és megdicsőülésbe vetett reménységünk nemsokára beteljesedik? Mi immár megízleltük az eljövendő világ dicsőségét, s mind többre és többre vágyunk. Egész lényem vágyik az élő Isten után, és nem nyugszom mindaddig, amíg teljesen át nem hatja valómat az ő teljessége. – Tapasztalatok és látomások, 110. o.