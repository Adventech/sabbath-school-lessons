---
title:  Örüljetek, Feltámadt!
date:  22/09/2024
---

`Olvassuk el Mk 15:42–16:6 szakaszát! Mi történik itt? Miért különösen sokatmondó ez a történet a feltámadás elbeszélése kapcsán?`

Az evangéliumok írói mindnyájan egyetértenek abban, hogy Jézus az „előkészület napján” halt meg (Mt 27:62, SZIT; Mk 15:42; Lk 23:54; Jn 19:14, 31, 42). A legtöbb kommentátor ezt úgy értelmezi, hogy ez a nap csütörtök naplementétől péntek naplementéig tartott. Jézus tehát péntek késő délután halt meg, és gyorsan, még naplemente előtt eltemették. Szombatnapon az Úr a sírban nyugodott, és a tanítványai is pihentek. „Szombaton azonban pihentek a parancsolat szerint” (Lk 23:57, ÚRK), ami elég furcsa lett volna, ha Jézus valóban kisebbítette volna – még ha csak az ő gondolataikban is – a negyedik parancsolat megtartásának kötelezettségét. Szombat este az asszonyok illatos keneteket vásároltak, és vasárnap kora reggel a sírhoz mentek, hogy befejezzék a szokásos temetési rituálét. Ekkor azonban Jézus már nem volt a sírboltban! A keresztények már a 2. századtól kezdve nagy jelentőséget tulajdonítottak annak, hogy Jézus vasárnap támadt fel. Ezen az alapon tartják szentnek a vasárnapot. Csakhogy valóban tanítja a vasárnap szentségét az Újszövetség?

`Olvassuk el Kol 2:10-12 verseit! Mi a feltámadás újszövetségi emlékünnepe?`

A Bibliában egy szó sem utal arra, hogy a vasárnapot kellene megszentelni a feltámadás emlékére, mert a keresztség a feltámadás emlékünnepe. „Eltemettettünk azért ővele együtt a keresztség által a halálba; hogy miképpen feltámasztatott Krisztus a halálból az Atyának dicsősége által, azonképpen mi is új életben járjunk” (Róm 6:4).

Adventistaként örülhetünk Jézus vasárnap reggeli feltámadásának. Halála és feltámadása által legyőzte a halált, és az Ő feltámadása miatt a sajátunkban is bízhatunk.

`„Áldott az Isten és a mi Urunk Jézus Krisztusnak Atyja, aki az ő nagy irgalmassága szerint újonnan szült minket élő reménységre Jézus Krisztusnak a halálból való feltámadása által” (1Pt 1:3). Figyeljük meg, milyen megingathatatlan bizonyossággal írja Péter, hogy Jézus feltámadt – és Pál is az eggyel fentebb idézett igeversben! Hogyan lehet nekünk is ilyen bizonyosságunk?`

---

#### Ellen G. White idézetek

Az asszonyok, akik alázatosan és hűségesen követték Jézust, nem akartak addig távozni, amíg nem látták, mint fektették be Jézust a sírba; s míg egy hatalmas követ nem hengerítettek a sír szájára, nehogy az ellenség Jézus holttestét ellophassa. Félelmük azonban teljesen alaptalan volt: láttam, hogy mennyei seregek kimondhatatlan gonddal őrködtek Jézus sírja felett, és sóváran vártak a parancsra, mikor vehetik ki a részüket, és kiszabadíthatják a dicsőség királyát fogságából.

Krisztus gyilkosai attól tartottak, hogy újra életre kel, s megszökik sírjából. Ezért arra kérték Pilátust, hogy legalább harmadnapig őrséggel őriztesse a sírt. Ez meg is történt. Előbb azonban lepecsételték a sírt, nehogy tanítványai ellophassák, és azután azt mondják, hogy feltámadt a halálból. – Tapasztalatok és látomások, 180–181. o.

Mikor az angyalok szétáradó fényessége napnál ragyogóbban sugárzott, a római őrség élettelenül rogyott a földre. Az egyik angyal megragadta a síron fekvő hatalmas követ, elhengerítette róla, és leült arra. A másik angyal belépett a sírba, és eltávolította a lepleket Jézus testéről. Most a mennyei angyal földet rázó, erőteljes hangon kiáltott: „Jézus, Istennek Fia, Atyád hív téged! Jöjj elő!” A halál nem tarthatta Őt többé hatalmában. Jézus mint diadalmas hős támadt életre a halálból. Szent félelemmel szemlélte a mennyei sereg ezt a jelenetet. Mikor Jézus előjött a sírjából, a jelenlévő angyalok földre borultak előtte, és imádták. Majd diadalénekekkel üdvözölték feltámadását.

Sátán angyalai kénytelenek voltak elmenekülni a mennyei angyalok ragyogó fényessége elől, és siránkozva panaszolták el királyuknak, hogy erővel elragadták tőlük zsákmányukat, s hogy az, akit oly nagyon gyűlöltek, feltámadt a halálból… Mert midőn Jézus mint fenséges győztes szállt ki sírjából, Sátán tudta, hogy végül el kell pusztulnia, és birodalma arra száll, akit jogosan megillet. – Tapasztalatok és látomások, 182. o.

Jézus feltámadása előképe volt mindazok végső feltámadásának, akik benne aludtak el. A feltámadt Üdvözítő arckifejezését, modorát, beszédét a tanítványai valamennyien jól ismerték. Amint Jézus feltámadt a halottak közül, éppen úgy azoknak is fel kell majd támadniuk, akik benne aludtak el és alusznak. Ráismerünk majd barátainkra, mint ahogy a tanítványok is megismerték Jézust. Lehet, hogy életük folyamán megváltoztak, megbetegedtek, vagy eltorzult az ábrázatuk, de Jézus visszajövetelekor tökéletes egészségben és testi-lelki arányosságban támadnak fel. Azonosságukat azonban megdicsőült testükben is tökéletesen megőrzik. Akkor úgy ismerünk majd, amint minket is megismernek. Orcájukon, amelyet a Jézus arcáról fénylő világosság tesz sugárzóvá, felismerjük a megkülönböztető vonásait azoknak, akiket szeretünk. […]

Addig a dicsőséges óráig, amikor az utolsó trombitaszó felhangzik, és az óriási sereg előjön az örök győzelemre, Isten drágakőként és biztonságban őriz minden alvó szentet, akiket név szerint ismer. – That I May Know Him, 362. o.