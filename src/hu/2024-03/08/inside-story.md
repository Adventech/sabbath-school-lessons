---
title: Történet
date: 23/08/2024
---

#### GYÜLEKEZET A HÁZNÁL – 5. RÉSZ

_Andrew McChesney_

Az apa tartotta a szavát. Szombat reggel együtt imádkoztak, átvették a Bibliatanulmányt, majd Anush mondott egy rövid prédikációt. Ez így ment hónapokig. Amikor vendégek érkeztek hozzájuk, őket is meghívták, hogy csatlakozzanak, pedig Örményországban ez nem járja. Ott mindent félretesznek, hogy kellőképpen kiszolgálják és szórakoztassák a vendéget.

_A szombati alkalmak közben az apa rájött, hogy nem is ismeri jól a Bibliát. Máté 4 szerint Jézus azzal hárította el Sátán minden kísértését, hogy „Meg van írva!” Az apa rádöbbent, hogy nem is tudja, mit válaszoljon Sátán kísértéseire, hiszen nem ismeri az Igét. Attól kezdve naponta olvasta._

Közeledett az úrvacsorai alkalom a gyülekezetben. Anush engedélyt kért, hogy elmehessenek. „Úrvacsora? – válaszolta az apa. – Tudod, azt én is megtarthatom itthon.” Nem mentek el tehát az úrvacsorára.

Idővel Anush nővérének gyermeke született. A kisbabáért és a család többi tagjáért ünnepélyes keretek közt imádkoztak a gyülekezetben. Az anya engedélyt kért, hogy süteményt vihessen a gyülekezetbe az ünnepségre, hiszen annyi jót tapasztaltak tőlük.

Az apa szívét megérintette a közösség kedvessége, így visszaengedte Anusht és édesanyját a gyülekezetbe.