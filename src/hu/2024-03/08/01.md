---
title:  A Tanítványok Képzése – Ii. Rész
date:  17/08/2024
---

### E heti tanulmányunk
1Mózes 1:27; 2:24; Ézsaiás 11:1-16; Márk 10; Róma 6:1-11; Galata 4:1-2

> <p></p>
> „Mert az embernek Fia sem azért jött, hogy néki szolgáljanak, hanem hogy ő szolgáljon, és adja az ő életét váltságul sokakért” (Mk 10:45).

Ezen a héten Márk 10. fejezetével foglalkozunk, annak a szakasznak a befejező részével, amelyben Jézus a kereszthalálára készülve beszél a tanítványaival. A fejezetnek legalább a fele a tizenkettővel foglalkozik, a többi pedig olyan témákkal, amelyek fontosak a tanítványsággal kapcsolatban, de mások fogalmazták meg azokat, akik találkoztak Jézussal. A farizeusok vitatkoztak vele a válás kérdéséről. A szülők odavitték hozzá a gyermekeiket, hogy áldja meg őket. A gazdag ifjú az örök életről kérdezte, a vak látást kért tőle.

Márk evangéliumának ebben a fejezetében fontos tanításokat találunk arról, hogy mit jelent Jézus követése, különösen itt és most, az életünkben: házasság, gyerekek, hogyan viszonyuljunk a gazdagokhoz, valamint mi az ára Jézus követésének. Ezek után jön a második vak férfi meggyógyítása (Mk 10:46-52; vö. 8:22-26), mint a szakasz záró „könyvtámasza”, egy szép példa arra, hogy mi az ára Jézus követésének, továbbá hová vezet az Ő útja. 

Ezek a tanítások készítik fel Jézus követőjét a tanítványsággal járó kihívásokra – igaz volt ez kétezer éve, mint ahogy most, a 21. században is az.

---

#### Ellen G. White idézetek

Milyen tisztelettel tekintett munkássága során Jézus az emberi életre! Nem királyként jelent meg az emberek között, nem igényelte a tömegek figyelmét, hódolatát vagy szolgálatát, hanem úgy jött, mint aki szolgálni akar, hogy fölemelhesse az emberiséget. Kijelentette, hogy nem azért jött, hogy neki szolgáljanak, hanem hogy Ő szolgáljon… Bárkivel is találkozott, olyan embert látott benne, akinek emberi kedvességre van szüksége. Közülünk sokan akarunk szolgálni másoknak, olyanoknak, akiket tisztelünk, miközben elmegyünk azok mellett, akiket általunk Krisztus áldásban részesíthetne, ha nem lennénk annyira ridegek, szeretetlenek és önzők, és ha nem tartanánk ezeket az embereket méltatlannak az odafigyelésünkre. […]

„Legyetek annakokáért követői az Istennek mint szeretett gyermekek: és járjatok szeretetben, miképpen Jézus Krisztus is szeretett minket, és adta önmagát miérettünk ajándékul és áldozatul az Istennek, kedves jó illatul.” (Eféz 5:1–2) A szeretetnek erre a szintjére hívattunk el. Ezt a szeretetet nem szennyezte be az önzés. – Our High Calling, 176. o.

Tanítványainak Krisztus a legfontosabb tanítást adta arra vonatkozóan, hogy milyen tanítványoknak kellene lenniük. „Abban az országban, amelyet megalapítani jöttem – mondta –, nem lesz elsőbbségért folyó harc. Ti mindannyian testvérek vagytok. Az országomban minden szolgám egyenlő. Ott csak az alázat és a másokért végzett szolgálat nagyságát ismerik el. Aki megalázza magát, felmagasztaltatik, aki pedig felmagasztalja magát, megaláztatik. Aki másokért igyekszik szolgálni, és áldozatot hozva megtagadja önmagát, olyan jellemtulajdonságokat nyer, amelyek méltóvá teszik őt Isten színe előtt, és fejlődni fog ismeretben, igazi türelemben, megértésben, jóságban és együttérzésében. Isten országában ezek vannak a főhelyen.”

Az ember Fia megalázta magát, és Isten szolgájává lett. Önmagát megalázta, és egészen a halálig feláldozta, hogy szabadságot és életet adjon, és helyet készíthessen az ő országában azoknak, akik hisznek benne. Életét adta megváltásként sokakért. Az elsőbbségért harcolók számára ennek az áldozatnak elégségesnek kellene lennie ahhoz, hogy elkezdjenek szégyenkezni a magatartásuk miatt.  – This Day With God, 356. o.

Aki hisz Krisztusban, alázatosan jár vele… Arra törekszik, hogy segítsen, áldást hozzon és megerősítsen lelkeket, és az angyalokkal együtt munkálkodva szolgál az üdvösség örökösei érdekében. Jézus a kegyelmében, bölcsességében és igazságában részesíti őt, hogy áldás lehessen mindazok számára, akikkel kapcsolatba kerül. Az ilyen szolgálattevők minél alázatosabban tekintenek önmagukra, annál több áldást nyernek Istentől, mivel az ajándék nem magasztalja fel őket, hanem arra használják az az áldásokat, hogy továbbadják másoknak.

A szolgáló angyalok Isten trónjától kapják az utasításokat, hogy együtt munkálkodjanak az emberi eszközökkel. Krisztus kegyelmében részesíti szolgáit, hogy továbbadhassák embertársaiknak. – Manuscript 165, 1898. december 13.