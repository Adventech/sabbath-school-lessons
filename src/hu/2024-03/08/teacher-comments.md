---
title:  Tanítói melléklet
date: 23/08/2024
---

#### Áttekintés

Kulcsszöveg: Mk 10:15, 21, 22, 44, 45

Alapige:  Márk 10

Bevezetés: Az előzőekben tanulmányozott fejezetekben Márk azt hangsúlyozta, hogy Jézus milyen nagy jelentőséget tulajdonított a prédikációiban Isten országának. A 10. fejezetben azonban megjegyzi, hogyan hat Isten országa azoknak az embereknek a szívére, akik az elveit befogadták az életükbe. Márk arra is kitér, hogyan tapasztalhatjuk ezt az országot mi is, miközben megjelenését várjuk a vég idején.

A tanulmány témái: Az e heti tanulmány arra a kérdésre összpontosít, hogyan léphetünk be Isten országába. Azt is megnézzük, milyen kihívásokkal szembesülnek az emberek, ha oda vágynak és tapasztalni akarják áldásait a jelenben. Az alábbi három pontot fogjuk megvizsgálni:

1.  Márk illusztrálja, hogy akik be akarnak lépni Isten országába, gyermeki lelkülettel kell rendelkezniük.

2.  Isten a gazdagokat és a szegényeket egyaránt hívja, hogy lépjenek be országába.

3.  Bizonyos elveket szem előtt kell tartanunk, hogy tapasztalhassuk Isten országát.

#### Kommentár

Isten országa és a kisgyermekek

Márk evangéliumának 10. fejezetben szintén hangsúlyos Isten országának témája, miként az előzőekben. Itt azonban Márk azt feszegeti: Hogyan léphet be az ember Isten országába? Mennyire bonyolult ez számunkra? Két kérdést tesz fel: „…mit cselekedjem, hogy az örök életet elnyerjem?” (Mk 10:17), és „Akkor hát kicsoda üdvözülhet” (Mk 10:26)? Lényegében ez a két kérdés ugyanazt a gondolatot fogalmazza meg. A válaszok annak fontosságát támasztják alá, amit Jézus a prédikációjában mondott Isten országáról.

Ahhoz, hogy az emberek belépjenek Isten országába, el kell fogadniuk azt, a gyermekek fenntartás nélküli bizalmával és hitével kell hinniük benne. Mk 10:15 konkrétan megfogalmazza: „Bizony mondom nektek, aki nem úgy fogadja az Isten országát, mint egy kisgyermek, semmiképpen sem megy be abba.” Bizonyára a szülők egyetértenek abban, hogy amikor kisgyermekeiknek ajándékot adnak, ők nem kérdezik, mit kell tenniük érte. Egyszerűen kinyújtják a kezüket és elveszik. Jézus vágyik arra, hogy ugyanezt a lelkes elfogadást lássa hallgatói szívében, amikor átadja az Isten országáról szóló üzenetet, így fogadják Isten országát. A görög szóhasználat is ezt a gondolatot támasztja alá. A „fogadja” szó a fenti versben a görög dekhomai szóból származik, ami azt jelenti, hogy „bevenni”, „megragadni valamit”, „készségesen fogadni egy információt”, „igaznak tartani”, „elfogadni”, „hinni”, „barátságosan elfogadni egy személynek a jelenlétét”, „örömmel üdvözölni” (lásd Johannes P. Louw, Eugene Albert Nida: Greek-English Lexicon of the New Testament: Based on Sematic Domains. 2. köt. New York, 1989, United Bible Societies, 220., 372. és 453. o.). Más szóval, Jézus azt mondja a tanítványainak meg a többi hallgatójának, hogy ha be akarnak lépni az Ő országába, akkor hinniük kell benne, örömmel kell fogadniuk, meg kell ragadniuk olyan lelkesedéssel, ahogy egy kisgyermek ragadja meg a felé nyújtott ajándékot. Vagyis úgy léphetünk be országába, ha elfogadjuk az örömhírt. Amikor elhisszük a jó hírt, miénk az ország.

Krisztus a gazdagokat és a szegényeket is hívja, hogy lépjenek be Isten országába

A kisgyermekekre mondott áldás után rögtön következik a gazdag ifjúról szóló történet. A gazdag ifjú valószínűleg ott volt a tömegben, amikor Jézus a karjába vette a gyermekeket és megáldotta őket. Később Jézus arról beszélt, hogyan juthatnak be az emberek Isten országába. Talán a fiatalembert megindította jóindulata a gyerekek iránt, a Megváltó kegyelmének megnyilvánulása meglágyította a szívét. Vonzotta Jézus lénye, amikor feltette a kérdést: „Jó Mester, mit cselekedjem, hogy az örök életet elnyerjem” (Mk 10:17)? Ebben a kérdésben Márk két gondolatot kapcsol össze: az örök élet elnyerése és Isten országa. A 10. fejezetben Jézus két akadályt mutat be, amelyek meggátolják vagy visszatartják az embereket attól, hogy tapasztalják Isten országát és belépjenek oda. Válaszából megtudjuk, hogy nem bonyolult bejutni oda, ugyanakkor tisztában kell lennünk a csapdákkal, amelyek közé tartoznak az anyagi javak.

Miután elolvastuk a gazdag ifjú történetét, nyilvánvaló számunkra, hogy Isten országának örökösei alaposan ismerik az Ő törvényét és a Szentírást. Isten szereti azokat, akik követik törvényeit. Ám az engedelmesség önmagában nem elég ahhoz, hogy bemenjünk országába. Mk 10:21-22 verseiben Jézus egy fontos dolgot határoz meg, ami megerősíti a kisgyermekek jelenetébe rejtett elveket. „Jézus rátekintett, és megkedvelte őt, majd azt mondta neki: Egy fogyatkozásod van, eredj el, add el minden vagyonodat, add a szegényeknek, és kincsed lesz a mennyben, azután jöjj, és kövess engem! Az pedig elszomorodott ezen a beszéden, és búsan elment, mert nagy vagyona volt.” Ez a fiatalember nem hitt Isten országában és mindabban, ami ahhoz tartozott. Csak az mehet be oda, aki elfogadja és hisz benne. Ez a gazdag ifjú nem hitt, vagy legalábbis nem volt kész valóban hinni benne, vagy elfogadni azt.

A gazdag ifjú, amint Jézus tanítványai közül is egyesek, földi fogalmakkal próbálta meghatározni Isten országát, a vagyon és hatalom fogalmaival. Mondhatnánk, hogy már egy másik „nagy birodalom” polgára volt ezen a földön: a mammoné, a pénzé, „mert nagy vagyona volt” (Mk 10:22). Még ha hitt is az Írásokban, a saját „országából” nem tudott kiszakadni. Nem hitte, hogy Isten országa végül el tudja neki hozni a jobb életet, amire vágyott. Ennek az elbeszélésnek a kulcskérdése nem a vagyon, inkább az, hogy akik vallják: hisznek Jézusban, vajon első helyre teszik-e szívükben az Ő országát. Sajnos túl sokan építenek maguknak olyan hatalmas birodalmat ebben a világban, ami aztán akadályozza őket abban, hogy meglássák Isten országának jelentőségét az életükben. Ennek pedig az a vége, hogy nem azt teszik az első helyre.

Az is igaz, hogy egy gazdag férfinak vagy nőnek nem feltétlenül kell lemondania vagyonáról vagy családjáról azért, hogy Jézus igazi követője lehessen. Péterrel folytatott beszélgetésében Jézus ezt mondta: „Bizony… senki sincs, aki elhagyta házát, fiútestvéreit, nőtestvéreit, apját, anyját, feleségét, gyermekeit vagy szántóföldjeit énérettem és az evangéliumért, és ne kapna százannyit most ebben az időben, házakat, fiútestvéreket, nőtestvéreket, anyákat, gyermekeket és szántóföldeket, üldözésekkel együtt; a jövendő világban pedig örök életet” (Mk 10:29-30). Életünk régi prioritásainak meg kell változni.

A lényeg, hogy Isten országának minden földi birodalom fölé kell emelkednie az ember szívében. Márk azt hangsúlyozza, hogy Istennek kell uralkodnia életünkben. Amikor az Úr átveszi méltó helyét, akkor a vagyonunk felett is Úr lesz. Amennyiben ez nem történik meg, kilépünk Isten országából.

Tapasztalni Isten országát

A fentebb tárgyalt kérdés az egyik akadályra összpontosít, ami hátráltatja az Isten országába való belépést: ha többre becsüljük földi vagyonunkat, mint Isten országát. A következő téma azzal kapcsolatos, hogyan viszonyulunk egymáshoz. Isten országa polgárai hogyan viselkedjenek egymással a közösségben? Ez a téma most a legfontosabb.

Rögtön az elején megjegyezzük, hogy a „köztetek” kifejezés Márk 10-nek ebben a részében igen hangsúlyos. Mk 10:31 köti össze a vagyonról szóló, előző beszélgetést a kapcsolatokat érintő résszel. Jézus ezt mondja: „Mert sok elsőből lesz utolsó és sok utolsóból első.” Más szóval, az Isten országába való belépés nem emberi hierarchia szerint történik. Ennek a gondolatnak az illusztrálására forduljunk egy percre ahhoz a történethez, amikor Jézus és a tanítványai Jeruzsálem felé haladtak. A tanítványok azt gondolták, hogy Jézus azért megy Jeruzsálembe, hogy megalapítsa országát. Így ketten közülük a következő kéréssel fordultak hozzá: „Add meg nekünk, hogy egyikünk jobb kezed felől, másikunk pedig bal kezed felől üljön a te dicsőségedben” (Mk 10:37)! A tanítványok nem azt kérték, hogy bemehessenek Jézus országába? Nem, hanem a fő helyekre pályáztak. Válaszában Jézus kifejtette, hogy azok a követői, akik igyekeznek belépni országába, áldásokban (Mk 10:30) és üldözésekben egyaránt részesülni fognak az életben.

Mk 10:38-40-ben Jézus ismét hangsúlyozta, hogy az országába való bejutáshoz a szenvedés is hozzátartozik, de a másokon való uralkodás nem. Abban semmi rossz nincs, ha kiválóságra törekszünk bármely intézményben vagy szervezetben, beleértve a vallási közösségeket is. Jézus azonban rámutatott, hogy ebbéli törekvésünkben hogyan viselkedjünk. Mk 10:42-45 szakaszában konkrétan megfogalmazta, mi a helyes magatartás. „De nem így lesz közöttetek, hanem aki nagy akar lenni közöttetek, az legyen a ti szolgátok, és aki közületek első akar lenni, az legyen mindenkinek a szolgája. Mert az Emberfia sem azért jött, hogy neki szolgáljanak, hanem hogy ő szolgáljon, és váltságul adja életét sokakért” (Mk 10:43-45).

Más szóval, Isten országának állampolgáraiként – különösen a vezető pozíciókban lévők esetében – áldozatos életre és szolgálatra kell készülni, nem pedig mások feletti uralomra. Törekedjünk Jézus példájának követésére!

#### Gyakorlati alkalmazás

Mit értett Jézus azon, hogy „nehéz bejutni Isten országába” (Mk 10:24)? Nem azt mondja, hogy lehetetlen, csak „nehéz”. Miért? Az egyik oka ennek talán az, hogy a gazdagok nem látják be: szükségük van Istenre vagy arra, amit Ő tud tenni értük.

Egy gazdag ember bibliaóra közben mondta: „Nagyszerű dolog többet megtudni a Biblia Istenéről, de azt hiszem, nekem nincs szükségem rá. Ha kell valami, megyek és megveszem. Ennyi elég is az élethez.”

Megkaphatunk mindent az életben – Isten nélkül? Fejtsük ki! Van olyan, amit nem vásárolhatunk meg pénzért?

Vannak a csoportban valakinek nagyon gazdag ismerősei, felsővezetők? Ha igen, hogyan hozhatnánk a tudomásukra, hogy Isten országa számukra is nyitva áll? Tartsuk szem előtt, hogy Istennek semmi nem túl nehéz. Emberi szemszögből egyesek számára nehéznek tűnhet bejutni oda, de nem lehetetlen. Emlékezzünk Jézus szavaira: „Az embereknek lehetetlen, de Istennek nem, mert Istennek minden lehetséges” (Mk 10:27).

`Jegyzetek`