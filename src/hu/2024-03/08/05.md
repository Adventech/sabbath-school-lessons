---
title:  Kiiahatjátok-e Az Én Poharamat?
date:  21/08/2024
---

`Olvassuk el Mk 10:32-45 szakaszát! Miként mutatják ezek az igeversek, hogy a tanítványok továbbra sem értették Krisztus küldetését, sem az Ő követésének jelentését?`

Jézus egyre közelebb ért Jeruzsálemhez, és már kezdett beszélni a tanítványainak arról, hogy mi fog ott történni, de ezt nem hitték el, nem is akarták hallani. Jézus feltűnő pontossággal vázolta fel halálát és feltámadását, de az ember könnyen elengedi a füle mellett, amit nem akar hallani. Jakab és János is ezt tette, amikor magánjellegű kéréssel fordult Jézushoz. Jézus kérdésére azt felelték, hogy a jobb és a bal keze felől szeretnének ülni, amikor majd eljön dicsőségben. Igen, könnyen elítélhetjük őket rangéhségük miatt, de ez a két férfi odaszánta magát Jézus szolgálatára, és valószínűleg nem csupán önzés motiválta a vágyukat. Jézus rá akart világítani, hogy valójában mit is kértek. Megkérdezte tőlük, hogy kiihatják-e az Ő poharát, vagy megkeresztelkedhetnek-e az Ő keresztségével. Az Ő pohara a Gecsemáné kertben és a kereszten való szenvedése (vö. Mk 14:36), keresztsége pedig a halála és a temetése (Mk 15:33-47). Az események párhuzamosak keresztségének leírásával Márk 1. fejezetében. Jakab és János azonban nem értette. Simán kimondták, hogy igen, képesek rá. Jézus ekkor megjövendölte, hogy valóban ki fogják inni az Ő poharát és meg fognak keresztelkedni az Ő keresztségével. Jakab volt az első apostol, aki mártírhalált halt (ApCsel 12:2). Jánost pedig, a leghosszabb életű tanítványt Pátmosz szigetére száműzték (Jel 1:9). Majd Jézus utalt rá, hogy a dicsőséggel övezett helyeket Isten jelöli ki.

Hogyan reagált a többi tanítvány Jézus válaszára? Nem túl jól. Mk 10:41 versében a görög szövegben ugyanaz az aganakteó („haragra gerjed”, „felháborodik”) szó fordul elő, mint a 14. versben, amikor Jézus azért haragudott, mert nem engedték hozzá a gyerekeket. Majd Jézus összehívta a csapatot, és elmondta az egyik legmeghatározóbb tanítását. Kifejtette, hogy a pogány uralkodók a saját előnyük érdekében gyakorolják a hatalmukat, Isten országában azonban mások felemelésére és áldására kell azt használni. Isten országának Királyaként Jézus vezet az úton. Hogyan? Úgy, hogy a saját életét adta váltságul – tehát nem éppen úgy, ahogy azt a követői hallani akarták.

`Mit jelent az, hogy a keresztény mások szolgája legyen? Konkrétan hogyan mutatkozzon meg ez az elv az emberi kapcsolatainkban?`

---

#### Ellen G. White idézetek

Jézus Krisztus a tanításaival és példaadásával tökéletes képet nyújtott arról az önzetlen szolgálatról, amely Istentől ered. Isten nem önmagának él. A világ teremtése és minden dolog fenntartása bizonyítja, hogy állandóan másoknak szolgál. „Aki felhozza az ő napját mind a gonoszokra, mind a jókra, és esőt ád mind az igazaknak, mind a hamisaknak.” (Mt 5:45) A szolgálat ezen eszményét az Atya bízta a Fiúra. Jézust állította Isten az emberiség élére, hogy példaadása által tanítsa, mit jelent a szolgálat! Egész életét a szolgálat törvénye alá rendelte. Mindenkinek szolgált, és mindenkinek segített.

Jézus mindig és újból arra igyekezett, hogy ezt az alapelvet tanítványai lelkébe vésse. Amikor Jakab és János elétárták kívánságukat az elsőbbségért, Ő így felelt nekik: „Aki közöttetek nagy akar lenni, legyen a ti szolgátok. Valamint az embernek Fia nem azért jött, hogy néki szolgáljanak, hanem hogy Ő szolgáljon, és adja az ő életét váltságul soka­kért.” (Mt 20:26–28) – Az apostolok története, 359. o.

Megint másik alkalommal [Jakab és János] anyjuk által azt kérték az Úrtól, hogy országában a két legkiválóbb helyet tölthessék be. A Megváltó így felelt: „Nem tudjátok, mit kértek.” Tényleg közülünk is milyen kevesen értik az ima jelentőségét. Jézus, aki „az előtte levő öröm helyett megvetve a gyalázatot keresztet szenvedett”, jól tudta, hogy milyen áldozat árán nyerhetik el ezt a dicsőséget. Az ő öröme abban állt, hogy saját megaláztatása, halálküzdelme és vérének ontása által lelkeket igyekezett megmenteni. […]

Jézus így szólt hozzájuk: „Megihatjátok-e azt a poharat, amelyet én megiszom, és megkeresztelkedhettek-e azzal a keresztséggel, amellyel én megkeresztelkedem? És mondának: Meg.”

Milyen kevés sejtelmük volt arról, hogy mit is jelent ez a keresztség. „És monda nékik: Az én poharamat megisszátok ugyan, és a keresztséggel, amellyel én megkeresztelkedem, megkeresztelkedtek, de az én jobb és bal kezem felől való ülést nem az én dolgom megadni.” – Megszentelt élet, 56–57. o.

Az Úr képviselőjévé emeli alázatos szolgáját, aki rábízza magát, aki nem magasztalja föl magát, és nem tartja magát okosabbnak annál, amilyen. Az ilyen ember élő áldozatként szenteli életét Istennek, az Úr pedig elfogadja őt, felhasználja és támogatja a szolgálatban. Istennek az a szándéka, hogy bölcsességét adja az embereknek, hogy azt az ő nevében használják fel. Isten az alázatos, odaszentelt életű munkás által nyilatkoztatja ki magát. […]

Tekintsetek minden egyes rátok bízott képességre szent kincsként, amit fel kell használnotok úgy, hogy mások is megismerhessék a kegyelmet. Ezáltal tesztek eleget az Isten által nektek kirendelt célnak. Az Úr azt várja el, hogy teljes mértékben Jézus Krisztusban elrejtőzve hagyjuk, hogy a dicsőség csak az Istené legyen. – That I May Know Him, 88. o.