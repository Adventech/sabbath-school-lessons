---
title:  Fény A Világ Sötétjében
date:  26/01/2026
---

Fil 2:14 versében Pál arra biztatja a filippibelieket, hogy „Zúgolódás és kételkedés nélkül tegyetek mindent” (ÚRK). Súlyos kihívások érik a gyülekezet egységét, ami nem őrizhető meg anélkül, hogy mindannyian komoly erőfeszítéseket tennénk érte. Az egység a Krisztussal való közösség és Igéje iránti engedelmesség mellékterméke. Meghatározó ez a bizonyságtételünk szempontjából. Pál kiemeli: „ragyogtok, mint a csillagok a világban” (Fil 2:15, ÚRK). Távol a városi csillogástól és az utcalámpák fényétől, amikor nem ragyog Hold sem, több csillagot lehet látni, és mintha még fényesebben ragyognának. Minél sötétebb az ég, annál világosabban fénylenek a csillagok. Ugyanez a helyzet a mi bizonyságtételünkkel is. Minél nagyobb körülöttünk az erkölcsi sötétség, annál jobban megmutatkozik a különbség Isten őszinte követői és a világi emberek között. Különösen fontos nem engedni, hogy a világi gondolatok, nyomások és szokások mesterséges fényei háttérbe szorítsák vagy teljesen eltüntessék a bizonyságtételünket!

`Olvassuk el Fil 2:15-16 verseit! Pál szerint milyenek legyünk Isten gyermekeiként, mit tegyünk?`

A „feddhetetlenség” azt jelenti, hogy „hibátlan”, „kifogástalan”. Jób személyének, jellemének feddhetetlenségéről többször is olvasunk (Jób 1:1, 8; 2:3; lásd még 11:4; 33:9). Jézus arra szólítja a tanúit – tekintettel a valószínűleg rájuk váró kegyetlen támadásokra –, hogy legyenek „szelídek, mint a galambok” (Mt 10:16). Pál biztatja a hívőket, hogy a rossz tekintetében „ártatlanok” legyenek (Róm 16:19). A mai médiacsatornák nem a tiszta, felemelő és inspiráló tartalmakról ismertek. Ilyen időkben számunkra is remek szabály az, amit Dávid követett: „szemem nem nézi azt, ami bűnre vinne” (Zsolt 101:3, SZIT).

Sose féljünk attól, hogy különbözünk másoktól! A hitünknek egyre inkább meg kell különböztetnie bennünket. Az a cél, hogy ragyogjunk, „mint a csillagok a világban” (Fil 2:15, ÚRK). Ennek az egyetlen módja, ha nem a világhoz szabjuk magunkat (Róm 12:2), „az élet beszédéhez ragaszkodva” (Fil 2:16, ÚRK). A választásaink határozzák meg, hogy „Krisztus napjára” gondolva élünk, vagy pedig „hiába futottunk” (Fil 2:16; vö. 1Kor 9:24-27).

`Amennyiben vannak az életednek olyan területei (és bizonyára vannak), amelyeket „világiasnak” tartasz, hogyan tudod megtisztítani magad azoktól?`

---

#### Ellen G. White idézetek

Jézus jellemét kell visszatükröznie az életünknek. Mindenütt, a gyülekezetben, otthonunkban és a szomszédokkal ápolt kapcsolatainkban is Jézus szép ábrázatának kell kirajzolódnia. Ezt csak úgy tudjuk megvalósítani, ha betöltekezünk az Ő teljességével. Ha meg akarjuk jobban ismerni Jézust, szeretnünk kell Őt jóságáért, tökéletességéért, és vágyjunk arra, hogy elsajátítsuk mennyei jellemét, hogy mindenki láthassa: Jézussal voltunk és tőle tanultunk.

Ha az életünkben Krisztus evangéliumának tiszta elveit gyakoroljuk, akkor mennyei Atyánkat tiszteljük és magasztaljuk. Így fogjuk visszatükrözi a körülöttünk levő sötét világra a mennyei fényt. A bűnösök kénytelenek lesznek elismerni, hogy nem a sötétség, hanem a világosság fiai vagyunk. Honnan fogják ezt tudni? A gyümölcseinkről. A gyülekezeti névsor tartalmazhatja emberek neveit, de ettől ők még nem lesznek a világosság fiai. Előkelő pozíciót tölthetnek be, az emberek dicséretét válthatják ki, ám ettől sem lesznek a világosság fiai… A kegyelemnek mélyenszántó munkát kell végeznie – Isten szeretetének kell munkálkodnia a szívben, és erről a szeretetről kell bizonyságot tenni engedelmesség által.

Ha Krisztus a lelkünkben lakozik, akkor Ő ad lelkierőt és tesz bennünket a világosság csatornáivá. Minél több világossággal rendelkezünk, annál több világosságot áraszthatunk a körülöttünk élőkre. Minél közelebb élünk Jézushoz, annál tisztábban látjuk szépségét. Miközben szemléljük makulátlan voltát, még tisztábban ismerjük fel saját jellemhibáinkat. Ekkor pedig vágyódni kezdünk az Ő teljességére, mennyei jellemének tökéletességére, és szemlélve elváltozunk a képmására. […]

Minden nap vetjük a magot. Ha a hitetlenség magvait szórjuk, akkor hitetlenséget fogunk aratni; ha büszkeséget vetünk, akkor büszkeséget aratunk; ha megátalkodottságot vetünk, akkor azt aratunk, „mert amit vet az ember, azt aratándja is”. […]

A szívünk betöltekezhet Isten teljességével, de van valami, amit nekünk kell elvégeznünk. Ne ragaszkodjunk a bűneinkhez és a hi­báinkhoz, hanem vessük el magunktól azokat, és igyekezzünk minél előbb rendet teremteni a szívünkben. Ha ezt megtettük, akkor fogjuk a hit kulcsát, és nyissuk ki vele Isten gazdag tárházának ajtaját… Végtelen gazdagság található ott, amelyből részesülhetünk. Isten megígérte: „Legyen néked a te hited szerint!” Elnyerhetjük az örökélet koronáját, helyünk lehet Isten jobbján, és amikor belépünk a gyöngykapun, meghallhatjuk a bármilyen zenénél dallamosabban hangzó szavakat: „Jól vagyon jó és hű szolgám… menj be a te uradnak örömébe.” (Mt 25:23) – Lift Him Up, 266. o.