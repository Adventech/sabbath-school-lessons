---
title:  Élő Áldozat
date:  27/01/2026
---

`Olvassuk el Róm 12:1-2, 1Kor 11:1, Fil 2:17 és 2Tim 4:6 verseit! Mit mond Pál ezekben a részekben?`

Pál már korábban is kifejezte, hogy elfogadja, akár életben marad, akár meghal Krisztus szolgálatában (Fil 1:20-23). Most viszont utal annak a lehetőségére, hogy kiontatik „italáldozatként” (Fil 2:17). Az ősi italáldozat gyakorlatát idézi, amelynek részeként valamilyen folyadékot (pl. olajat, bort vagy vizet) kiöntöttek, áldozatul Istennek (lásd pl. 1Móz 35:14; 2Móz 29:40; 2Sám 23:15-17). Az istentisztelet részeként valamilyen drága folyadékot kiöntöttek, „elpazaroltak”. Erről eszünkbe juthat az az eset, amikor Mária megkente Jézus fejét és lábát „igen drága nárdus olajjal” (Mk 14:3-9; Jn 12:3). Ténylegesen nem italáldozatról volt itt szó, de ez a kép világosan érzékelteti a hatalmas áldozatot, ami találóan mutat rá Krisztusnak a megváltásunkért hozott, végtelenül nagy áldozatára.

Pál akkor is örül, ha az evangélium hirdetése miatt kivégzik, mert az élete Istennek szánt áldozatként „ontatik ki”. A héber Biblia szerint az italáldozatra általában nem önmagában került sor, hanem más áldozattal együtt mutatták be (lásd 4Móz 15:1-10; 28:1-15). Ennek fényében Pál úgy tekinthette, hogy saját életének odaadása illő hozzájárulás a filippibeli hívők áldozata és szolgálata mellett, akik hittel Istennek ajánlották magukat, „élő… áldozatul” (Róm 12:1).

Az első keresztények, így a Filippiben élők is aktívak voltak, beszéltek a hitükről (Fil 1:27-28). Házról házra járva hirdették az evangéliumot (ApCsel 5:42). Az otthonukban helyet adtak a Szentírás közös tanulmányozásának (ApCsel 12:12; 1Kor 16:19; Kol 4:15; Filem 1-2), és a hitüket alá tudták támasztani a Szentírásból (ApCsel 17:11; 18:26; 1Pt 3:15). Az adventista úttörők ugyanezt tették. Nem várták, hogy a lelkészek beszéljenek az üzenetről a szomszédaiknak, bátran képviselték a hitüket. Bibliaórákat adtak és felkészítették az embereket a keresztségre, amikor a lelkész újból eljutott hozzájuk.

Röviden: jelentős egyéni áldozatot vállalva, vagyis „élő áldozatként” az evangélium terjesztését munkálták. Mi törekedhetünk ennél kevesebbre?

`Gondolkozzunk el azon, hogy mit jelent a mi életünkben az „élő áldozat”! Mennyi áldozatot hozunk Isten országáért? Mit árul el a válaszunk rólunk?`

---

#### Ellen G. White idézetek

Isten figyelmeztette népét az egészségügyi reformmal kapcsolatosan. Ez a mű egyik legfontosabb ágazata az ember Fiának eljövetele előtt. Keresztelő János Illés lelkével és erejével készítette az Úr útját. […]

János elszakadt a barátoktól és a fényűző élettől. Egyszerű, teve­szőrből készült ruhája állandó feddés volt a papok és általában a zsidó emberek fényűzésével és hivalkodásával szemben. A kizárólag növényi ételekből, sáskából és vadmézből álló étrendje a széles körökben elterjedt étvágy és habzsolás megdorgálása volt… Akiknek készíteniük kell Krisztus második eljövetelének útját, azok az Illés lelkével fellépő hűséges Jánost képviselik. Ő egyengette Krisztus első eljövetele előtt az utat. A reform nagy témáit kell az emberek figyelmének középpontjába állítani… A minden téren megmutatkozó mértékletesség legyen üzenetünk központja, hogy Isten népe el tudjon fordulni a bálványimádástól, a kapzsiságtól és a ruházatban vagy egyéb területen megmutatkozó fényűzéstől.

Az önmegtartóztatást, a szerénységet és a mértékletességet, amit az Úr elvár azoktól az igazaktól, akiket különleges áldásai által vezérel, be kell mutatni az embereknek, szemben azokkal a fényűző szokásokkal, melyek tönkreteszik a mai nemzedék egészségét… Semmi sem okozhat ilyen káros testi és erkölcsi romlást, mint ennek a fontos kérdésnek az elhanyagolása. Akik az étvágyuk kielégítésének és a szenvedélyeknek élnek, és elfordulnak a világosságtól, mert attól tartanak, hogy a világosságban láthatóvá válnak bűnös szokásaik, amiket el kellene hagyniuk, azok bűnösnek találtatnak Isten előtt. Aki elfordul a világosságtól egy bizonyos területen, az megkeményíti a szívét, és minden más téren figyelmen kívül fogja hagyni a világosságot. Aki elmulasztja erkölcsi kötelességeinek teljesítését az étkezés és a ruházat terén, valójában egyengeti maga előtt az összes isteni rendelet áthágásának útját. Testünk nem a tulajdonunk. Isten jogosan várja el, hogy vigyázzunk a tőle kapott testre, amit élő, szent és jó illatú áldozatként kell bemutatnunk Őelőtte. – Conflict and Courage, 273. o.

Ha a mennybe juthatnánk úgy, amint vagyunk, közülünk hányan lennének képesek Istenre tekinteni? Kin volna menyegzői ruha? Hányan lennének érdemesek arra, hogy megkapják az élet koronáját? Nem a pozíciója teszi az embert. Krisztus az, aki a lelkünkben kiformálódik, hogy értékessé tegyen, s elnyerjük az élet koronáját, amely nem homályosul el.

A maradékra irányították a figyelmemet. Az angyal így szólt hozzájuk: „El akarjátok kerülni a hét utolsó csapást? … Ha igen, haljatok meg, hogy élhessetek! Legyetek készen, legyetek készen, legyetek készen! Nagyobb erőfeszítést kell tennetek az előkészület érdekében… Áldozzatok mindent Istennek. Tegyetek mindent az oltárára – az ént, a vagyont és mindent. Mindent oda kell adni, hogy belépjünk a dicsőségbe.

Krisztus eljön hatalommal és nagy dicsőséggel saját és Atyja dicsőségével… Míg a gonoszok menekülnek közeléből, a követői boldogok… Krisztus mindennapi társa és meghitt barátja hűséges követőinek, akik Istennel szoros kapcsolatban és állandó közösségben élnek. Rajtuk támad fel az Úr dicsősége… Amikor a Fenséges eljön dicsőségben, örvendeznek ragyogásának fényes sugaraiban. Alkalmasak a mennyei lények társaságára, mert a menny a szívükben él.

Ha ma rendezett a viszonyunk Istennel, akkor készen vagyunk, még ha ma jönne is el Jézus. – Maranatha, 98. o., március 31.