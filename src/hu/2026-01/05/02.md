---
title:  Megtenni, Amit Isten Munkál Bennünk
date:  25/01/2026
---

Miután Pál az alázat és az Isten akaratának való engedelmesség tökéletes példájaként mutatta be Jézust, a filippibeliekhez fordul. Elismeri, hogy engedelmeskedtek az Úrnak, amikor meghallották az evangélium üzenetét (ApCsel 16:13-15, 32-33), majd az engedelmességben való kitartásra buzdítja őket.

Eléjük tárja Krisztus életének példáját és azt, hogy az üdvösség útja a kereszt, majd arra összpontosít, hogyan valósul ez meg a gyakorlatban.

`Olvassuk el Fil 2:12-13 verseit! Mit ért Pál azon, hogy „vigyétek véghez” vagy „munkáljátok üdvösségeteket” (Fil 2:12, ÚRK)? Hogyan írnád le a hit és a cselekedetek kapcsolatát?`

Pál nem mutat be más evangéliumot ebben a két versben, mint amit felvázol a Római és a többi levelében. Biztosak lehetünk abban, hogy ez az üzenete megegyezik a hit általi megigazulás evangéliumával, azzal, amit Filippiben és másutt hirdetett. Azonban fontos figyelembe venni mindazt, amit a Biblia az adott témában kijelent, különösen a megváltás kérdésében, amit annyira félre lehet érteni.

`Olvassuk el Róm 3:23-24, 5:8 és Ef 2:8-10 verseit! Mit tanítanak a megváltásról ezek az igék?`

Vitathatatlan, hogy Isten munkája az üdvözítés, és mi ebben egyáltalán semmit nem tulajdoníthatunk saját érdemünknek. Még a hit is ajándék, amit a Szentlélek erősít bennünk. Saját tetteink nem menthetnek meg minket, azonban az újjászületés által Isten lelkileg újjáteremt bennünket, képessé tesz arra, hogy helyesen cselekedjünk. Isten Lelke munkálkodik bennünk, erősíti az akaratunkat, hogy azt válasszuk, ami helyes, ellenálljunk a kísértésnek és jó döntéseket hozzunk.

Így hajtjuk végre azt, amit Isten munkál bennünk – „félelemmel és rettegéssel” (Fil 2:12). Félnünk kellene tehát Isten ítéletétől azért, mert gyakran gyengének bizonyulunk az engedelmesség terén? Persze, hogy nem! Ez a kifejezés arra utal, hogy Isten hatalmát érzékelve (Zsolt 2:11) tudatosuljon bennünk az engedelmesség szükségessége!

`Hogyan tapasztaltuk Krisztus munkálkodását az életünkben? Bűnös természetünk hogyan küzd az ellen, amit Isten tesz bennünk? Miként állhatunk ellen a kísértésnek?`

---

#### Ellen G. White idézetek

Miközben Jézus Krisztus, Közbenjárónk, a mennyben esedezik érettünk, a Szentlélek munkálkodik bennünk, hogy akaratunk és tetteink az Ő tetszése szerintiek legyenek. Az egész menny érdekelt a lelkek megmentésében. Milyen okunk van tehát abban kételkedni, hogy az Úr akar és fog is segíteni nekünk? Nekünk magunknak is, akik tanítjuk az embereket, élő kapcsolatban kell állnunk Istennel. A Lélekben és az Igében az emberek számára olyanoknak kell lennünk, mint a forrás, mert bennünk él Krisztus, az örök életre buzgó víznek kútforrása. A bánat és fájdalom talán megpróbálja türelmünket és hitünket, de a Láthatatlan jelenlétének fénye velünk van, és önmagunkat Jézus mögé kell rejtenünk.

Bátorítsd a gyülekezetet; segíts nekik imában Istenhez emelkedni. Mondd el, hogy amikor úgy érzik, hogy vétkeztek, és nincs erejük imádkozni, éppen akkor van ideje az imádkozásnak. Sokan megalázottnak érzik magukat bukásuk után, mert az ellenség győzött felettük, ahelyett, hogy ők kerültek volna ki győztesen. Világiasság, önzés és testiesség gyengítette el őket, és úgy érzik, semmi értelme sincs Istenhez jönni. Ám ez a gondolat egy az ellenség sugalmazásai közül. Lehet, hogy szégyenkeznek és mélyen megalázottaknak érzik magukat, de imádkozniuk és hinniük kell. Amint megvallják bűneiket, Ő, aki igaz és hű, megbocsátja bűneiket, és eltörli minden álnokságukat (lásd 1Jn 1:9). Amikor elméd elkalandozik ima közben, ne essél kétségbe, hanem tereld vissza a trónhoz, és ne hagyd el a kegyelem királyi székét, míg el nem nyered a győzelmet.

Arra vársz talán, hogy erős érzelem bizonyítsa ezt a győzelmet? Nem; „a győzedelem, amely legyőzte a világot, a mi hitünk”. Az Úr ismeri vágyaidat; hit által maradj közelében, és várd, hogy megkapd a Szentlelket.

A Szentlélek rendeltetése, hogy minden lelki megmozdulásunkat vezesse. Az Atya a Fiát adta értünk, hogy a Fiú által a Szentlélek eljöjjön hozzánk és az Atyához vezessen bennünket. Isten közreműködése által a közbenjárás lelkét kaptuk, ami által úgy esedezhetünk Istennél, mint ahogy az ember szokott kérni barátjától. – A Szentlélek eljő reátok, 351. o.

Krisztus az emberi család minden tagja számára lehetővé tette a kísértés visszautasítását. Mindazok, akik kegyes életet szeretnének élni, Krisztushoz hasonlóan győzelemre juthatnak.

Isten kegyelme elnyeréséhez nekünk is meg kell tennünk a részünket. Az Úr nem szándékozik helyettünk véghezvinni sem a készséges hozzáállást, sem az elvégzendő tetteket. Ugyan kegyelme által munkálja bennünk az akarást és a véghezvitelt, de ezt nem a mi igyekezetünk helyett teszi. Lelkesedjünk az Úrral való együttműködésért. A Szentlélek azért munkálkodik bennünk, hogy segítsége által dolgozzunk Isten művében… A szellemi képesség és a kiművelt erkölcsi jellem nem önmagától kel életre. Isten lehetőségeket ad, a siker pedig ezek felhasználásán múlik. A Gondviselő által megnyitott ajtókat gyorsan fel kell ismerni, és elszántan be kell lépni azokon. Sokan nagyszerű emberekké válhatnának, ha Dánielhez hasonlóan Isten kegyelmére támaszkodnának a győzelem kivívásához, és tőle várnának erőt és képesítést a munkájukhoz. – Isten csodálatos kegyelme, 111. o., április 13.