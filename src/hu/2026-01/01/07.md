---
title:  További tanulmányozásra
date:  02/01/2026
---

„Isten üdvösségre választott ki téged a Lélek megszentelése és igazságban való hit által. Állj hát erősen!… Ha hűséggel szolgálod Istent, beleütközöl majd előítéletekbe és ellenállásba, de ne gerjedj haragra, amikor igazságtalanul szenvedsz! Ne torold meg a bántást! Ragaszkodj hűséggel Jézus Krisztushoz! Rendíthetetlenül tekints a menny felé! Hadd mondják mások, amit akarnak, járják a nekik tetsző utat, de te krisztusi alázattal és szelídséggel haladj előre! Kitartó céltudatossággal, tiszta szívvel, minden erőddel és képességeddel végezd a munkát, támaszkodj Isten karjára! Talán soha nem leszel tisztában azzal, hogy milyen igaz, nemes is az a munka, amit végzel. Valódi értéked csak az üdvösségedért adott élethez fogva mérhető…

A Krisztusban felnövő minden lélekért heves és hosszan tartó küzdelem folyik időszakonként, mert a sötétség erői eltökéltek, hogy akadályozzák a haladás útját. Ám ha Krisztus keresztjére tekintünk kegyelemért, nem bukhatunk el. A Megváltó megígérte: »Nem hagylak el, sem el nem távozom tőled« (Zsid 13:5) és »ímé én tiveletek vagyok minden napon a világ végezetéig« (Mt 28:20)” (Ellen G. White cikke, The Youth’s Instructor. 1899. nov. 9.).

**Beszélgessünk róla!**

`1) Pált többször is börtönbe vetették, mindig igazságtalanul. Te hogy reagálsz arra, ha nem bánnak veled tisztességesen? Milyen bibliai ígéreteket tudsz felidézni ilyen esetekben?`

`2) A korai egyházatya, Tertullianus mondta a keresztények üldözéséről: „Minél inkább vágtok bennünket, annál többen leszünk; a mártírok vére magvetés” (Alexander Roberts és James Donaldson, szerk.: Ante-Nicene Fathers. Peabody, MA, 1999, Hendrickson Publishers, Inc., 3. köt. 55. o.). Ugyanakkor bizonyos területeken és korokban az üldözés nagyban hátráltatta az egyház munkáját. Milyen úton-módon támogathatjuk azokat, akik üldözést szenvednek a hitükért?`

`3) Pál nehézségeinek fényében gondolkozzunk el ismét a heti alapigén! „Örüljetek az Úrban mindenkor!” Ez mit jelent? Hogyan tehetjük ezt? A szeretteink közül megbetegszik vagy meghal valaki. Elveszítjük a munkánkat. Erős fájdalmaink vannak. Talán az a kulcsa annak, hogy ezt megértsük, ha feltesszük a kérdést: „Miben örüljünk mindenkor?” Vagyis, legyünk bármilyen helyzetben, miben örülhetünk mindig?`