---
title:  Krisztus Mindenek Felett
date:  14/02/2026
---

### E heti tanulmányunk
1Mózes 1:26-27; János 1:1-3; Róma 6:3-4; 1Korinthus 4:9; 12:12-27; Efezus 1:22; Kolossé 1:13-19

> <p></p>
> „Mert benne teremtetett minden a mennyen és a földön, a láthatók és a láthatatlanok, akár trónusok, akár uralmak, akár fejedelemségek, akár hatalmasságok: minden általa és reá nézve teremtetett. Ő előbb volt mindennél, és minden őbenne áll fenn” (Kol 1:15-17, RÚF).

Az e heti résztől kezdődően folytatjuk a Kolosséi levél vizsgálatát (lásd 1-2. tanulmány). Amint a 2. tanulmány csütörtöki részében láttuk, Kol 1:9-12 szakaszában Pál a város hívőiért imádkozik, hogy Istennek tetsző módon éljenek. A 12. és a 13. versben két valóságot állít szembe egymással: a világosságot és a sötétséget. Az Atya Isten „alkalmassá tett minket a szentek örökségében való részvételre a világosságban, aki kiragadott minket a sötétség hatalmából, és átvitt az Ő szeretett Fiának országába. Benne van a mi váltságunk, bűneink bocsánata” (Kol 1:12-14, ÚRK).

Más szóval Teremtő Istenünkben, Jézusban, az Ő személyében van megváltásunk. Ő végezte el a megváltás tettét, és hit által átvitt minket a sötétség birodalmából Isten szeretett Fiának országába.

Ezen a héten az Újszövetség néhány legátfogóbb és legfennköltebb kijelentését fogjuk megvizsgálni Jézussal kapcsolatban. Mit jelent az, hogy Ő „a láthatatlan Isten képe”, ugyanakkor „elsőszülött minden teremtmény előtt” (Kol 1:15, RÚF).

---

#### Ellen G. White idézetek

Lázadása előtt Lucifer tiszteletreméltó, magas beosztású angyal volt a mennyben, pozíciójánál fogva pedig közvetlenül a második Isten szeretett Fia után. Ábrázata a többi angyalhoz hasonlóan barátságot és boldogságot sugárzott. Magas és széles homloka kiváló értelmi képességekről tanúskodott. Testalkata tökéletes volt, magatartása pedig nemes és feneséges. Arcáról különleges fény ragyogott, erősebb és szebb, mint a többi angyal arcáról, azonban Krisztus, Isten szeretett Fia az egész angyalsereg fölött állt, hiszen egy volt az Atyával már az angyalok teremtése előtt. Lucifer irigykedett Krisztusra, és fokozatosan kezdett el olyan vezetői pozíciót tulajdonítani magának, ami csak Jézust illette meg.

A Teremtő összehívta az angyalok seregét, hogy Fiát előttük részesítse különleges tisztességben. A Fiú a királyi széken foglalt helyet az Atyával, és szent angyalseregek vették körül. Ekkor az Atya kijelentette, Ő maga döntötte el azt, hogy Krisztus, az Ő Fia egyenlő Ővele, ezért ahol a Fiú jelen van, ott Ő van jelen. A Fiú szavát éppen úgy tiszteletben kell tartani, mint az Atya szavát. A mennyei seregek parancsnoki tekintélyével ruházta fel Őt. A Fiúnak különösen a föld és az élőlények teremtésében kell majd hamarosan együtt munkálkodnia Atyjával. Az Atya akaratát és céljait a Fiúnak kellett véghez vinnie, de semmit sem tesz önmagától, csak az Atya akaratát teljesítve.

Lucifer irigységet és féltékenységet táplált Jézus Krisztussal szemben. Mégis, amikor az angyalok meghajoltak Jézus előtt, elismerve felsőbbrendűségét, magas tekintélyét és jogos uralmát, ő is meghajolt az angyalokkal egyetemben, de a szíve tele volt irigységgel és gyűlölettel. […]

A hűséges angyalok megpróbálták jobb belátásra bírni a gőgös és lázadó angyalt. Erőteljes érvekkel próbálták meggyőzni Lucifert arról, hogy bár Isten különleges előjogban részesítette Krisztust, maga Lucifer nem részesül kevesebb tisztességben, mint korábban. Határozottan rámutattak arra, hogy Krisztus Isten Fia, aki még az angyalok teremtése előtt létezett, és mindenkor az Atya jobbján áll, szelíd és szeretetteljes tekintélyét senki sem vonja kétségbe, és Ő sosem parancsol olyat, amit az angyalok serege ne teljesítene örömmel. Azt hangoztatták, hogy bár Krisztus különleges előjogban részesült az Atyától az angyalok előtt, Lucifer kiváltságai nem csorbultak. Az angyalok sírtak. Aggódva próbálták rávenni, hogy mondjon le törvénytelen terveiről és alázkodjon meg a Teremtő előtt, hiszen a mennyben addig csak béke és összhang uralkodott… Lucifer azonban nem akart hallgatni rájuk. – Lift Him Up, 18. o.