---
title:  A Láthatatlan Isten Képe
date:  15/02/2026
---

A tükörbe vagy egy fényképre nézve lapos, kétdimenziós képet látunk. Bizonyos szempontból egy szobor által jobb elképzelésünk lehet, persze az sem ér fel a lélegző, eleven valósággal. A kép bibliai fogalma néha a gyengébb ábrázolásokra utal, de még szélesebb körű jelentéssel bír.

`Olvassuk el 1Móz 1:26-27, 5:3, 1Kor 15:49, 2Kor 3:18 és Zsid 10:1 verseit! Foglaljuk össze, hogy ezekben a szakaszokban milyen különböző dolgokat jelent a „kép”! Mennyiben más az, hogy Jézus az Isten „képe”?`

Isten úgy teremtette meg az embert, hogy a lehető legjobban hasonlítson rá – fizikailag, lelkileg, a kapcsolataiban és feladataiban, természetesen csak bizonyos tekintetben, de a bűn azt is megrontotta. Jézus azonban lehetővé teszi, hogy „lássuk” a láthatatlan Istent. „Aki engem látott – mondta Jézus –, látta az Atyát” (Jn 14:9). Jézus Isten természetének, „valóságának képmása” (Zsid 1:3), gondolatának hallhatóvá és jellemének láthatóvá válása.

`Olvassuk el Mt 11:27 és Jn 1:1-2, 14, 18 verseit! Miért adhat Jézus egyedülálló kinyilatkoztatást az Atyáról?`

Figyeljük meg, mit mondott még Jézus az Atyával való kapcsolatáról!

„Az én Atyám mind ez ideig munkálkodik, én is munkálkodom” (Jn 5:17).

„Én és az Atya egy vagyunk” (Jn 10:30).

„senki sem mehet az Atyához, csakis énáltalam” (Jn 14:6, ÚRK).

Jézus többször is abszolút értelemben magára vonatkoztatta Isten nevét: „VAGYOK” (lásd 2Móz 3:14); „Én vagyok az élet kenyere” (Jn 6:35, ÚRK); „Én vagyok a világ világossága” (Jn 8:12); „Én vagyok a jó pásztor” (Jn 10:11); „Én vagyok a feltámadás és az élet” (Jn 11:25); „én az Atyában vagyok, és az Atya énbennem” (Jn 14:11); és „Mielőtt Ábrahám lett, én vagyok” (Jn 8:58).

`Mi lett volna, ha Jézus nem lenne Isten? Hiszen akkor az Atya csak egy teremtményt küldött volna el, hogy meghaljon helyettünk. Miért lenne az alapvetően, gyökeresen más, mint hogy a személyében Isten maga jött el meghalni értünk?`

---

#### Ellen G. White idézetek

Isten személyes lényként nyilatkoztatta ki önmagát Fia által. Jézus – az Atya „dicsőségének visszatükröződése, és az Ő valóságának képmása” – személyes Megváltóként jött a földre. Személyes Megváltóként emelkedett a mennybe. Mint személyes Megváltó közbenjár a mennyei csarnokokban. Az érdekünkben szolgál Isten trónja előtt Ő, aki hasonló az ember Fiához (Zsid 1:3; Jel 1:13).

Krisztus, a világ Világossága, Istenségének vakító ragyogását elfátyolozva jött el, és emberként élt az emberek között, hogy a föld lakói megsemmisülésük veszélye nélkül megismerjék Teremtőjüket. Mióta a bűn válaszfalat emelt az ember és Alkotója közé, ember soha nem látta Istent, kivéve Krisztus által kinyilatkoztatva.

„Én és az Atya egy vagyunk” (Jn 10:30) – nyilatkozta Jézus. „Senki sem ismeri a Fiút, csak az Atya; az Atyát sem ismeri senki, csak a Fiú, és akinek a Fiú akarja megjelenteni.” (Mt 11:27)

Krisztus eljött, hogy megtanítsa az embereket arra, amit Isten akarata szerint tudniuk kell. Az égen fent, a földön, az óceán hatalmas víztömegében Isten keze munkáját láthatjuk. Minden teremtett dolog hatalmáról, bölcsességéről, szeretetéről tesz bizonyságot. A csillagokból, az óceánból és a zuhatagból mégsem ismerhetjük meg Isten személyiségét úgy, ahogy az Krisztusban kitárulkozott.

Isten látta, hogy a természetnél világosabb kinyilatkoztatásnak kell mind személyiségét, mind jellemét megmutatnia. Elküldte Fiát a világra, hogy – amennyire az ember szeme el tudja viselni – kinyilatkoztassa a láthatatlan Isten jellemét és tulajdonságait. […]

Krisztus az emberi természetet magára öltve jött el, hogy eggyé legyen az emberi családdal, és ugyanakkor kinyilatkoztassa mennyei Atyánkat a bűnös embernek. Csak Ő – a láthatatlan Isten valóságának képmása, aki kezdettől fogva az Atyánál volt – tudta kinyilatkoztatni az Istenséget az emberiségnek. Ő mindenben hasonlóvá lett testvéreihez. Testté lett, mint ahogy mi is test vagyunk. Meg­éhezett, megszomjazott és elfáradt. Ha evett, megerősödött, és alvással pihente ki magát. Osztozott az ember sorsában, mégis Isten feddhetetlen Fia volt. Idegen és jövevény volt a földön – a világban, de nem volt a világból való. Kísértések és próbák között élt, miként az ember ma is, de Ő nem vétkezett. Tapintatos, könyörületes, megértő és figyelmes volt. Isten jellemét ábrázolta, és szakadatlanul szolgált Istennek és embernek.

Az örökkévalóságban a megváltás témája fogja lekötni az üdvözültek elméjét és ez lesz beszélgetésük témája. A Megváltó arcán Isten dicsősége fog ragyogni végtelen időkön át. – Krisztusi élet, 39. o., január 25.