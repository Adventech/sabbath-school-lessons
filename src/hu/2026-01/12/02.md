---
title:  Férjek És Feleségek
date:  15/03/2026
---

Az Újszövetségben számos tanácsot találunk a keresztény családokra vonatkozóan (lásd Ef 5:21–6:9; Kol 3:18–4:1; Tit 2:1-10; 1Pt 2:18–3:7). Figyeljünk fel arra, hogy nem a hierarchia dominál a „családi szabályokban”, hiszen olyan elemei vannak, amelyek a kapcsolatokban a kölcsönösséget és a közös jót munkálják.

`Olvassuk el Kol 3:18-19 verseit! Milyen egyensúlyt látunk itt? Még mit tanácsol Pál Ef 5:22-25 és 33 verseiben?`

Egyes férfiak előszeretettel idézik, hogy „Ti asszonyok, engedelmeskedjetek a ti férjeteknek” (Kol 3:18), de itt megállnak, pedig figyeljük meg, milyen fontos kitételt tesz még Pál: „amint illik az Úrban.” Az Újszövetség sehol nem tanítja azt, hogy a nőknek engedelmeskedniük kellene minden férfinak; sem azt, hogy a feleségek alárendeltek vagy alávetettek volnának; sem azt, hogy vakon engedniük kellene a férjük minden rigolyájának vagy kívánságának. Pál arra célzott, hogy a feleség elsősorban az Úrnak tartozik hűséggel, utána pedig a férjének. A férj semmiképpen sem nyomhatja el felesége személyiségét, nem léphet fel a lelkiismereteként.

Krisztus odaadta önmagát az egyházért, az Ő szeretete a példa arra, hogyan szeressék a férjek a feleségüket (Ef 5:25). Bármi áron hűségesek maradnak, a feleségük javát, érdekét szolgáló döntéseket hoznak, bár az alap az, hogy az érdekeket össze kell hangolni. Ahol ilyen szeretet van, ott a feleség könnyebben tudja Isten parancsának engedve tisztelni a férjét (Ef 5:33).

Az egészséges keresztény házasságot a kölcsönösség jellemzi – megbeszélik egymással, együtt gondolják át a dolgokat, közösen hoznak döntéseket. Ha a döntés az egész családra nézve komoly következményekkel jár, jó bevonni a gyerekeket is a megbeszélésbe, de a szülők ne veszekedjenek előttük. Amennyiben nem tudnak egyességre jutni, a béke érdekében a feleség elfogadhatja a férj döntését, ha az nem ellentétes Isten Igéjével. Szinte a legtöbb férj tisztában van vele, hányszor örült már annak, hogy hallgatott a feleségére, amikor megfogadta a tanácsát. Minél inkább csapatként működnek együtt, annál boldogabb lesz a házasságuk.

`Hogyan kerülhetjük el azt (ami sajnos a történelem egészében előfordult), hogy valami rossz történjen a Bibliában leírt gyönyörű elvek kitekerése folytán?`

---

#### Ellen G. White idézetek

Rengeteg zűrzavart, fájdalmat és boldogtalanságot lehetne azzal elkerülni, ha a férfiak és nők továbbra is ápolnák az egymás iránti gondoskodást, odafigyelést, az értékelő szavakat és a gyöngédséget, amelyek életben tartják a szeretetet, amire szükségük van, hogy választottjuk társaságában lehessenek. Ha továbbra is ápolnák a szeretetüket tápláló figyelmességek módjait, a férj és a feleség boldog lehetne együtt, és megszentelő befolyást gyakorolnának a családjukra is. Egy kis „boldogságvilágot” birtokolnának, így nem kívánkoznának kilépni ebből a világból új, vonzó területek meghódítására. (…)

Sok nő vágyik szeretetteljes szavakra, kedvességre, különleges odafigyelésre és gyöngédségre a férje részéről, akit életre szóló társul választott. (…) Ezek az apró figyelmességek és a gyöngédség apró cselekedetei boldog életet eredményeznek. (…)

Ha a családokban gyöngédség uralná a szíveket, ha nemes és nagylelkű tisztelet mutatkozna meg egymás ízlése és véleménye iránt, ha a feleség igyekezne kifejezni szeretetét udvarias gesztusok által, és ha a férj kedvesen gondoskodna a feleségéről, akkor ezt a lelkületet vennék át a gyermekek is. Befolyásuk túllépne a ház küszöbén, és általa más családokban is nagyon sok boldogtalanságot lehetne elkerülni. (…)

Az érdekeiket egyesítő házastársak törekedjenek arra, hogy tegyék minél boldogabbá egymás életét. Ápoljuk, és amennyiben rajtunk áll, gyarapítsuk azokat a dolgokat, amelyeket értékelünk. Házassági fogadalmuk által a férfi és a nő életre szóló megállapodást kötött, ezért minden tőlük telhetőt meg kell tenniük annak érdekében, hogy megfékezzék a türelmetlen és hirtelen beszédet, sőt, még jobban oda kell figyelniük egymásra, mint a házasságkötésük előtt, mivel most már egész életükre egybeforrt a sorsuk. Értékük olyan arányban gyarapszik, amilyen mértékben képesek akár fájdalmak árán is frissen megőrizni szerelmüket ugyanolyan vágytól vezérelve, mint amilyenre a házasságuk előtt törekedtek. – Mennyei helyeken, 206. o., július 18.

Miközben szeretetüket és kedvességüket csak egymás irányában fejezhetik ki, minden alkalmat ki kell használniuk, hogy hozzájáruljanak mások jólétéhez, és szent szeretettel kell viszonyulniuk azok iránt, akik Isten szemében ugyanolyan értékesek, mint ők, hiszen egyszülött Fia vérének áldozatával váltotta meg őket is. A kedves szavak, az együttérző tekintet, az értékelés kifejezései sok magánnyal és nehézséggel küzdő ember számára úgy hatnak, mint egy pohár víz a szomjazó léleknek. Egy jóindulatú kifejezéssel, egy jó cselekedettel levehetjük az emberek válláról a terheket. A szent és szeretetteljes szívből fakadó tanács, feddés vagy figyelmeztetés éppen olyan létfontosságú, mint a szeretetteljes érzelmek vagy a dicséret szavainak kifejezése. Minden kedves szó vagy cselekedet azok iránt, akikkel kapcsolatba kerülünk, azt a szeretetet fejezi ki, amit Jézus tanúsított az egész emberi család irányába. – Mennyei helyeken, 207. o., július 19.