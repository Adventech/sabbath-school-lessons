---
title:  Szülők És Gyerekek
date:  16/03/2026
---

A gyerekek szerepe a „családi vállalkozásban” meghatározó. Tudniuk kell, hogy szeretik és értékelik őket mint a család tagjait és Isten országának polgárait. Különösen fontos a reggeli és esti családi áhítat, ami legyen egyszerű, de rendszeres. A gyerekek már kiskoruktól elkezdhetnek részt venni a takarításban és egyéb feladatokban. Hallgassanak Pál tanácsára: „Ti, gyermekek, fogadjatok szót szüleiteknek mindenben, mert ez kedves az Úrnak” (Kol 3:20, ÚRK).

`Olvassuk el az alábbi szövegeket! Milyen elveket fogalmaznak meg a gyerekneveléssel kapcsolatban?`

5Móz 6:6-7

Péld 1:8-9

Péld 22:6, 15

Mt 19:14

A helyesen, elvek mentén és példaadással, az Úr szeretetében nevelt gyerekek áldására lesznek a családnak, az egyháznak és még ezen túl is. Kiegyensúlyozott és a kölcsönösségre épít Pál tanácsa a házaspároknak, hasonlóan ahhoz, amit a szülőknek adott: „Ti, apák, ne keserítsétek el gyermekeiteket, nehogy elcsüggedjenek” (Kol 3:21, ÚRK). A gyerekek lelki fejlődését alapvetően meghatározza az, ahogyan a szülők, de főleg az apák bánnak velük, fegyelmezik őket.

Kutatások bizonyítják, ha mindkét szülő jár gyülekezetbe, nagyobb arányban maradnak meg a gyerekek is az egyházban, mint amikor csak az egyik szülő jár. Még meglepőbb, hogy ahol az apa rendszeresen jár gyülekezetbe, ott még nagyobb arányban maradnak meg a gyerekek felnőttként is az egyházban, mint ahol csak az anya jár. Nem lehet eléggé hangsúlyozni, hogy milyen fontos az apa szerepe a gyerekei lelki fejlődésében! Meghatározó, hogy az apák valóban komolyan vegyék a szerepüket!

`Persze nem minden apa igazi példakép a gyermekei számára – finoman szólva. Azonban Isten a mennyei Atyánk. Hogyan találhat ezáltal gyógyulást, akinek a földi apja inkább ártott?`

---

#### Ellen G. White idézetek

A szülők egyesüljenek hitben, hogy akkor is egyek lehessenek, amikor gyermekeiket az igaz hitre próbálják vezetni. Különösen az édesanyára hárul a felelősség, hogy kisgyerekeinek elméjét formálja. Munkája miatt az édesapa sok időt tölt távol az otthontól, így nem veheti ki egyenlő módon a részét a gyermekek neveléséből, de valahányszor lehetősége nyílik rá, csatlakoznia kell a feleségéhez ebben a munkában. A szülők egységben dolgozva hintsék gyerekeik szívébe a feddhetetlenség elveit.

Túl kevés konkrét erőfeszítés született gyermekeink felkészítése érdekében azokra a próbákra vonatkozóan, amelyekkel mindannyian szembesülünk, amikor kapcsolatba kerülünk a világgal és a világi befolyásokkal. A gyerekek nem kapnak kellő segítséget ahhoz, hogy megfelelően erős jellemet alakítsanak ki, amivel megállhatnak a kísértésben, határozottan megállhatnak az igazság elvei mellett, és kitarthatnak a nehéz próbákban, amik azok előtt állnak, akik hűségesek maradnak Isten parancsolataihoz és Jézus Krisztus bizonyság­tételéhez.

A szülőknek meg kell érteniük azokat a kísértéseket, amikkel a fiatalok naponta szembesülnek, és tanítsák meg nekik, hogyan szálljanak szembe velük. Óvják meg őket azoktól a befolyásoktól, amelyekkel az iskolában és a világban találkoznak. Isten azt szeretné, hogy fordítsuk el a tekintetünket a világ szeszélyeitől, gyönyöreitől és becsvágyától, és forduljunk azon emberek dicsőséges és halhatatlan jutalma felé, akik türelemmel futják végig az evangélium által kijelölt utat. Azt szeretné, hogy úgy neveljük a gyermekeinket, hogy el tudják kerülni azokat a befolyásokat, amik eltávolíthatnák őket Krisztustól. Nemsokára jön az Úr, és erre az ünnepélyes eseményre fel kell készülnünk. (…)

Családi életed mindennap tegyen bizonyságot az Isten Igéjében található élő elvekről. Ha törekedni fogsz a tökéletesség mércéjének elérésére, és a gyermekeidet megtanítod összhangban élni a feddhetetlenség elveivel, mennyei ügynökök fognak együtt munkálkodni veled. Jézus Krisztus és a mennyei lények arra várnak, hogy fölébresszék lelki érzékenységedet, megújítsák cselekedeteidet, és megtanítsanak Isten mélységes igazságaira. – Mennyei helyeken, 208. o., július 20.

A rideg és tartózkodó magatartás ne építsen válaszfalat a szülők és gyermekek közé. A szülőknek ismerniük kell gyermekeiket; igyekezzenek megérteni ízlésüket és hajlamukat; osztozzanak érzéseikben, és hozzák felszínre azt, ami a szívükben van!

Szülők! Éreztessétek gyermekeitekkel szeretetetek melegét és azt, hogy minden erőtökkel igyekeztek boldoggá tenni őket! Ha ezt teszitek, fiatal lelkükben sokkal nagyobb súlya lesz a szükséges korlátozásoknak. Neveljétek gyermekeiteket türelmesen és megértéssel! Jusson eszetekbe, hogy „az ő angyalaik... mindenkor látják az én mennyei Atyám orcáját” (Mt 18:10). Ha azt akarjátok, hogy az angyalok el tudják végezni azt a feladatot, amit Isten gyermekeitek érdekében rájuk bízott, működjetek együtt velük. – Boldog otthon, 193. o.