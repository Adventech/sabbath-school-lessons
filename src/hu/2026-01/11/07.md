---
title:  További tanulmányozásra
date:  13/03/2026
---



„Ha Isten Lelke uralja a szívet és az értelmet, a megtért lélekből új ének tör fel, mert felismeri, hogy tapasztalatában Isten ígérete teljesült: törvényszegését megbocsátotta és bűnét befedte. Az isteni törvény áthágása miatt bűnbánatot tartott Isten előtt és hitet gyakorolt Krisztusban, aki meghalt az ember megigazulásáért. »Mivel tehát megigazultunk hit által, békességünk van Istennel a mi Urunk Jézus Krisztus által« (Róm 5:1).

Azonban ha a kereszténynek már van ilyen tapasztalata, ne tegye ölbe a kezét, megelégedve azzal, amit érte véghez vittek. Aki elhatározta, hogy Krisztus országába be akar jutni, tapasztalni fogja, hogy a meg nem újult természet minden ereje és szenvedélye a sötétség birodalmának hatalmától támogatva összeesküdött ellene. Minden nap meg kell újítania odaszentelődését és minden nap harcolnia kell a gonosszal. Régi szokások, örökölt rossz hajlamok harcolnak az uralomért, ezekkel szemben állandóan résen kell lennie, miközben Krisztus erejével a győzelemért küzd…

Legnagyobb szükségünk a magasabb, tisztább és nemesebb élet erejére van. Gondolatainkban túl sokat foglalkozunk e világgal és túl keveset Isten országával.

A kereszténynek semmitől nem szabad visszariadnia igyekezetében, hogy elérje Isten szentségét. Krisztus kegyelme és ereje által mindenki az erkölcsi és lelki tökéletesség ígéretét kapta. Jézus az erő forrása, az élet kútfeje… Érdekünkben mozgósítja a menny minden hatalmát. Minden lépésnél érezhetjük élő erejét” (Ellen G. White: Az apostolok története. Budapest, 2001, Advent Kiadó, 312-314. o.).

**Beszélgessünk róla!**

`1) Mi a tapasztalatod azzal az ígérettel kapcsolatban, hogy „megigazultál hit által”? Hogyan változtatta meg az életedet ez a csodálatos ígéret? Hogyan kapcsolódik ez ahhoz, hogy „feltámadtatok a Krisztussal”?`

`2) Mit jelent számodra az, hogy „az odafelvalókkal törődjetek”? Fontosabb ez a földi javak keresésénél? Hol az egyensúly?`

`3) Gondolkozzunk azon, hogy milyen hatása van az életünknek másokra! Hajlamosak vagyunk csak az egyéni befolyásra gondolni, de mit mondhatunk a gyülekezetünk hatásáról? Gyülekezetünk hogyan hat a környezetére?`

`4) Mire tanít Kol 3:11 a Krisztusban való egységről?`