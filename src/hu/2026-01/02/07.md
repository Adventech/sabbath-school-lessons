---
title:  További tanulmányozásra
date:  09/01/2026
---

„Sokan képtelenek határozott terveket készíteni jövőjükre. Bizonytalanságban élnek. Nem látják ügyeik kimenetelét, és ez sokszor aggasztja és nyugtalanítja őket. Ne felejtsük el, hogy Isten gyermekeinek az élete zarándokélet ezen a világon! Nem vagyunk elég bölcsek saját életünk megtervezéséhez. De nem a mi dolgunk jövőnket kialakítani. »Hit által engedelmeskedett Ábrahám, mikor elhívatott, hogy menjen ki arra a helyre, amelyet öröklendő vala, és kiméne, nem tudván, hová megy« (Zsid 11:8).

Krisztus nem készített terveket földi életében a maga számára. Elfogadta Isten terveit, és az Atya napról napra tárta fel e terveket. Így kellene nekünk is magunkat Istenre bízni, hogy életünk az Ő akaratának egyszerű megvalósulása legyen. Ha utunkat Őreá bízzuk, Ő igazgatja lépteinket.

Nagyon sokan, miközben ragyogó jövőt terveznek maguknak, kudarcra ítélik az életüket. Engedd, hogy Isten tervezzen részedre! Kicsiny gyermekként bízzál annak a vezetésében, aki »híveinek lábait megoltalmazza« (1Sám 2:9)! Isten sohasem vezeti gyermekeit másképpen, mint ahogy ők maguk is választanák, ha látnák kezdettől a véget, és fel tudnák fogni, hogy milyen dicső az a cél, amit Isten munkatársaiként megvalósíthatnak” (Ellen G. White: A Nagy Orvos lábnyomán. Budapest, 1998, Advent Kiadó, 345-346. o.).

**Beszélgessünk róla!**

`1) Az elmúlt hétre visszagondolva soroljuk fel, mi mindenért vagyunk hálásak! Lehet, hogy több okunk van a hálára, mint gondoltuk?`

`2) Térjünk vissza az előbbi White idézet utolsó mondatához, ami erős hitet fejez ki! Hogyan tanulhatunk meg így bízni Istenben?`

`3) Kol 1:6, 23 fényében beszélgessünk a következő idézetről: „Az ókori Izrael negyven évig nem mehetett be Kánaán földjére a hitetlenség, a zúgolódás és a lázadás miatt. Ugyanezek a bűnök késleltetik a mai Izrael belépését a mennyei Kánaánba. Egyik esetben sem Isten ígéreteivel van a baj. A hitetlenség, a világiasság, a megszenteletlenség és a magukat az Úr népének vallók közötti küzdelmek miatt vagyunk annyi éve a bűn és a fájdalmak világában. Amennyiben Krisztus egyháza a rábízott munkát elvégezte volna az Úr rendelése szerint, már az egész világon hangzott volna a figyelmeztetés, az Úr Jézus pedig eljött volna a földre hatalommal és nagy dicsőségben” (Ellen G. White: Last Day Events. 38. o.). Milyen tekintetben lehetünk mi is hibásak ugyanezekben a dolgokban?`

„Szeretném, ha tudnátok, testvéreim, hogy amik velem történtek, inkább előmenetelére lettek az evangéliumnak, mert az egész testőrség előtt és mindenki más előtt is nyilvánvaló lett, hogy Krisztusért viselem a bilincseket, és így az Úrban való testvérek közül legtöbben fogságomban bízva, egyre nagyobb bátorsággal merik szólni Isten igéjét” (Fil 1:12-14, ÚRK).

„Pált fogságában Isten kegyelme tartotta meg, és lehetővé tette, hogy nyomorúságában örvendhessen. Hittel és bizalommal írta a filippii testvéreknek, hogy fogsága az evangélium haladására szolgált… Pál e tapasztalata Isten munkamódszerére tanít bennünket. Az Úr győzelmet hoz ki abból, amit mi eredménytelennek és vereségnek látunk. Az a veszély fenyeget, hogy Istenről megfeledkezünk és csak a láthatókra nézünk, ahelyett, hogy a hit szemével a láthatatlanra tekintenénk. Ha szerencsétlenség és nyomorúság ér, készek vagyunk hanyagsággal, kegyetlenséggel vádolni Istent. Ha jónak látja, hogy hasznavehetőségünket valamilyen irányban korlátozza, bánkódunk emiatt s nem gondolunk arra, hogy Isten így is a javunkat munkálhatja… Mint példaképük a keresztényi életben, Pál a filippiek figyelmét Krisztusra irányította, »mert ő Isten formájában lévén nem tekintette zsákmánynak, hogy egyenlő Istennel, hanem megüresítette önmagát, szolgai formát vett fel, emberekhez hasonlóvá lett, és magatartásában is embernek bizonyult; megalázta magát, és engedelmeskedett mindhalálig, mégpedig a kereszthalálig« (Fil 2:6-8)… Az üdvösség munkálása azt jelenti, hogy munkatársi kapcsolat, együttműködés jön létre a bűnbánó bűnös és Isten között. Ez szükséges ahhoz, hogy az igazság alapelvei a jellemben kialakuljanak. Az embernek komoly erőfeszítéseket kell tennie, hogy legyőzze azt, ami a tökéletesség elérésében akadályozza. Az eredményt illetően teljesen Istentől függ. Az emberi erőfeszítés önmagában nem elegendő. Isteni erő nélkül eredménytelen. Isten munkálkodik, és az ember is munkálkodik. Az embernek kell ellenállnia a kísértésnek, de az erőt ehhez Istentől kapja. Az egyik oldalon a végtelen bölcsesség, a részvét és az erő, a másikon a gyengeség, a bűn és a teljes tehetetlenség. Isten azt akarja, hogy uralkodjunk önmagunk felett, azonban beleegyezésünk és együttmunkálkodásunk nélkül nem segíthet rajtunk. Isten Lelke az embernek adott erő és képesség által munkálkodik. Önmagunktól képtelenek vagyunk szándékainkat, vágyainkat és hajlamainkat összhangba hozni Isten akaratával, de ha engedjük, hogy »készségesekké tegyen bennünket«, akkor az Üdvözítő elvégzi ezt helyettünk… Noha Pál fogoly volt, nem csüggedt el. Sőt, győzelmi ének hatja át leveleit, melyeket Rómából írt a gyülekezeteknek: »Örüljetek az Úrban mindenkor« (Fil 4:4)” (Ellen G. White: Az apostolok története. Budapest, 2001, Advent Kiadó, 315-317. o.).

---

#### Ellen G. White idézetek

Mennyei helyeken, „Áhítat az otthonainkban” című fejezet (90. o., ­március 24.)