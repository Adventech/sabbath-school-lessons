---
title:  A Kegyesség Titka
date:  22/01/2026
---

A Biblia ismert verse 1Kor 8:2: „Ha pedig valaki azt hiszi, hogy ismer valamit, az még nem ismerte meg úgy, ahogyan ismernie kell” (ÚRK). Nincs olyan téma, amiről mindent tudnánk, mindenről tanulhatunk még valamit. Mennyivel inkább igaz ez a Szentháromsággal és a testet öltéssel kapcsolatos örök igazságok terén! Pál gyakran utal arra, hogy Krisztus csodálatra méltó módon leereszkedett, amikor emberré lett. Ezt a témát még az örökkévalóságon át sem meríthetjük ki teljesen.

`Olvassuk el Róm 8:3, Zsid 2:14-18 és 4:15 verseit! Mivel jellemezhető Jézus leereszkedése, az, hogy felvette az emberi természetet?`

Hogyan válhatott a Szentlélek által Isten örök Fia Isten-emberré Mária méhében (Lk 1:35)? Felfoghatatlan, hogyan lehetett hirtelen véges, halandó emberré az, aki végtelen és örökkévaló. Lényegében ezt nevezi Pál úgy, hogy „a kegyesség titka” (1Tim 3:16, ÚRK).

Filippi 2. fejezetének gyönyörű himnuszában az apostol még részletesebben taglalja Krisztus leereszkedésének egyes szempontjait.

„Isten formájában volt” (Fil 2:6, ÚRK). A görög morphé („forma”) Jézus isteni természetére utal, arra, hogy egyenlő volt az Atyával (vö. Jn 1:1).

„önmagát megüresítette” (Fil 2:7, ÚRK). Lélegzetelállító titok: Jézus megüresítette önmagát isteni előjogaitól, hogy igazán emberré legyen, és megkísértetett mindenben.

„megalázta magát” (Fil 2:8). Amikor Jézus felvette az emberi természetet, a világmindenség Urából szolgává lett. Ez éppen az ellenkezője annak, amire Lucifer törekedett.

„halálig, még pedig a keresztfának haláláig” (Fil 2:8). Nem létezett szégyenletesebb halálnem annál, amit Jézus vállalt, amit a „békesség tanácsában” eltervezett az Atyával együtt (Zak 6:13). Erre mutatott rá Mózes, amikor felemelte a rézkígyót (4Móz 21:9; Jn 3:14). Jézus „bűnné” lett értünk, „hogy mi Isten igazsága legyünk őbenne” (2Kor 5:21).

`Hogyan válhatunk alázatosabbá és engedelmesebbé Isten akarata iránt, ha arra figyelünk, amit Jézus tett értünk a kereszten, ha az engedelmesség és az alázat példájának tekintjük a keresztet?`

---

#### Ellen G. White idézetek

Amikor fel lett kínálva az emberiség számára ez a csodálatos, felbecsülhetetlen Ajándék, az egész világegyetem megrendülten próbálta megérteni Isten felfoghatatlan szeretetét, amivel szeretné az embereket a kapott Ajándék értékéhez mért hálára ébreszteni. Vajon mi, akikért Krisztus az életét adta, továbbra is ingadozni fogunk két különböző vélemény között? Csupán jelentéktelen részét adjuk vissza az Istentől kölcsön kapott képeségeinknek és erőinknek? Hogyan tehetjük ezt, ha tudjuk, hogy a menny Fejedelme levetette királyi palástját és koronáját, és látva az emberiség védtelen sorsát, lejött a földre, hogy emberi testben tegye lehetővé az emberiség egyesülését az Istenséggel?

Szegénnyé lett érettünk, hogy megszerezze számunkra a mennyei kincset, ami „igen-igen nagy örök dicsőséget szerez” (2Kor 4:17). Megmentésünk érdekében alázatból alázatba szállt alá, mígnem Ő, a Krisztus, az isteni-emberi Szenvedő felemeltetett a keresztre, hogy mindeneket magához vonzzon. Isten Fia nem tanúsíthatott volna több jóindulatot, és nem alázkodhatott volna meg mélyebben.

A kegyességnek eme titka késztette arra a mennyei hatalmasságokat, hogy úgy munkálkodjanak az elbukott emberekért, hogy a legnagyobb érdeklődést ébresszék bennük a megváltási terv iránt. Ez a titok mozgósította a mennyei seregeket, hogy az emberrel egyesülve teljesítsék Isten nagy megváltási tervét a megromlott emberiség érdekében, és hogy férfiak és nők a mennyen és földön mutatott jelektől vezérelve felkészülhessenek Urunk második eljövetelére. […]

Krisztus az egyház Fejeként meghív minden embert, aki hisz Őbenne, hogy kövessék áldozatkész példáját… Mindenki arra hivatott, hogy késedelem nélkül gyülekezzen Jézus Krisztus véráztatta zászlaja alá. Semmit sem tartva vissza önmaguknak mutassanak be teljes áldozatot, hogy örökérvényű eredményeket érhessenek el – a lelkek megmentését. – That I May Know Him, 81. o.

Krisztus Istenségét erőteljesen kell hirdetni. Amikor a Megváltó megkérdezte a tanítványoktól: „Ti pedig kinek mondotok engem?”, Péter a következőképpen válaszolt: „Te vagy a Krisztus, az élő Istennek Fia.” Mire Krisztus a következő kijelentést tette: „Ezen a kősziklán” – nem Péteren, hanem Isten Fián – „építem fel az én anyaszentegyházamat, és a pokol kapui sem vesznek rajta diadalmat.” (Mt 16:18)

Nagy a kegyességnek eme titka. Krisztus életének vannak olyan titkai, amiket csak el kell hinnünk, de megmagyarázni nem tudunk. – The Upward Look, 58. o.