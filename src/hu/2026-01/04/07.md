---
title:  További tanulmányozásra
date:  23/01/2026
---

„Az emberi szív csatornáin generációkon át terjedő minden szülői szeretet, az emberi lélekből fakadó összes gyengédség csupán kis patak Isten végtelen, kimeríthetetlen szeretetének határtalan óceánjához viszonyítva. Nincs szó, ami kifejezhetné, toll, ami leírhatná. Életed minden napján gondolkodhatsz rajta, szorgalmasan kutathatod a Szentírást, hogy megértsd, Istentől kapott minden erődet és képességedet latba vetve megpróbálhatod megérteni a mennyei Atya szeretetét és könyörületét, de végtelensége azon is túlér. Időtlen időkig vizsgálhatod, mégsem mérheted fel igazán soha Isten szeretetének szélességét és hosszúságát, mélységét és magasságát, hiszen odaadta a Fiát, hogy meghaljon a világért. Ez az örökkévalóság alatt sem tárul fel teljesen. Ám amikor tanulmányozzuk a Bibliát és Krisztus életéről meg a megváltási tervről gondolkodunk, egyre jobban megérthetjük e nagyszerű témákat” (Ellen G. White: Testimonies for the Church. 5. köt. 740. o.).

Mit tanulunk, amikor képzésben van részünk, mint Mózesnek Krisztus iskolájában? Felfuvalkodottságot? Hogy magunkat különbnek lássuk? Egyáltalán nem! Minél többet tanulunk ebben az iskolában, annál alázatosabbak és szerényebbek leszünk. Ne érezzük úgy, hogy már mindent megtanultunk, amit tudni érdemes! A lehető legjobban hasznosítsuk Istentől kapott talentumainkat, hogy amikor halandóból halhatatlanságba változunk át, ne hagyjuk magunk mögött, amit elértünk, hanem átvihessük magunkkal. Az örökkévalóság végtelen korszakain át Krisztus és megváltó munkája lesz tanulmányunk tárgya” (Ellen G. White: Manuscript. 36. 1885.).

**Beszélgessünk róla!**

`1) Hogyan tapasztaltad te magad Isten szeretetét? A csoportban beszélgessünk arról, hogy milyen különböző úton-módon ismerhető meg és tapasztalható az Úr szeretete!`

`2) Pontosan mit jelent az, hogy amikor Jézus eljött, „hasonló lett az emberekhez” (Fil 2:7)? Vessük össze ezzel Róm 8:3 versét!`

`3) Mi teszi próbára gyülekezetünk egységét? Bármi is legyen az, a problémák orvoslása szempontjából miért jó kezdet az, ha hajlandóak vagyunk az alázatra, ha semmit sem teszünk „versengésből, sem hiábavaló dicsőségből” (Fil 2:3, ÚRK)?`