---
title:  Megosztottság Filippiben
date:  18/01/2026
---

`Olvassuk el Fil 2:1-3 szakaszát! Milyen tényezők vezethettek a gyülekezet megosztottságához? Milyen gyógymódot javasol Pál?`

Roppant nagy szomorúságot jelenthetett Pálnak, hogy az általa alapított, szeretett gyülekezetében versengések és viszálykodások támadtak. Igen erős kifejezéseket használ a problémákkal kapcsolatban. A korábban már Fil 1:16 versében is előforduló görög eritheia szó fordítása az, hogy „versengésből”. Pál ezzel utal az önző céloktól fűtött római vetélytársaira, akik Krisztus ügyének képviselése helyett csak a saját hírnevüket akarták öregbíteni.

A „versengés” szerepel a test cselekedeteinek felsorolásában (Gal 5:20). Jakab szerint „ahol irigység és viszálykodás van, ott zűrzavar és minden gonosz tett is van” (Jak 3:16). A „hiú dicsőségvágyból” (Fil 2:3, RÚF) kifejezéssel fordított görög szó csak itt fordul elő az Újtestamentumban, de Biblián kívüli iratok arrogancia, hiúság, felfuvalkodottság értelemben használják. Pál egy rokonértelmű szót használ, amikor a galáciabelieket tanácsolja: „Ne legyünk hiú dicsőségre vágyók, egymást ingerlők, egymásra irigykedők” (Gal 5:26, ÚRK).

Figyeljük meg, hogy milyen megoldásokat javasol Pál e problémák orvoslására!

1. 
Vigasztalás Krisztusban. Az apostol továbbra is Krisztus példáját említi erős motivációként.

2. 
Szeretetteljes bátorítás. Jézus isteni szeretetet tanúsított, és arra szólít bennünket, hogy „szeressétek egymást, amiképpen én szerettelek titeket” (Jn 15:12).

3. 
Lélekben való közösség. A Szentlélek a hívők szoros kapcsolatát teremti meg, hasonlóan ahhoz, ami a korai egyházat hatotta át (ApCsel 2:42; vö. 2Kor 13:13).

4. 
Könyörületesség. Krisztus életében gyakran látjuk ennek az isteni tulajdonságnak a megnyilatkozását (lásd Mt 9:36; 20:34; Mk 1:41), amit bemutatott az irgalmas samaritánus (Lk 10:33), valamint a tékozló fiú (Lk 15:20) példázatában is.

5. 
Irgalmasság. Jézus példát adott erre a tulajdonságra is, aminek szintén meg kell mutatkoznia a követői életében (Lk 6:36).

6. 
Egyetértés, szeretet, közös szándék. Micsoda kép ez! Pál szinte nem is emelhette volna ki jobban az egység fontosságát. Arra is kitért, hogy „Az az indulat legyen bennetek, amely Krisztus Jézusban is volt” (Fil 2:5, ÚRK).

---

#### Ellen G. White idézetek

Isten értékesebbé tudja tenni Krisztus legalázatosabb követőit is a színaranynál, még Ofír aranyékénél is, ha átengedik magukat átformáló kezébe. Határozzák el, hogy a legnemesebben fognak felhasználni minden képességet, minden lehetőséget. Isten Igéje legyen tanulmányuk tárgya, az legyen útmutatójuk, amikor el kell dönteniük, hogy mi a legmagasztosabb, a legkiválóbb életük minden területén. […]

Krisztus legerőtlenebb követője is végtelen hatalommal lépett szövetségre. Sokszor Isten alig tud kezdeni valamit a tanult emberekkel, mert nem tartják szükségesnek a minden bölcsesség Forrására hagyatkozni. […]

Ha a magatok erejére és bölcsességére támaszkodtok, csődöt fogtok mondani. Istennek nem tetszik, hogy oly kevéssé érdekel titeket a vallásos szolgálat. Tekintélyes emberek vagytok, ezért nagyobb tömegekre van befolyásotok, mint a kevésbé feltűnő pozíciókat betöltő személyeknek. József az Isten iránti szeretetnek és félelemnek köszönhetően tudott tisztának és feddhetetlennek maradni a királyi udvarban. […]

Senki sem állhat meg veszélyek nélkül magas pozícióban. A vihar sem árt a völgy virágainak, de kitépi a hegytetőn álló fát. Isten sokakat felhasználhatott volna szegénységükben –hasznossá tehette volna és dicsősséggel koronázhatta volna meg őket ott, ahol élnek –, ezeket az embereket viszont megrontotta a jólét. Egyre mélyebbre süllyedtek, mert elfelejtették az alázatot, azt, hogy Isten az erősségük, ezért függetlenné és önigazulttá váltak.

József a kísértések közepette állta ki a jellempróbát, így az aranyat nem érintette a jólét. Ugyanolyan szent hódolatot tanúsított Isten akarata iránt a trón mellett állva is, mint amikor a börtöncellában raboskodott. József mindenütt megélte hitét, ez volt töretlen hűségének a kulcsa. Krisztus képviselőjeként életed minden területére kiterjedő kegyesség erejével kell rendelkezned. El kell rejtőznöd Jézusban. Nem vagy biztonságban, ha nem fogod az Ő kezét. Őrizkedned kell a gőg minden formájától. Inkább a készséges lelkületet tápláld, és ­vállald a szenvedést, mintsem a bűnt. Egyetlen általad kivívott győzelem sem lesz olyan értékes, mint az éned fölött aratott diadal. Az önző becsvágy és a felsőbbrendűségi vágy akkor hal meg, amikor Jézus Krisztus uralma alá hajtja az érzelmeket. – Christ Triumphant, 94. o., március 28.