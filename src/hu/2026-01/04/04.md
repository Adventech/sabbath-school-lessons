---
title:  Implantátum Az Agyban Vagy Szívsebészet?
date:  20/01/2026
---

Világszerte egyre több cég foglalkozik olyan technológiával, ami a komputerek feldolgozási képességével próbálja összekapcsolni az emberi agyat. Más szóval a tudósok azt remélik az emberi agy és a számítógép összekötésétől, hogy komputerrel hathatnak a gondolatainkra. Az emberi agyba helyezett implantátum ugyan jó eredménnyel kecsegtethet például epilepszia, depresszió, Parkinson-kór kezelésében, de nem nehéz elképzelni baljós beavatkozásokat sem. Bizonyos szempontból ez már ma is létezik. Az elménk olyan, mint egy komputer, csak még sokkal magasabb szinten működik. Állandó információáradatnak vagyunk kitéve, ami „programozza” az agyunkat, meghatározza a gondolatainkat, vezeti a tetteinket. Amikor valaki belemerül a médiába, a világi gondolkodásmód lenyomatot képez az elméjében, és kezd ahhoz hasonlóan gondolkodni – mintha más emberek gondolatait ültetnék be vagy olvasztanák be az övébe.

Bennünket azonban Jézushoz hasonlóan „a Lélek szerinti gondolkozás” (Róm 8:6, ÚRK) jellemezzen! „…az Isten gondolatait sem ismeri senki, csak az Isten Lelke”, és ezt Pál szembeállítja azzal, amit így nevez: „e világ lelke” (1Kor 2:11-12, ÚRK). Ki a tanítónk? És mit tanulunk?

`Olvassuk el Fil 2:5 versét! Mit jelent vajon a krisztusi „indulat”?`

Az indulatunkon (gondolkodásunkon) végső soron képesek vagyunk változtatni, de a szívünket nem változtathatjuk meg, arra csak Isten képes. A Szentléleknek kell „szívműtétet” végrehajtania rajtunk, jól forgatva „a Léleknek kardját” (Ef 6:17), Isten „élő és ható” Igéjét, ami „elhat a szívnek és léleknek, az ízületeknek és a velőknek megoszlásáig, és megítéli a szív gondolatait és szándékait” (Zsid 4:12, ÚRK). Csakis a Szentlélek által ismerhetjük meg önmagunkat igazán, mert a szívünk természetéből adódóan becsap bennünket (Jer 17:9). A „csalárd” szó héber megfelelője (’áqób) olyan göröngyös útra utal, amelyen az ember megbotlik. Tágabb értelemben ez tekervényes, kicsavart, fonák gondolatokat jelent. Átalakulásra van szükségünk az elménk „megújulása” által, hogy megítélhessük, „mi Isten jó, kedves és tökéletes akarata” (Róm 12:2, ÚRK).

`Fontos, hogy Pál tanácsát kövessük: „Továbbá, testvéreim, azokról gondolkozzatok, amik igazak, amik tisztességesek, amik igazságosak, amik tiszták, amik szeretetreméltók, amik jó hírűek, ha van valami erényes, és ha van valami dicséretes” (Fil 4:8, ÚRK).`

---

#### Ellen G. White idézetek

Minden gondolatot Isten akaratának kell alávetni, az érzelmeket pedig az értelem és a vallás ellenőrzése alá kell vonni. Nem azért kaptuk a képzelőerőnket, hogy a saját útját járja féktelenül, fegyelmezetlenül. Ha helytelenek a gondolataink, az érzelmeink is helytelenek lesznek; a gondolatok és az érzelmek egybefonódása alakítja az erkölcsi jellemet.

A helyes gondolkodás ereje értékesebb Ofir aranyánál… Különös fontosságot kell tulajdonítanunk gondolataink megfékezésének, mivel ez készíti fel az elmét és a lelket arra, hogy együttműködjön a Mesterrel. Ahhoz, hogy ebben az életben békénk és boldogságunk legyen, a gondolataink összpontosítsanak Krisztusra. Az ember olyan, amilyenek a gondolatai. Erkölcsi tisztaságunk a helyes gondolatainktól és a tetteinktől függ… A gonosz gondolatok megrontják a lelket. Isten megtérést eredményező ereje változtatja meg a szívet a gondolatok megtisztítása révén. Ha az ember nem tesz meg mindent annak érdekében, hogy gondolatai csak a Megváltó felé irányuljanak, a kegyelem nem mutatkozhat meg az életében. Az elmét be kell vonni a lelki csatába. Minden gondolatot Jézus uralma alá kell helyezni, és minden szokást az Úr hatalmának kell alávetni.

Szüntelen éreznünk kell a tiszta gondolatok nemesítő erejét, mint ahogyan tudatosítanunk kell a gonosz gondolatok pusztító hatását is. Gondolataink időzzenek szent dolgokon! Legyenek tiszták és igazak, mivel a lélek csak a helyes gondolkodás mellett van biztonságban. Az Istentől rendelkezésünkre bocsátott minden eszközt használjuk fel gondolataink megfékezésére és ápolására. Gondolkodásunk legyen összhangban az Ő gondolkodásával! A menny igazsága megszenteli a testet és a lelket, és képessé teszi felülemelkedni a kísértéseken. Gondolataink megfékezése és együttműködésünk a Szentlélekkel azt eredményezi, hogy uralkodni fogunk szavaink fölött. Ez az igazi bölcsesség, amely meghozza elménknek a nyugalmat, a megelégedést és a békességet. Az isteni kegyelem gazdagságainak szemlélése szerez örömöt. – Mennyei helyeken, 164. o., június 5.

Az ingadozó értelem a kísértés kezdete. A kísértésnek való behódolás kezdete abban a bűnben rejlik, hogy megengedjük az értelemnek az ingadozást, azt, hogy következetlen legyen az Istenre hagyatkozásban. A gonosz szüntelenül lesi az alkalmat, hogy helytelenül állítsa be Istent, és tiltott gondolatokra tereljen, csábítson. Ha egy módja van rá, világi dolgokkal foglalja le az értelmet. Igyekszik felkavarni az érzelmeket, a szenvedélyeket és az indulatokat, a szeretetet, a hajlandóságokat pedig arra terelni, ami nem válik javadra. Ezzel szemben a te kötelességed higgadt értelmednek és lelkiismeretednek alávetned az érzelmeidet, a szenvedélyeidet és az indulataidat. Így Sátán elveszíti az értelmed fölötti hatalmát. Krisztus arra a belső kötelességre szólít, hogy fokozatosan győzzük le a jellemünkben rejlő lelki gonoszságot… Vissza kell szorítanunk az étvágyat, a szenvedélyt, az indulatot, az akaratot pedig teljesen Krisztus oldalára kell állítanunk. – Our High Calling, 87. o.