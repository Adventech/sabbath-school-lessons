---
title:  Egységben, Félelem Nélkül
date:  15/01/2026
---

`Olvassuk el Fil 1:27-30 szakaszát! Mi a kapcsolat a félelem nélküli élet, valamint az egység és aközött, hogy „egy szívvel” küzdünk az evangélium hitéért?`

Sátán stratégiája az, hogy oszd meg és uralkodj. A széthúzás halálos veszély. Jézus azt mondta, hogy „ha egy ház önmagával meghasonlik, nem maradhat meg az a ház” (Mk 3:25, ÚRK). Sátán örül, ha elfeledkezünk erről az egyszerű elvről. Egységünk képessé tesz arra, hogy betöltsük szerepünket a bibliai prófécia maradék népeként (Jel 12:17), hirdessük az örökkévaló evangéliumot „minden nemzetségnek és ágazatnak, és nyelvnek és népnek” (Jel 14:6). Az egység meghatározó küldetésünk betöltése szempontjából, hogy hirdessük az Istentől kapott üzenetet. János 17. fejezetének imájában Jézus az egység egyik legfontosabb kulcsaként emeli ki Isten Igéjének igaz­ságát (Jn 17:17, 19), tehát üzenetünk nem választható el küldetésünktől és egységünktől, a három együtt áll vagy bukik. Amennyiben a három kulcs egyike hiányzik, nem járhatunk sikerrel, ám ha mind a három a helyén van, nincs mitől félni, „semmiképpen meg nem rémültök az ellenfelektől” (Fil 1:28, RÚF). Sátán legyőzött ellenség. Még ha meg is ölnének a hitünkért, semmi sem árthat nekünk, amennyiben „a jónak követői” leszünk (1Pt 3:13). Az ördögnek nincs ereje megállítani Isten igazságának haladását.

`Olvassuk el a következő bibliai szakaszokat, és foglaljuk össze röviden, mi a közös téma bennük! Mt 10:38; ApCsel 14:22; Róm 8:17; 2Tim 3:12`

Nehéz az élet a bűnös világban, még a „legjobbaknak” is. Jób igaz ember volt, a Biblia szerint „feddhetetlen, igaz, istenfélő volt, és kerülte a rosszat” (Jób 1:1, ÚRK). Ennek ellenére hirtelen tragédia szakadt rá és családjára. Ki ne tanulta volna meg, akár saját tapasztalatából, akár látva a másokkal történteket, hogy mintha szakadék szélén élnénk, sosem tudhatjuk, mikor zuhanunk le? Mindannyiunk sorsának része valamilyen mértékű szenvedés. Végeredményben azonban jobb Krisztusért szenvedni, mint bármi más miatt!

`Mi adhat a keresztényeknek reményt, vigaszt a szenvedés idején?`

---

#### Ellen G. White idézetek

Viszont Félix lelkiismerete felébredt, be kellett ismernie, hogy Pál igazat beszél. A bűnnel terhelt múlt emlékei felidéződtek lelkében. Élesen, ijesztően vonultak el lelki szemei előtt ifjúkora titkai, telve borzalmakkal és vérontással. Látta sötét tetteinek szakadatlan láncolatát későbbi éveiben. Felismerte, milyen kicsapongó, kegyetlen, ragadozó életet élt. Az igazság még sohasem hatolt ennyire szívéig, lelkét még sohasem fogta el ilyen rémület. Az a gondolat, hogy titkolt gonosztettei nyilvánvalók Isten szemei előtt, és cselekedetei szerint veszi ítéletét, rémült félelemmel töltötte el.

Ahelyett azonban, hogy meggyőződése bűnbánatra vezette volna, inkább szabadulni igyekezett kellemetlen szemlélődéseitől. Beszélgetését Pállal félbeszakította. „Mostan eredj el” – mondotta –, „de mikor alkalmatosságom lesz, magamhoz hívatlak téged.” (Csel 24:25)

Milyen nagy a különbség Félix eljárása és a filippi börtönőr magatartása között! Az Úr szolgáit béklyókba verve vitték a börtönőrhöz, mint most Pált is. Viselkedésük igazolta az életüket fenntartó isteni erőt: örvendtek szenvedésük és megaláztatásuk közepette; rettenthetetlenül álltak ott, midőn a földrengés moraja és ereje megrázta a földet. Lelkületüket áthatotta Krisztus megbocsátó szeretete, amely meggyőzte a börtönőrt, aki remegve vallotta meg bűneit és nyert bocsánatot. Félix is remegett, de nem bánta meg bűneit. Míg a bör­tönőr Isten Lelkét örömmel fogadta szívébe és otthonába, Félix elutasította magától Isten hírnökét. Az egyik örvendett, hogy Isten gyermeke és a menny örököse, míg a másik sorsát a gonosztevők sorsához kötötte. – Az apostolok története, 425–426. o.

„Azért bizonyságot teszek előttetek a mai napon, hogy én mindeneknek vérétől tiszta vagyok, mert nem vonogattam magamat, hogy hirdessem néktek az Istennek teljes akaratát.” (Csel 20:26) Semmilyen félelem, hogy talán megsért valakit, semmilyen barátság vagy tetszésvágy nem késztethette Pált arra, hogy elhallgasson előttük szavakat, amelyeket Isten adott oktatásaikra, intésükre és megjavításukra. Isten ma is bátorságot kíván szolgáitól, mind az Ige prédikálása, mind előírásainak megvalósítása közben. Krisztus szolgája ne csak olyan igazságokat hirdessen az embereknek, amelyeket szívesen fogadnak, hanem azokat sem szabad elhallgatnia előttük, amelyek fájdalmakat okozhatnak. Nagy gondot kell fordítania jellemük kifejlesztésére. Ha lát egyet is a nyáj között, aki bűnt melenget, feladata, mint hűséges pásztornak, az adott esetre vonatkozó tanítást alkalmazni. Ha azonban megengedi, hogy valaki magabízóan továbbhaladjon a rossz úton anélkül, hogy megintené, lelkéért felelnie kell. Az a lelkipásztor, aki magasztos megbízatását híven akarja teljesíteni, a rábízott lelkeket a keresztény hit minden kérdésében hűségesen oktassa ki; mutassa meg nekik, milyenek legyenek, és hogyan kell cselekedniük, hogy az Úr nagy napján tökéletesen megállhassanak előtte. Csak az igazság hűséges tanítója mondhatja el Pállal együtt, működésének befejezésekor: „Én mindeneknek vérétől tiszta vagyok.” (Csel 20:26) – Az apostolok története, 393. o.