---
title:  Erős Egységben
date:  14/01/2026
---

Jézusnak a tanítványaiért mondott utolsó imáját egy fő téma jellemzi: az egység. A kereszten túlra tekintve látta újbóli találkozását az Atyával és velünk: „Atyám, azt akarom, hogy akiket nekem adtál, azok is velem legyenek ott, ahol én vagyok, hogy megláthassák az én dicsőségemet, amelyet nekem adtál” (Jn 17:24, ÚRK). Azt is kérte: az Atya tartsa meg őket, hogy „egyek legyenek, mint mi” (Jn 17:11). Kiemelte a széthúzás végzetes következményeit is, ami miatt sokan elfordulnak a hittől. Rövid imájában kétszer is hangsúlyozta a vele és az Atyával való egységünk fontosságát azért, „hogy elhiggye a világ, hogy te küldtél engem… megismerje a világ, hogy te küldtél engem” (Jn 17:21, 23).

`Vessük össze Fil 1:27 és Jn 17:17-19 verseit! Jézus és Pál szerint mi az, ami az egyház egysége szempontjából elengedhetetlen?`

Fil 1:27-ben a „méltóan viseljétek magatokat” kifejezés a politeuomai görög szó fordítása. Azt jelenti, hogy „polgárként éljetek” – nem egy földi ország, hanem a mennyei ország polgáraiként. A Hegyi beszédben Jézus gyönyörű képet tár elénk arról, hogy mit jelent a mennyei Atya gyermekeinek, országa lakóinak lenni: lelki szegénység, alázat, az igazság éhezése és szomjazása, könyörület, tiszta szív, békességre törekvés, a másik arcunk odafordítása, az ellenség szeretete, áldásmondás az átkozódóra. Röviden: „igazságot cselekedjél, szeressed az irgalmasságot, és hogy alázatosan járj a te Isteneddel” (Mik 6:8).

Nehéz egy ilyen emberre haragudni vagy bosszankodni miatta, nem igaz? Néha mégis neheztelnek arra, aki túl jónak tűnik, lekicsinylik, esetleg igyekeznek gyenge pontot találni benne, ami bizonyítaná, hogy nem is olyan jó, mint amilyennek tűnik, mert így próbálnak meg jobb fényben feltűnni önmaguk előtt. Azonban jobb lenne inkább azt megnézni, mennyivel lehetnénk mi szeretetteljesebbek, nagylelkűbbek, irgalmasok és alázatosak.

Ellen G. White írt arról, hogy némelyek „jobban szeretik a világot és a világi előnyöket, mint Istent vagy az igazságot” (Testimonies for the Church. 5. köt. 277. o.).

Az egyházon belüli megosztottság végső soron igen gyakran büszkeségből fakad. „Amikor büszkeséget és világi ambíciókat táplálnak, eltűnik a krisztusi lelkület, helyette versengés, széthúzás és küzdelem lesz, ami megzavarja és gyengíti az egyházat” (i. m. 240. o.).

Igen fontos tehát, hogy mindannyian megtanuljuk követni Jézus szelídségének és alázatának példáját! Mennyire más lenne így az egyház, nem igaz?!

---

#### Ellen G. White idézetek

Pál apostol az efézusi gyülekezethez intézett levelében hangsúlyozza „az evangélium titkát”, „Jézus Krisztus kikutathatatlan gazdagságát”, és biztosítja a testvéreket, hogy szüntelenül imádkozik lelki jólé­tükért.

„Ezokáért meghajtom térdeimet a mi Urunk Jézus Krisztusnak Atyja előtt… hogy adja meg néktek az Ő dicsősége gazdagságáért, hogy hatalmasan megerősödjetek az Ő Lelke által a belső emberben; hogy lakozzék a Krisztus a hit által a ti szívetekben; a szeretetben meggyökerezvén és alapot vevén, hogy megérthessétek minden szentekkel egybe, mi a szélessége és hosszúsága és mélysége és magassága az Isten jóvoltának, és megismerjétek a Krisztusnak minden ismeretet felül haladó szeretetét, hogy ekképpen beteljesedjetek az Istennek egész teljességéig.” (Ef 3:14–19)

Korinthusi testvéreinek így ír: „Hálát adok az én Istenemnek mindenkor ti felőletek az Isten ama kegyelméért, mely néktek a Krisztus Jézusban adatott, mivelhogy mindenben meggazdagodtatok őbenne, minden beszédben és minden ismeretben, amint megerősíttetett ti bennetek a Krisztus felől való bizonyságtétel. Úgy, hogy semmi kegyelmi ajándék nélkül nem szűkölködtök, várván a mi Urunk Jézus Krisztusnak megjelenését.” (1Kor 1:4–7)

Ezek a szavak nem csupán a korinthusi gyülekezetnek szólnak, hanem érvényesek azok Isten egész népére az időknek végezetéig. Minden egyes keresztény örvendhet a megszentelt élet áldásának.

Az apostol így folytatja szavait: „Kérlek azonban titeket atyámfiai, a mi Urunk Jézus Krisztus nevére, hogy mindnyájan egyféleképpen szóljatok, és ne legyenek köztetek szakadások, de legyetek teljesen egyek ugyanazon értelemben és ugyanazon véleményben.” (1Kor 1:10) Pál apostol bizonyára nem kért volna tőlük lehetetlent. Az egyetértés a keresztényi tökéletesség biztos eredménye…

Az apostol maga is törekedett az életszentségnek arra a fokára eljutni, amelyet testvérei elé tárt… Így szólt: „Mert tudjátok, milyen parancsolatokat adtunk néktek az Úr Jézus által. Mert ez az Isten akarata, a ti szentté lételetek.” (1Thessz 4:2–3)

„Annak okáért, szerelmeseim, … félelemmel és rettegéssel vigyétek véghez a ti idvességteket; mert Isten az, aki munkálja bennetek mind az akarást, mind a munkálást jó kedvéből. Mindeneket zúgolódások és versengések nélkül cselekedjetek; hogy legyetek feddhetetlenek és tiszták, Istennek szeplőtlen gyermekei az elfordult és elvetemedett nemzetség közepette, kik között fényletek, mint csillagok e világon.” (Fil 2:12–15) – Krisztusi élet, 98. o., március 25.