---
title:  E Világban Élve, De Nem Ahhoz Ragaszkodva
date:  25/03/2026
---

`Olvassuk el Kol 4:14-15 és 2Tim 4:10-11 verseit! Pál milyen különbségre mutat rá Lukács és Démász között?`

János apostol arra tanít, hogy „Ne szeressétek a világot, se azokat, amik a világban vannak. Ha valaki a világot szereti, abban nincs meg az Atya szeretete” (1Jn 2:15, ÚRK). Lukács annyira szerette Jézust és az Ő országát, hogy mindvégig, bármi áron Pál mellett maradt, de Démász jobban szerette ezt a világot, mint az eljövendőt.

`Olvassuk el a következő szakaszokat! Milyen tanácsok szólnak a második adventet váróknak?`

Mk 13:32-37

Tit 2:11-14

2Pt 3:10-14

Jel 3:17-21

Jézus és az apostolok gyakran figyelmeztettek: „Vigyázzatok”, legyetek éberek, álljatok készen, hogy az Úr visszatérése ne érjen meglepetésként! Sajnos sokan nem végzik el a felkészülés szükséges feladatait, mint ahogy a tanítványok sem fogadták meg Jézus szavait: „Vigyázzatok és imádkozzatok” (Mk 14:38). Az egész onnan indul ki, hogy ki vagy mi lakik a szívünkben, ugyanis nem szolgálhatunk két urat. A Laodiceának szóló üzenetben Jézus pontos receptet ad. Először is térjünk meg bűneinkből. Másodszor ki kell tárni a szívünket Jézus előtt, engedjük, hogy birtokába vegye. Harmadszor pedig így tehetünk szert a hit és a szeretet tűzben megpróbált „aranyára”, így győzhetjük le a kísértéseket.

`Konkrétan mi az, amiből meg kell térned? Mit kérhet tőled Jézus? Mire van a legnagyobb szükséged az általa javasoltak közül?`

---

#### Ellen G. White idézetek

Dániel államférfiként szolgált Babilonban… Hűséges szolgálata révén arról tett bizonyságot a babilóniaiaknak, hogy az ő Istene élő Isten, nem csupán egy faragott kép, mint az általuk imádott istenek. Az Úr meg akarta mutatni nekik, hogy van nagyobb király Babilon királyánál – Isten, akit a héber ifjak imádnak. Ők Istent magasztalták. Tudták, hogy az igazság elvei alapján kell élniük, ezért elutasították a király asztalánál felszolgált húst és bort. Mivel megtartóztatták magukat a tiltott ételektől, ezért határozott különbség mutatkozott az ő ábrázatuk és azok ábrázata között, akik kielégítették az étvágyukat.

Sokan gúnyolódtak velük, de ezek az ifjak készek voltak hűséget tanúsítani még az apró dolgokban is. Ezért az ábrázatuk sokkal szebb volt, mint azoké, akik ettek a király ételeiből. Egyszerű étrendjüknek köszönhetően tiszta maradt az elméjük. Jobban fel tudtak készülni a tanulásra, mivel sosem tapasztalták meg a nehéz ételek okozta kellemetlenségeket. Fizikai szempontból is felkészültek a munkára, hiszen sosem voltak betegek. Tiszta elmével gondolkodhattak és dolgozhattak. Istennek engedelmeskedve olyan dolgokat végeztek, amelyek erősítették felfogóképességüket és memóriájukat. Isten úgy rendelkezett, hogy Dániel és társai által a babilóniai emberek megismerjék a zsidók vallását, és megtudják, hogy Isten uralkodik minden birodalom fölött. […]

Az Úr azt szeretné, hogy a hetednapi adventisták hasonlóképpen tegyenek bizonyságot róla. Ne rejtőzzenek el a világ elől. A világon kell élniük, de nem a világban. Magatartásuk által el kell különülniük a világtól. Tiszta jellemet kell bemutatniuk, hogy a világ megláthassa: az igazság, amiben hisznek, teszi őket őszintévé minden cselekedetükben, és akikkel kapcsolatba kerülnek, megérthessék, hogy az igazság által szentelődtek meg, és hogy az elfogadott igazság teszi őket Isten fiaivá és leányaivá, a mennyei Király gyermekeivé, a királyi család hűséges, igazságos és nemes tagjaivá. […]

Munkánkat érdemes jól végezni. Legyünk hűségesek a legapróbb feladatokban, mint ahogy abban is, ami a legnagyobb áldozatot követeli meg. Mindazoknak, akik Dániel példáját követve tesznek bizonyságot az igazságról, és a mértékletesség elvei alapján élnek és cseleksznek, az Úr olyan bátorítást nyújt, amilyet Dánielnek nyújtott. – Christ Triumphant, 352. o., december 11.