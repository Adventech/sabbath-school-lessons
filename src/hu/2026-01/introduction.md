### Aki összeköti mennyet a földdel

Gondolj az életed legnehezebb feladatára! Mi tette azzá? Az elvárások, a határidő, vagy ez is, az is? Esetleg az, ahogy a feladathoz viszonyultál? Talán az emberek, akikkel együtt kellett dolgoznod? Vagy egyszerűen lehetetlennek tűnt, hogy sikerüljön? Most gondoljunk a megváltási terv céljára, a menny és a föld összekapcsolására! Lehetetlen feladatnak hangzik? Emberi nézőpontból bizonyára. Azonban Jézus közvetlenül a mennybemenetele előtt ezt a látszólag megvalósíthatatlan feladatot bízta az apostolokra: „Menjetek el azért, és tegyetek tanítvánnyá minden népet, megkeresztelve őket az Atyának, a Fiúnak és a Szentléleknek nevében. Mindannak megtartására tanítsátok őket, amit én parancsoltam nektek. Íme, én veletek vagyok minden napon a világ végezetéig” (Mt 28:19-20, ÚRK).

Jézus lehetetlennek tűnő feladattal küldte Pált a pogányok közé: „megnyisd a szemüket, hogy a sötétségből világosságra és a Sátán hatalmából Istenhez térjenek, hogy a bennem való hit által bűneik bocsánatát vegyék, és a megszenteltek között osztályrészt nyerjenek” (ApCsel 26:18, ÚRK).

Vannak, akik azonnal tehetetlenül széttárnák a karjukat a feladat hallatán. Csakhogy nem szabad megfeledkezni Jézus mindkét alkalommal elhangzott ígéretéről! Az apostoloknak ezt mondta: „Íme, én veletek vagyok minden napon a világ végezetéig” (Mt 28:20, ÚRK). Pálhoz így szólt: „mert azért jelentem meg neked, hogy szolgámmá tegyelek, hogy tanúbizonyságot tegyél arról, amiket láttál, és arról, amit ezután fogok neked magamról kijelenteni” (ApCsel 26:16, RÚF).

Röviden: emberileg nézve Jézus lehetetlen feladatokkal bíz meg, hogy azok végzése közben ne magunkra, hanem Őrá hagyatkozzunk. Soha nem ad feladatot anélkül, hogy biztosítaná hozzá az erőt. „Az Isten akaratával együttműködő emberi akarat mindent meg tud cselekedni. Amit Isten parancsára kell tennünk, azt az Ő erejével meg is lehet tenni. Amikor parancsol, képességet is ad parancsa teljesítésére” (Ellen G. White: Krisztus példázatai. Budapest, 1983, H. N. Adventista Egyház, 228. o.).

Amikor Pál a Kolosséban élő hívőknek írt, akkorra már az evangélium bámulatos módon „hirdettetett minden teremtménynek az ég alatt” (Kol 1:23). Természetesen nem fogadta el mindenki. Viszont ha jól megfigyeljük, amit Jézus meghagyott az apostoloknak (Mt 28:18-20) és Pálnak, meglátjuk: sosem ígérte, hogy mindenki a tanítványa lesz, mindenki megtér. Az evangéliumot hirdetni kell „az egész világon, bizonyságul minden népeknek; és akkor jő el a vég” (Mt 24:14). Milyen bizonyságra utalt? Pontosan hogyan lehet megvalósítani?

Ebben a negyedévben tanulmányozni fogjuk Pálnak a Filippiben és Kolosséban élő hívőknek írt leveleit. A két írásban számottevő hasonlóságokat találunk. Először is, Krisztust mutatják be, aki egyedül képes összekötni a mennyet a földdel (1Móz 28:12; vö. Jn 1:52). Jézus az Emberfia és az Isten Fia, aki megvált a bűntől és közbenjár értünk.

E leveleket tanulmányozva Jézusnak mindkét oldalát látni fogjuk. A legnagyszerűbb kijelentéseket vizsgáljuk meg isteni természetével kapcsolatban, és azt, hogy mindent hátrahagyott a megmentésünkért. Látni fogjuk, Pál a börtönből hogyan vette fel a harcot olyan problémákkal, amelyek az általa alapított gyülekezetben (Filippi), illetve egy olyan gyülekezetben ütötték fel a fejüket, ahol még nem is járt (Kolossé). A kor „világegyházában” kialakított kapcsolatai révén képes volt még római fogságából is megküzdeni ezekkel a kihívásokkal. Tisztában volt az idő szűkösségével, és mindent megtett azért, hogy a mennyhez és egymáshoz is közelebb vonja a gyülekezeteket. Ezzel nekünk is megmutatja, hogyan kapcsolódhat össze a ma egyháza a mennyel, hogy teljesíthessük Jelenések 14 végidőre szóló parancsát, a hármas angyali üzenet hirdetését.

_Clinton Wahlen Ph.D. a Generál Konferencia Bibliakutató Intézetének helyettes vezetője. Szakterülete az újszövetségi tudományok, a hermeneutika és az adventtörténelem. Élt és dolgozott Németországban, Új-Zélandon, Oroszországban, az Egyesült Királyságban és a Fülöp-szigeteken. Felesége Gina, két felnőtt gyerekük, egy menyük és két unokájuk van._

Clifford R. Goldstein

_főszerkesztő_

### Néhány megjegyzés a magyar kiadáshoz

Tanulmányunkban a bibliai idézeteket többnyire a Károli-féle fordításban közöljük. Más idézeteknél zárójelben olvasható a forrás megjelölése. Számos idézet, valamint a bibliai könyvek neve és rövidítése az újonnan revideált Károli-bibliafordítás (rövidítve: ÚRK, Budapest, 2012, Veritas Kiadó) szerint szerepel. Szintén gyakran idézünk még a Magyar Bibliatársulat 2014-ben kiadott, revideált új fordításából (rövidítve: RÚF). Ha az idézetben egy, az oldalon már ismertetett műre hivatkozunk, akkor használjuk az i. m. (idézett mű) rövidítést.

Érdemes ellátogatni a Bibliatanulmányok internetes oldalára: www.bibliatanulmanyok.hu. A web-oldal formátuma letisztult és könnyen áttekinthető, egy helyen megtalálunk rajta minden szolgáltatást: az írott tanulmányt, a Tanítói mellékletet, a White-idézeteket, a hanganyagot, valamint a hetenkénti videobeszélgetéseket és a Misszió DVD-t. Az oldal nemcsak számítógépen, hanem táblagépen és okostelefonon is elérhető.

Az érdeklődőket várjuk a Facebook Bibliatanulmányok csoportjában az alábbi címen: https://www.facebook.com/groups/bibliatanulmanyok/.

Az adott heti bibliatanulmánnyal kapcsolatos beszélgetés megtekinthető a PAX Tv adásában csütörtökönként 17.00 órai kezdettel, valamint a Bibliatanulmányok honlapján, illetve kérhető e-mailben, videoüzenetként.

Továbbra is szeretettel ajánlom a Tanítói mellékletet és a White-idézetek gyűjteményét, mindkettő külön kiadványként is beszerezhető.

Zarkáné Teremy Krisztina

_a magyar változat szerkesztője_
