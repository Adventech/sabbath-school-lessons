---
title:  További tanulmányozásra
date:  27/02/2026
---

„Mivel bűnösök vagyunk, és nélkülözzük a szentséget, nem vagyunk képesek a törvénynek teljesen engedelmeskedni. Krisztus azonban a segítségünkre jött… Ha átadjuk magunkat neki, és Üdvözítőnkül fogadjuk el, életünk bármilyen bűnös volt is, érdemeiért igaznak számít. Krisztus jelleme lép a miénk helyébe, és Isten kegyelmébe fogad bennünket, mintha sohasem vétkeztünk volna.

Sőt mi több, Krisztus átalakítja a szívünket, és hit által bennünk lakozik. Hit által kell a Krisztussal való összeköttetést fenntartanunk, és akaratunkat neki napról napra alárendelnünk. Amíg így teszünk, Ő munkálja bennünk az akarást és a cselekvést, jó kedvéből…

Semmink sincs, amivel dicsekedhetnénk; nincs okunk tehát a büszkeségre. Reménységünk egyedüli alapját a Krisztustól ajándékba kapott igazság képezi, amely az Ő Lelke által bennünk és általunk munkálkodik” (Ellen G. White: Jézushoz vezető út. Budapest, 2008, Advent Irodalmi Műhely, 47. o.).

„A világosság, amelyet kaptam, erőteljes volt: sokan eltávoznak közülünk, »csalárd lelkekre és ördögi tanításokra figyelmezvén«. Az Úr azt kívánja, hogy mindenki, aki azt állítja, hogy hiszi az igazságot, tudja is, értse is, hogy mi az igazság” (Ellen G. White: Evangelizálás. Budapest, 2007, Advent Irodalmi Műhely, Felfedezések Alapítvány, 250. o.).

**Beszélgessünk róla!**

`1) Olvassuk el újból az alapigét: „Mert azt, aki bűnt nem ismert, bűnné tette értünk, hogy mi Isten igazsága legyünk őbenne” (2Kor 5:21). Mit jelent ez? Mit jelent, hogy Krisztus bűnné lett értünk? Hogyan segít ez megérteni Krisztus halálának helyettesítő szerepét? És az mit jelent, hogy „mi Isten igazsága legyünk őbenne”?`

`2) Térjünk vissza a sokak által vallott elképzeléshez, hogy aki egyszer üdvösségre jut, annak már biztos az üdvössége! Miért hamis állítás ez? Milyen veszélyek leselkednek arra, aki ezt elhiszi? Ugyanakkor hogyan lehet az embernek mégis üdvbizonyossága?`

`3) Mennyire állunk szilárdan és rendíthetetlenül a hitünkben (lásd Kol 1:23)? Mennyire vagyunk tisztában a hitünkkel, azzal, hogy mit miért hiszünk? Mit tehetünk, hogy még jobban értsük? Miért különösen fontos „alaposan és erősen” megmaradni a hitben?`