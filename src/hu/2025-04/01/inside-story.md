---
title:  Történet
date: 03/10/2025
---

#### „Ne aggódj! Isten segíteni fog.”

Az asszony szinte forrt a dühtől, mikor Inácio Manoel kopogtatott az ajtaján, hogy adventista könyveket mutasson be neki Brazíliában. „Gyűlölöm a keresztényeket!” – ordította.

Inácio megszeppent. Ez volt az első napja könyvevangélistaként. Könyveket és bibliatanulmányokat terjesztett.

A barátjával a következő házhoz értek. A kerítés mögött vadul ugatott egy szelindek. A barátja valami olyasmit mormogott, hogy az első házban egy mérges asszony lakik, a másikban meg egy mérges kutya.

„Ne aggódj! – mondta Inácio. – Isten velünk van.”

Egy nő jött ki a házból, és elvezette a kutyát. Aztán behívta Inációt és a barátját. Hármasban jól elbeszélgettek, és a nő elmesélte, mennyit küszködött azóta, hogy a férjét börtönbe zárták. A következő szombaton a nő három kisgyermekével ellátogatott az imaházba. Inácio csodálkozott. Megfogadta Istennek: egész hátralevő életét azzal akarja tölteni, hogy embereket vezet hozzá.

Azonban Inácionak az okozta a legnagyobb meglepetést, ami a harmadik háznál történt. Edileuza, aki ott lakott, beleegyezett, hogy szombat délutánonként bibliaórát tartsanak nála. Hétről hétre olvasták a Bibliát, ameddig el nem értek a szombatról szóló igazsághoz. Edileuza manikűrösként és házvezetőnőként kereste a kenyerét. Nem sok esélyt látott arra, hogy szombaton pihenhessen.

„Azon a napon keresek a legjobban – mondta. – Mit tegyek?”

„Ne aggódj! – felelte Inácio. – Isten segíteni fog. Ő jobb megoldást is tud.”

A következő bibliaórán Edileuza elmondta, hogy az utcán találkozott egy idegennel, aki jó házvezetőnőt keresett. Az állást betöltőnek nem kell szombaton, vagyis péntek napnyugtától szombat napnyugtáig dolgoznia.

Edileuza ragyogott az örömtől, amikor ezt elmesélte Inációnak: „Most háromszor annyi a fizetésem, mint manikűrösként és házvezetőnőként együtt.”

Edileuza megkeresztelkedett, később pedig az egész családja követte a példáját.

Inácio most 68 éves, és az elmúlt 36 esztendőben 4-11 embert vezetett el a keresztségig évente. Akármerre jár, mindenhová visz magával bibliatanulmányokat. Mielőtt nyugovóra térne, minden este így imádkozik: „Uram, add, hogy találkozzam valakivel, akinek beszélhetek a szeretetedről!”

„Bármit nélkülözni a tudok az életben, de a bibliatanulmányokat nem” – mondja.  Ennek a negyedévnek az egyik 13. szombati missziós projektje egy imaház a Pernambucano Adventista Főiskola területén Brazíliában, Pernambuco térségében, ahol Inácio Manoel is él. Előre is köszönjük nagylelkű támogatásotokat! Nézd meg az egyik Inációval készült rövid YouTube -videót: bit.ly/Inacio-Brazil.

