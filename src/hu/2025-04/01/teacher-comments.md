---
title: Tanítói melléklet
date: 03/10/2025
---

### A siker receptje

#### Áttekintés

**Kulcsszöveg: Józsué 1:7**

**Alapigék:  5Móz 18:15-22; Józsué 1; Zsolt 1:1-3; Róm 3:31; Ef 6:10-18; Zsid 6:17-18**

**Bevezetés**

Bár Mózes már meghalt, vezetői gyakorlata az új korszak kezdetén is befolyást gyakorolt. A nevét viselő könyv elején Józsué bátorítást kap Istentől, hogy bízzon benne. Biztatja az új vezetőt, hogy lépjen Mózes nyomdokaiba. Új korszak kezdődik, de a parancsok és ígéretek ugyanazok maradnak: kelj át, vedd be, oszd szét és szolgálj! A feltétel ugyanaz: Isten kegyelmes tetteire és múltbeli szabadítására válaszul engedelmesség, amelynek alapja a vele való, bizalmon alapuló kapcsolat. Az egyedüli különbség az érintett személyek kiléte, hiszen már felnőtt egy következő nemzedék. Bizonyos értelemben Józsué könyve friss lehetőséget kínál Isten mai népe számára is, hiszen mi is az ígéret földjének mezsgyéjén állunk.

A könyv elején az a kérdés, vajon Izrael megragadja-e ezt az új lehetőséget? Követik-e a siker receptjét, ami az előző generációnak nem sikerült?

A történelem ismétli önmagát. Krisztus – az új Józsué – irányítása alatt az egyház megbízást kapott, hogy haladjon előre Isten ígéreteinek teljesedése felé. A szövetség mintája változatlan maradt: Isten biztosítja számunkra, amit mi magunk nem tudunk megszerezni, és viszont várja az engedelmességünket, amellyel kifejezzük a szeretetébe, bölcsességébe és hatalmába vetett bizalmunkat. A kérdés is ugyanaz: fog-e bízni a mi nemzedékünk Istenben, hogy tervét „elvégezi a Krisztus Jézus napjáig” (Fil 1:6)?  Miközben a jelenlegi nemzedék a mennyei Kánaán határán áll, Isten felhívása továbbra is hatalmas erővel visszhangzik: „Csak légy erős és igen bátor” (Józs 1:7).

#### Kommentár

**Lelki vezetés**

Józsué megbízása rögtön Mózesnek a Szin pusztájában történt kudarca és annak fájdalmas emléke után következett. Mózes e vétke miatt nem léphetett be Kánaán földjére (4Móz 20:9-12). Tágabb összefüggésben ez az esemény szorosan kapcsolódik Celofhád leányainak kéréséhez (4Móz 27:1-12). Mivel Celofhád az első nemzedék tagja volt, az a sors várt rá, hogy meghal a pusztában a hitetlenség és lázadás miatt. Áron ekkor már nem élt, Mózes élete vége is közeledett, ezért az idős vezető egy utódért könyörög. Isten Józsuét jelöli ki a jövőbeni vezető szerepére. Feladata főként katonai jellegű lesz, ahogy a kifejezés is mutatja: „előttünk jár” (1Sám 8:20). Katonai rátermettsége már egyértelmű 2Móz 17:9-14 szakaszából, ahol az amálekiták seregei ellen vezette az izraelitákat. Ez a hadjárat mutatja, hogyan készítette őt az Úr már az aktuális megbízatása előtt.

Mózesnek válaszolva Isten úgy jellemezte Józsuét, mint olyan férfit, „akiben van lélek [rúach]” (4Móz 27:18). Micsoda értékelés ez attól, aki egyedül tudja, milyen fontos a szív! Az Ószövetségben a héber rúach szó jelölhet többek között személytelen fuvallatot, emberi lélegzetet, természetet, gondolkodásmódot vagy elmét is, de arra az isteni Személyre is vonatkozhat, aki már a teremtéstől kezdve tevékenyen részt vállalt a világ ügyeiben (1Móz 1:2). A Tóra a Szentlélekkel kapcsolatosan háromféle manifesztációt említ: bölcsesség, prófétálás, vezetés. Először Józsefet azonosítja úgy, mint akiben Isten Lelke volt (1Móz 41:38).

József életében mindhárom szempont nyilvánvaló: prófétaként álmokat kap; bölcsként magyarázza a fáraó álmát; vezetőként kidolgoz egy tervet, amely nemcsak a saját, hanem más, az éhínség által sújtott népek megmentését is szolgálja.

Józsué szolgálatában a bölcsesség, a prófétálás és a vezetés szintén meg fog jelenni. Ő is „beteljesedett a bölcsesség lelkével [rúach chokmáh]” (5Móz 34:9). Ott szerepel a 70 vén között is, akik megkapták a prófétálás lelkét (4Móz 11:16-30). 4Móz 27:18 verse szerint pedig Isten kiválasztotta, mint olyan vezetőt, akiben Lélek van.

Noha Józsué a Mózes szolgálatában eltöltött évek során figyelemre méltó képességeket szerzett, vezetési stílusát az Ige lelki kifejezésekkel határozza meg. Csak a lélekből való, szolgáló vezetésnek van értelme a lelki küzdelem összefüggésében. Hiszen végeredményben az Úréi voltak a harcok, amelyeket Józsuénak meg kellett vívnia, nem pedig az övéi vagy Izraelé.

**A szövetség mintája: áldás, ígéret és engedelmesség**

Az első párbeszédből, amelyet Isten az emberekkel folytatott, világos a szövetség mintája: Isten áldást ad, mielőtt parancsolna (1Móz 1:28). A különféle, későbbi szövetségkötéseknél is megnyilvánul Isten áldása a szabadításról, utódokról, földről/hazáról szóló ígéretekben. Például amikor Isten elhívta Noét a bárka építésére, bemutatta saját elköteleződését az iránt, hogy biztosítja a menekülés/megváltás eszközét az emberiség számára. Noé csak akkor kapott konkrét parancsokat, miután csodálatos módon megmenekültek azok, akik a bárkában voltak. Ábrahám is azt követően engedelmeskedett Isten utasításának, hogy hagyja el szülőföldjét, miután meghallgatta a neki ígért áldásokat (1Móz 12:1-3). A mózesi szövetség is hasonló mintát követ, hiszen mielőtt Isten a Tízparancsolatot adta volna Izraelnek (2Mózes 20), emlékeztette népét arra, mit tett addig értük. És amikor Dávid szeretett volna házat építeni az Úrnak Jeruzsálemben, a Mindenható megígérte neki, hogy majd Ő építi fel Dávid házát (2Sám 7:27). Az új szövetségben Isten a népe szívébe írja be törvényét, hogy szabadon engedelmeskedhessenek neki (Jer 31:33).

Tehát az Isten törvényének semmiféle törvényeskedő megközelítése nem áll összhangban az engedelmesség biblikus nézetével. Az engedelmesség mindig az ember válasza Isten kezdeményezésére, aki megáldja népét. A szabadítás, a megváltás soha nem függött az emberi teljesítménytől, ma sem attól függ, és a jövőben sem fog. Az Ótestamentumról alkotott ilyen felfogás torzítja annak eredeti célját. Roy Gane helyesen állítja: „Nem vezet-e legalizmushoz az, ha komolyan vesszük a bibliai törvényeket? Nem, ha megértjük azok célját. Isten törvénye cselekedeteink és gondolkodásunk mércéje, amely által összhangban lehetünk Isten jellemével, a szeretettel. Ez nem az üdvösségünk eszköze, nem is lehet az, és Isten nem is szánta soha annak. Jó cselekedeteink sosem menthetnek meg halandóságunktól vagy múltbeli bűneinktől. Kizárólag Krisztus kegyelme képes erre az áldozat által, amelyet hit által elfogadunk. Isten parancsolatai azokért vannak, akik már megszabadultak” (Roy Gane: Leviticus, Numbers. The NIV Application Commentary. Grand Rapids, MI, 2004, Zondervan, 310. o.).

**Törvény és bölcsesség**

Két fő témával foglalkozik Az Ószövetség bölcsességirodalma, amely Jób könyvét, A példabeszédek könyvét, A prédikátor könyvét és néhány zsoltárt tartalmaz: a teremtést és a törvényt. Bemutatják, hogyan hat a teremtés és a törvény a hívők magatartására Isten és egymás iránt. Tehát a törvény és a bölcsesség között szoros az összefüggés. Ez a kapcsolat már 5Móz 4:6 versében fellelhető: „Tartsátok meg őket, és cselekedjetek azok szerint! Mert ezáltal lesztek bölcsek és értelmesek a népek szemében. Ha meghallják majd mind e rendelkezéseket, azt mondják: Bizony bölcs és értelmes nép ez a nagy nemzet!” Izrael nagysága nem gazdagságában vagy katonai erejében lesz, hanem az Isten törvényeinek való hűséges engedelmességből fakadó bölcsességben. Természetesen ezt követi a siker és a jólét. Ez fakadt Salamon kéréséből, amikor bölcsességért könyörgött az Úrhoz (1Kir 3:13).

A bölcsesség Isten által vezérelt tudás, és képessé tesz arra, hogy helyesen éljünk Jahve félelmében, akaratának engedelmeskedve, összhangban embertársainkkal és a természettel. A balga, aki lázad Isten teremtett rendje ellen, engedetlenül él; a bölcs ugyanakkor elutasítja a káoszt, engedelmes életével elfogadva Isten akaratát. A Biblia bölcsességirodalma ennek a döntésnek a következményeit taglalja, valamint foglalkozik a kivételekkel és az abszurd helyzetekkel is, amelyek gyakran jellemzik életünket (lásd Jób könyve és A prédikátor könyve).

Ugyanezt az elvet találjuk Józsué 1. fejezetében, ahol az egész népet képviselő vezető arra kap elhívást, hogy szorgalmasan engedelmeskedjen az egész törvénynek. Izrael választhatja a bölcsesség útját és tapasztalhatja annak áldásait. Azonban ehhez Józsuénak és az izraelitáknak erősnek és igen bátornak kell lenniük (Józs 1:7). Ugyanezt a két felszólítást használta korábban már Mózes is, hogy bátorítsa az izraelitákat és utódját (5Móz 31:6-7). Később Józsué szintén ezeket a szavakat intézi a néphez (Józs 10:25). Az engedelmesség bizalmat igényel, és emberi természetünkből adódóan a bizalomhoz gyakran kell erő és bátorság. Újra hangsúlyozzuk: az engedelmesség nem adásvétel, amelynek során nyerünk vagy veszítünk, annak alapján, amit felajánlunk. Az engedelmesség az ember bizalmának kifejezése, aminek gyökere az élő Istennel való kapcsolatban van. Azt igényli, hogy meghaljunk önmagunknak, vegyük fel a keresztet és kövessük Jézus önfeláldozó lépéseit (Lk 9:23). Ez az elköteleződés nem a gyáváknak való.

#### Gyakorlati alkalmazás

**Vezetés**

1)  Van többféle vezetői modell, pl. a karizmatikus, az átalakító és a szolgáló-vezető modell. Ezeket a vezetői stílusokat mind megtaláljuk a Bibliában. Azonban bibliai értelemben a sikeres vezetők megkülönböztető jegye a lelki alkalmasságuk. Beszélgessünk a lelki vezető tulajdonságairól az alábbi bibliai szereplők életében:

Józsué:

Ábrahám:

Debóra:

Dávid:

Eszter:

Péter:

Pál:

2)  Hogyan jellemeznénk egy mai lelki vezetőt?

3)  A fentebb említett vezetők a vallási területen kívül is elláttak feladatokat. Lehetséges, hogy egy „világi” tisztviselő/alkalmazott egyben lelki vezető is legyen? Miért igen, vagy miért nem? Ha igen, hogyan?

**Megnyugodni Isten ígéreteiben**

A Hetednapi Adventista Egyház mozgalomként indult Jézus második eljövetelének ígérete alapján, ahogyan azt a neve is mutatja. Izrael az Isten által megígért nyugalmat csak Salamon idejében kapta meg, évszázadokkal a kezdeti hódítás után. De még ez a nyugalom is ideiglenes volt. Zsid 11:13 versében azt olvassuk, hogy a hűségesek nem érték meg az ígéretek teljesülését. Jézus látszólagos késlekedése ellenére Isten népének a tapasztalata az egész történelem során folyamatos menetelés az ígéretek felé.

**Gondoljuk át: Hogyan bátoríthatnak bennünket a hit példái Zsidók 11. fejezetében, miközben az áldott reménység teljesedése felé haladunk?**

