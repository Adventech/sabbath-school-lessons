---
title:  Történet
date: 12/12/2025
---

#### „Beszélj nekünk a Bibliáról!”

Amikor Kim Sun a megbeszélt időpontban megjelent a háznál, az asszony nem kért segítséget.

„De hát miért nem? – kérdezte Sun, aki misszionáriusként dolgozott a Fülöp-szigetek egy távoli városkájában, ahol az asszony élt. – Valamivel megbántottam?”

„Nem, dehogy! – felelte az asszony. – Szeretném, ha most szünetet tartanál. Délután úgyis segítened kell néhány embernek a környéken. Egyél egy kis süteményt, és pihenj!”

Sunt meghatotta a nő törődése. Amióta csak megérkezett a városkába, három hónappal azelőtt, ingyen segített az ott lakóknak. Ahelyett, hogy közölte volna velük, hogy misszionárius, igyekezett barátságokat kötni és bemutatni nekik Isten szeretetét. Három hónapig a helybeliek úgy fogadták el a segítséget, hogy nem igen törődtek Sunnal. Most azonban ez az asszony kifejezte, hogy érdekli a hogyléte. Sun rájött, hogy sikerült egy igazi barátot szereznie.

Ám nem az asszony volt az egyetlen. Nagyjából ugyanebben az időben sok helybéli a barátjának kezdte tekinteni Sunt, és kérdésekkel ostromolták.

„Miért segítesz nekünk ingyen?” – kérdezte az egyik.

„Hová valósi vagy?” – így a másik.

Sun azt felelte, hogy az 1000 Misszionárius Mozgalomtól jött.

„Misszionárius vagyok – magyarázta. – Szeretném, hogy megismerjétek Jézus Krisztust, ezért segítek.”

Az emberek csodálkoztak, amikor meghallották, hogy Sun misszionárius: „Ha misszionárius vagy, miért nem beszélsz a Bibliáról?” – mondták.

„Meg akarjátok ismerni a Bibliát?” – kérdezte Sun.

„Igen! Igen!” – lelkesedtek.

Nemsokára már senki nem kérte Sun segítségét, inkább a Bibliát akarták tanulmányozni vele. Csak néhányan nem akartak bibliaórát, de igent mondtak, amikor Sun meghívta őket. Három hónapi ingyenes talpmasszázs után hogyan is mondhattak volna nemet?

Sunnak eszébe jutott, milyen hibát követett el a szüleivel. Új adventistaként 5 évig győzködte őket, hogy fogadják el a hitét, és szánalmas kudarcot vallott. Most minden bibliai igazságot Isten szeretetének kifejezéseként mutatott be.

Beszélt a teremtés történetéről Mózes első könyvéből. „Ez Isten szeretetének a megnyilatkozása” – tette hozzá. Felolvasta az irgalmas samaritánus és a tékozló fiú történetét. „Isten így szeret” – mondta. Beszélt a kereszten haldokló Jézusról is. „Ennyire szeret Isten” – fejezte be a beszédét.

