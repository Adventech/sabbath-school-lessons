---
title:  További tanulmányozásra
date:  12/12/2025
---

Ellen G. White: Pátriárkák és próféták. Budapest, 1993, Advent Kiadó, „Kánaán felosztása” c. fejezetből 481-484. o.

„Míg egyrészt fontos a bűn kezelésében a szigorú és határozott fellépés, másrészt éppoly szükséges elkerülni az alaptalan vádaskodást és az elhamarkodott ítéletet… A rubeniták és társaik által megnyilvánult bölcsesség méltó a követésre. Míg ők őszintén keresték az igaz vallás ügyének előmozdítását, addig rosszul ítélték meg és keményen feddték őket, de ők mégsem nehezteltek. Udvariasan és türelemmel hallgatták végig testvéreik vádjait, mielőtt megkísérelték védelmezni magukat, azután előadták indítékaikat és bebizonyították ártatlanságukat. Így barátságosan intéződött el a nehéz ügy, amely oly súlyos következményekkel fenyegetett. Akinek igaza van, az nyugodt és megfontolt maradhat akkor is, amikor hamis vádakkal illetik. Isten mindent ismer, amit az ember félreért és tévesen magyaráz. Ügyünket nyugodtan kezébe tehetjük. Akik belé vetik bizalmukat, azok ügyét éppoly biztosan igazolja, mint ahogy felderítette Ákán bűnét. Azok, akiket Krisztus Lelke vezérel, azzal a szeretettel rendelkeznek, amely hosszútűrő és kegyes. Az az Isten akarata, hogy népe között egység és testvéri szeretet legyen. Megfeszítése előtt Krisztus azért könyörgött, hogy tanítványai egyek legyenek, amint Ő is egy az Atyával, és elhiggye a világ: Isten küldte Őt. Ez a rendkívül megindító és csodálatos imádság minden időkre érvényes, egészen napjainkig, mert szavai így hangzottak: »De nemcsak őérettök könyörgök, hanem azokért is, akik az ő beszédökre hisznek majd énbennem« (Jn 17:20). Míg az igazság egyetlen alapelvét sem áldozzuk fel, állandóan törekedjünk arra, hogy elérjük az egység eme szintjét” (i. m. 483-484. o.).

**Beszélgessünk róla!**

`1. Hogyan segíthet elkerülni a rosszindulatú sejtéseket a testvérekkel kapcsolatban a Pál által megfogalmazott figyelmeztetés: „egymást különbnek tartva magatoknál” (Fil 2:3, ÚRK)?`

`2. Miért van az, hogy a múlt hibái és baklövései miatt gyakran túlreagálunk szituációkat? Hogyan kerülhető el az efféle hiba?`

`3. Miért fontos odafigyelni mások nézőpontjára is? Miként építhetjük ki az odafigyelés kultúráját a gyülekezetben (vö. Jak 1:19)?`

`4. Olyan világban élünk, amelyben úgy tűnik, elborítanak bennünket a munkahelyi elvárások, családi kötelességek, gyülekezeti elkötelezettségek és más terhek. Hogyan tehet bennünket nem csupán felelősségteljesebbé, de békésebbé is az elv, miszerint bármit cselekszünk, tegyük úgy, mintha az Úrnak tennénk?`