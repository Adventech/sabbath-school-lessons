---
title:  Élet Az Ígéret Földjén
date:  06/12/2025
---

### E heti tanulmányunk
4Mózes 25; Józsué 22; Példabeszédek 15:1; János 7:24; Efezus 6:7; 1Péter 3:8-9

> <p></p>
> „A szelíd válasz lecsillapítja a haragot, a bántó szó viszont haragot szül” (Péld 15:1, ÚRK).

A közösségi élet időnként vitákhoz és feszültségekhez vezethet. Ez különösen igaz olyan közösségekre, mint a gyülekezet, ahol az emberek eltérő háttérből és más-más szociális helyzetből érkeznek – magukkal hozva a gyakran teljesen eltérő kultúrájukat –, és együtt dolgoznak egy közös cél érdekében.

A héten Józsué könyvének 22. fejezetét nézzük át, illetőleg a kihívást, ami egy nagy félreértés miatt élesedett ki a nép között. A könyv elején Józsué megparancsolta néhány törzsnek, hogy keljenek át a Jordánon, és harcoljanak azokkal a törzsekkel együtt, akik a folyó nyugati partján kapnak örökséget (Józs 1:12-18). A feladat elvégzése után szabadon hazatérhettek. Csakhogy a visszatérők a keleti oldalon építettek egy oltárt, ami aggodalmat keltett a nyugati törzsek körében.

Miért veszélyes elhamarkodott ítéletet hozni mások szokásairól? Hogyan ápolhatjuk az egységet a gyülekezetben? Miért olyan fontos észben tartanunk elhívásunk tágabb értelmét, nehogy erről bármi elterelje a figyelmünket? Ilyen és hasonló kérdésekről fogunk elmélkedni a héten.

---

#### Ellen G. White idézetek

A családban kezdődik az emberiség helyreállítása és felemelkedése. A szülők munkája minden más munka alapja. A társadalmat családok alkotják, és ezért lesz olyan, amilyenné a családfők formálják. A szívből „indul ki minden élet” (Péld 4:23); a társadalom, az egyház és a nemzet szíve pedig a család. A társadalom jóléte, az egyház eredményessége, a nemzet virágzása az otthon befolyásán múlik.

Jézus élete találóan példázza a családi élet fontosságát és lehetőségeit. Ő, aki azért jött a mennyből, hogy példaképünk és tanítónk legyen, harminc évig volt egy názáreti család tagja. Ezekről az évekről a Biblia csak röviden emlékezik meg. Nem vonta nagyszerű csodákkal magára a sokaság figyelmét. Nem követték kíváncsi tömegek, nem figyeltek szavaira. Mégis – ezekben az években is – végig betöltötte mennyei küldetését. Úgy élt, mint közülünk egy: részt vett az otthon életében, alávetette magát szabályainak, végezte feladatait, hordozta terheit. A szerény otthon védő szárnyai alatt a mi egyszerű sorsunkban osztozva „gyarapodék bölcsességben és testének állapotjában és az Isten és emberek előtt való kedvességben” (Lk 2:52).

E visszavonultságban töltött évek alatt életét együttérzés és segítőkészség jellemezte. Önzetlensége és türelmes kitartása, bátorsága és kötelességtudata, a kísértéssel szembeni ellenállása, töretlen békessége és csendes vidámsága állandóan követendő példaként hatott. Tiszta, kedves légkört vitt a családba, és élete kovászként szolgált környezetében. Senki sem mondta, hogy csodát művelt; de jóság – a szeretet gyógyító, éltető ereje – áradt belőle a megkísértett, beteg és elcsüggedt emberekre. Gyermekkorától kezdve tapintatosan szolgált másoknak, és ezért amikor elkezdte nyilvános szolgálatát, sokan hallgatták boldogan.

A Megváltó gyermekévei többet jelentenek, mint csupán példamutatást az ifjúságnak. Tanulságot és bátorítást kínálnak minden szülőnek is. A családért és a szomszédságért végzendő teendők jelentik az elsődleges munkaterületet azok számára, akik embertársaik felemelésén akarnak dolgozni. Nincs fontosabb az otthon alapítóira és őrzőire bízott munkaterületnél. Az apák és anyák feladatainál következményeiben nagyobb és messze ágazóbb munkát Isten nem bízott az emberek közül senkire. – A nagy Orvos lábnyomán, 349–350. o.

Az otthon küldetése a családtagokon túl is kiterjed. A keresztény otthonnak példával kell szolgálnia és igazi életelveket kell képviselnie… Az igazi otthon befolyása a szívre és az emberek életére nézve erősebb hatással bír bármely prédikációnál. Amikor a fiatalok elhagynak egy ilyen otthont, másokkal is meg tudják osztani a kapott tanításokat. Így a nemes életelvek eljutnak más otthonokba is, és magasztos befolyásuk az egész közösség érdekeit szolgálja. – The Faith I Live By, 278. o.