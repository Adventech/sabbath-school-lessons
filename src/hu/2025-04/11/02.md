---
title:  Elkötelezettség
date:  07/12/2025
---

`Olvassuk el Józs 22:1-8 verseit! Mit árulnak el ezek a versek a rúbeniták, a gáditák és Manassé fél törzse elkötelezettségéről?`

Józsué megerősíti, hogy a Jordán keleti oldalán örökséget kapó törzsek teljesítették kötelességüket, amit Mózes és ő rájuk mért, ami jelentős elkötelezettségről és áldozatvállalásról tett tanúbizonyságot Izrael közös ügyei mellett. Testvéreik oldalán küzdöttek „sok napon át”, ami valójában körülbelül hat-hét évet jelentett (vö. 5Móz 2:14; Józs 11:18; 14:10). Gyerekeik és feleségeik otthon maradtak, a Jordán másik oldalán, mégis úgy döntöttek, hogy vállvetve küzdenek testvéreik mellett, vállalva azt, hogy megsérülhetnek vagy meg is halhatnak a harcokban. Ezek a versek közvetett módon hangsúlyozzák a nemzet és a föld egységének fontosságát, egyúttal előkészítik az utat az ezt követő történethez, amely végső soron az egységről szól. Vajon az izraelita törzsek egységesek maradnak, annak ellenére, hogy a Jordán jelentős természetes határt képez közöttük? Hagyják-e, hogy a földrajzi helyzet rányomja bélyegét nemzeti identitásukra, vagy azon dolgoznak, hogy az egyetlen Isten iránti közös imádatuk megtartsa őket az Ő választott népeként, amely az Ő teokratikus vezetése alatt lesz egységes és erős? Józsué elmagyarázza, mi az egyetlen módja az efféle hűségnek: nem a többi izraelitának, hanem Jahvénak szolgáltak a tettükkel, aki a küldetéssel megbízta őket. Az Újtestamentumban is megtaláljuk ugyanezt az alapelvet. Pál apostol intette a keresztényeket, hogy úgy végezzék szolgálatukat, mintha Istennek szolgálnának, nem csak embereknek (Ef 6:7; Kol 3:23; 1Thessz 2:4). Mi lehetne magasztosabb hivatás annál, hogy a világmindenség Teremtőjének szolgálunk? A mindennapokban gyakran szembesülünk kihívásokkal, nehézségekkel, amelyek könnyen elkedvetleníthetnek, arra ösztönözve, hogy feladjuk a küzdelmet. Néha könnyű így tenni. Viszont segítségül hívhatjuk az Úr erejét, aki megígérte, hogy velünk lesz és képessé tesz bennünket mindarra, amire elhívott. Szem előtt tartva e magasztosabb elhívásunkat, motiváltak maradhatunk a továbblépésre, annak ellenére, hogy a nyilvánvaló kihívások és gyengítő hatások részét képezik bűnös életünknek itt a földön.

`Józs 22:5-6 beszámol arról, hogy Józsué felszólította a távozó törzseket: maradjanak hűségesek az Úrhoz, majd megáldotta őket. Hogyan alakulnának át a gyülekezeti kapcsolataink, ha többet imádkoznánk egymásért, mint ahogyan most tesszük?`