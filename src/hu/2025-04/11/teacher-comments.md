---
title: Tanítói melléklet
date: 12/12/2025
---

### Élet az ígéret földjén

#### Áttekintés

**Kulcsszöveg: Példabeszédek 15:1**

**Alapigék: 4Mózes 25; Józsué 22; Péld 15:1; Jn 7:24; Ef 6:7; 1Pt 3:8-9**

Nincs nemzet törvény és föld nélkül. Ez a helyzet a bibliai Izraellel, amely Mózes második könyvében kapja meg Isten törvényét és Józsué könyvében a földet. Papi nemzet lévén fontos az erős identitás is, amely elhívásukban gyökerezik: ők Isten kiválasztott népe, hogy a képviselői legyenek a földön. Ez az identitás nem lehet tartós két alapvető elem: a teljes elkötelezettség és az egység nélkül. Ez a témája Józsué könyve 22. fejezetének. Ekkor elfoglalták a földet és felosztották a törzsek között – legalábbis részben. Viszont Izraelnek még meg kellett értenie, hogy mit jelent Izraelnek lenni. Meg kellett érteniük identitásukat, és ez a célja a könyv végén, a 22:1-8; 23; 24:1-28 szakaszokban található beszédeknek.

Józsué a 23. és 24. fejezetekben elhangzó beszédek mellett még Rúben és Gád, valamint Manassé fél törzsének (akik a Jordán túlsó partján telepedtek le) mondott szavait (Józs 22:2-8) is búcsúbeszédnek szánta. Ebben a teljes odaszánás felé vezető utat tárja fel, amely szeretettel kezdődik és szolgálattal végződik. A fejezet második részében a Jordánon túli törzsekkel kapcsolatos epizód rámutat, hogy ha nincs egység, Isten tervét veszélyezteti az Úr iránti egyéni vagy közösségi elkötelezettség is. Ha Izrael meg akar küzdeni a rá váró kihívásokkal, nem szabad elfeledkezniük arról, hogy kik ők Istenhez és egymáshoz való viszonyukban.

#### Kommentár

Józsué könyvének 22. fejezete tartalmazza a könyv utolsó elbeszélését, amelyet a köztiszteletben álló vezetőnek a Jordánon túli törzsekhez intézett rövid beszéde előz meg. Miután ők eleget tettek Mózesnek adott ígéretüknek, hogy segítenek a testvéreiknek meghódítani a föld többi részét, vissza akartak térni a Jordánon túlra. Beszédében Józsué hangsúlyozta: habár földrajzilag elkülönülnek, a Jordán másik partján lakó törzsek mindig Izraelhez tartoznak, és ehhez méltóan kell élniük. Üzenete a Jahve iránti teljes elkötelezettség fontosságára összpontosított, a szövetség összefüggésében, amely szereteten alapuló szolgálatot követel. Arra kérte őket, hogy földrajzi elkülönülésük ellenére maradjanak egységben egymással a Tóra és annak adományozója iránti odaadásukban. Egy oltár építése az elkötelezettségük és a nép többi részével való egységük próbája lenne.

**A szeretettől a szolgálatig**

Józsué könyvnek 22. részében Izrael vezetője közeledik megbízatása végéhez. A földet felosztották, Izrael viszonylag az ellenőrzése alá vonta a meghódítandó területeket. Eljött a búcsú ideje. Józsué, azzal a meggyőződéssel (ami hamar tévesnek bizonyult), hogy többé nem látja viszont a Jordánon túli törzsek vezetőit, utolsó utasításokat adott nekik. Tipikus szövetségi keretek között elismeri, hogy a törzsek mindenben követték azt, amit Mózessel együtt meghagyott nekik, segítettek testvéreiknek a föld meghódításában (Józs 22:2-3). Majd kiemeli Isten hűségét, aki teljesítette ígéreteit. Kijelentette, hogy eljött a megnyugvás ideje (Józs 22:4). Még az indulásuk előtt összefoglalta a Tóra lényegét, és a teljes elkötelezettség útját öt felszólító kifejezéssel magyarázta, logikusan haladva a szeretettől a szolgálat felé:

Először: „szeressétek az Urat, a ti Isteneteket” (Józs 22:5). A szeretet az alapja Isten jellemének, az mindennek a kezdete. A szeretet nélküli szolgálat törvényeskedés, a Tóra elferdítése, amit Isten nem fogadhat el. A törvényben való járás, annak megtartása mellett már megjelenik Mózesnek a halála előtt mondott beszédében (5Móz 6:4-15; 10:12-13, 20; 11:1; 13:4-5), hogy a törvény összefoglalása a szeretet. Nincs ellentmondás az Ószövetség és az Újszövetség Istenről szóló kinyilatkoztatása között: Ő azért teremtette az embert, hogy szereteten, nem félelmen alapuló kapcsolatban éljen vele. Ahogyan Pál mondja 1Kor 13:2-ben: ha „szeretet… nincsen bennem, semmi vagyok”. Szeretetünk csakis válasz lehet, azért szeretjük Őt, mert Ő előbb szeretett minket (1Jn 4:19). Ő a szeretetünk tárgya, aki egyrészt transzcendens Teremtő Isten (Elohim), ugyanakkor a népe között lakó Úr (Jahve).

Másodszor ezt olvassuk: „járjatok mindenben az Ő útján” (Józs 22:5). A Biblia a „járás” metaforájával gyakran utal Isten és népe kapcsolatára. Egyrészt intimitást, másrészt egyességet fejez ki. Isten szó szerint a népével jár (héberül: hlk) (2Móz 13:21; vö. 1Móz 3:8). Kéri a népet, hogy lelki értelemben járjanak vele. A képben ott a viszony fogalma, mivel „Vajon járnak-e ketten együtt, ha nem egyeztek meg egymással” (Ám 3:3)? Ezenkívül utal arra is, hogy mi az elvárt viselkedés azok részéről, akik úgy döntenek, hogy Istennel járnak, ahogyan azt 3Móz 26:23-ban olvassuk: ha „szembeszálltok velem… én is szembeszállok veletek”.

Harmadszor: „tartsátok meg parancsait” (Józs 22:5). A törvénynek Isten akarataként való megtartása természetes módon fakad a hálás szívből, amely felfogja, hogy mit tett érte Isten. Ez a sorrend fokozatosan halad a kiindulóponttól, a szeretettől, amely az első szikra, a bizalommal teljes kapcsolatig, aminek a következménye az engedelmesség. Ezért mondja János, hogy „az ő parancsolatai pedig nem nehezek” (1Jn 5:3). Világos, hogy az igazi engedelmesség szeretetből fakad, ahogyan ez kitűnik Jézusnak a tanítványokhoz intézett szavaiból is: „Ha szerettek engem, megtartjátok az én parancsolataimat” (Jn 14:15). A törvény megtartása életet jelent Izraelnek (3Móz 18:5), nem az üdvösség szempontjából, hanem mindenképpen bővölködő életet eredményez a földön. Az isteni elvekhez való ragaszkodással Izrael igazságos és virágzó társadalmat alapíthat, amelynek sikere bizonyság lesz a világ számára.

Negyedszer ezt kéri: „ragaszkodjatok hozzá” (Józs 22:5). A héber dbg ige jelentése „csüng” vagy „tapad”, szó szerinti és metaforikus értelemben egyaránt. Az utóbbiban szövetségre, ragaszkodásra és szoros kapcsolatra utal. A szó első bibliai előfordulásánál a férfi ragaszkodását fejezi ki a feleséghez a házasságban: „Ezért elhagyja a férfi az apját és anyját, ragaszkodik (dbk) a feleségéhez, és egy testté lesznek” (1Móz 2:24). Ugyanez a parancs – hogy ragaszkodjanak, de Jahvéhez – következik az Úr szeretetére és az iránta való engedelmességre való felszólítás után 5Móz 30:20-ban, ahol Mózes az indokot is megadja: „mert ő a te életed”. Akár a mentőövhöz a vízben fuldokló, úgy kapaszkodjon Izrael Istenbe, mint egyetlen reményébe. A kép azt sugallja, hogy kitartás és állhatatosság szükségeltetik abban a világban és korban, amelyben a figyelmükért számtalan zavaró tényező verseng.

Végül pedig: „Szolgáljatok neki teljes szívetekből és teljes lelketekből” (Józs 22:5). „Az Urat szolgálni” kifejezés 56 alkalommal fordul elő az Ószövetségben, és gyakran azt jelenti, hogy „imádni” vagy „hűen megtartani a szövetséget”. Jahve szolgálata miatt kérte Izrael a fáraótól az elbocsátását Egyiptomból: „Mondd neki: Az Úr, a héberek Istene küldött engem hozzád ezzel az üzenettel: »Bocsásd el népemet, hogy szolgáljon nekem a pusztában«” (2Móz 7:16; vö. 12:31). Amikor Izrael elhagyta Egyiptomot, tulajdonképpen gazdát cserélt: a fáraó szolgálata helyett Isten szolgálatát fogadta el. Istent szolgálva tapasztalják áldásait és beteljesítik küldetésüket, hogy a föld minden családja áldást nyerjen. Végül pedig a megváltottaknak is örökre szolgálniuk kell Istent (Jel 22:3). Tehát az ember csak akkor talál rá igazi identitására, ha önként és szeretettel szolgálja Teremtőjét. A szeretet és a szolgálat összefonódása a létezés paradoxona: amikor a teremtmények csak önző módon élnek, abból zűrzavar, kétségbeesés és halál következik. Ám ha lemondanak énközpontúságukról és alávetik magukat a Teremtő akaratának, igazi célt, megelégedettséget és bővölködő életet nyernek. Ugyanezt az érvelést találjuk Jézus kijelentése mögött Lk 9:24-ben: „Mert aki meg akarja tartani a maga életét, elveszti azt, aki pedig elveszti az életét én értem, az megtartja azt.”

Búcsúbeszéde végén Józsué megáldotta a Jordánon túl élő törzseket, és visszaküldte őket örökölt részükre (Józs 22:6). Ezek lettek volna utolsó hozzájuk intézett szavai, ám nem sokkal később az oltár-epizód újra próbára teszi elhatározásukat, hogy követik-e vezetőjük tanácsait.  Az egység hiánya Izrael egész történetét végigkísérő gond lesz. Röviddel Józsué halála után kudarcuk, hogy szeressenek, engedelmeskedjenek, ragaszkodjanak és szolgáljanak a teológiai egység hiányát leplezte le, ahogyan az nyilvánvaló A bírák könyvében, és ez később Izrael végső felbomlásához vezetett. A könyv vége felé egy polgárháború majdnem kiirtotta Benjámin törzsét (Bírák 20–21). Bár a királyság egy ideig lelki és politikai egységet eredményezett, ez a helyzet nem tartott sokáig. Az északi és a déli törzsek közötti szakadás után Izrael többé nem volt egy nemzet. A hitehagyás bomlasztó és széthúzó erőnek bizonyult. Izrael történelme azt ábrázolja, hogy mennyire összefügg az egység és a teljes elkötelezettség.

#### GYAKORLATI ALKALMAZÁS

**Tartós kapcsolat**

Istennek a népével való kapcsolatát a Biblia gyakran hasonlítja házassághoz, amelyben Isten a szerető férj, Izrael pedig a hűtlen feleség. A metafora Isten megingathatatlan szeretetét állítja szembe Izrael engedetlenségével. Az Újszövetség a megígért Messiás eljövetelét menyegzői szertartáshoz hasonlítja.

Aki házasságban él, gondolhat a saját kapcsolatára, mások inkább a szoros baráti kapcsolataikra. Mérlegeljük, hogy mennyire lényeges a boldog és tartós kapcsolatok szempontjából a teljes elkötelezettség Józsué által kínált receptje! Vegyünk fontolóra minden felszólítást és azt, hogyan járul hozzá egy kapcsolat sikeréhez!

1. Szeressétek

2. Járjatok

3. Tartsátok meg

4. Ragaszkodjatok

5. Szolgáljatok

Maradandó egység

„Egy elmegyógyintézetben járt látogatót megdöbbentett az, hogy száz veszélyes betegre csupán három őr felügyelt. Megkérdezte attól, aki körbevezette: »Nem fél, hogy a betegek megtámadják az őröket és megszöknek?« »Nem – felelte az őr. – Az elmebetegek soha nem fognak össze«” (Michael P. Green: 1500 Illustrations for Biblical Preaching. Grand Rapids, MI, 2000, Baker Books, 65. o.). Lelki betegségünk miatt nehezünkre esik az összefogás. Az Újszövetség szempontjából az egyház egysége csoda, amelyet a Szentlélek visz végbe – a mi együttműködésünkkel (Ef 5:2-15).

1.  Ha belegondolsz, te a gyülekezet megoszlásához vagy az egységéhez járulsz hozzá?

2.  Fenti válaszod alapján, amennyiben úgy gondolod, hogy személyesen te is akadályozod az egységet, hogyan változtathatsz a szokásaidon és a magatartásodon?

