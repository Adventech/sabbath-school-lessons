---
title:  Kép És Előkép
date:  01/12/2025
---

A Biblia magyarázói nem dönthetnek önkényesen arról, hogy mi számít bibliai képnek, vagy hogy az adott kép hogyan teljesedett az Újszövetségben és azon túl. A Szentírás ad néhány vezérfonalat és alapelvet a bibliai tipológia alkalmazására vonatkozóan. Hasonlóképpen az Újszövetség három különböző szakaszban bontja ki egy típus antitipikus teljesedését: 1) Krisztus életében (krisztológiai beteljesedés), 2) az egyház tapasztalatában (ekkléziológiai beteljesedés) és 3) az idők végén (eszkatológiai beteljesedés). Ezeket a típusokat és antitípusokat az egész Bibliában megtalálhatjuk, és roppant hasznosak, mert megmutatják az olvasóknak, hogyan kell érteni a Szentírást, és milyen igazságokat tanít Isten Igéje Jézusról, az üdvösségről és végső reménységünkről.

`Miként teljesednek ezek az ószövetségi típusok a három antitipikus szakaszban – a krisztológiában, az ekkléziológiában és az eszkatológiában?`

1. Izrael

a. Krisztológiai szakasz (Mt 2:15)

b. Ekkléziológiai szakasz (Gal 6:16)

c. Eszkatológiai szakasz (Jel 7:4-8, 14)

2. A kivonulás

a. Krisztológiai szakasz (Mt 2:19-21):

b. Ekkléziológiai szakasz (2Kor 6:17):

c. Eszkatológiai szakasz (Jel 18:4):

3. A szentély

a. Krisztológiai szakasz (Mt 26:61; Jn 1:14; 2:21)

b. Ekkléziológiai szakasz (1Kor 3:16-17; 2Kor 6:16)

c. Eszkatológiai szakasz (Jel 3:12; 11:19; 21:3, 22)

„Mivel a Szentírásnak egyetlen isteni Szerzője van, a különböző bibliai szakaszok összhangban állnak egymással… A Biblia minden tanítása összetartozik egymással; az egyes különálló részek harmonizálnak a Szentírás adott témában megtalálható teljes tanításával” (Raoul Dederen, szerk.: Handbook of Seventh-day Adventist Theology. Hagerstown, MD, 2000, Review and Herald Publishing Association, 65. o.).

---

#### Ellen G. White idézetek

Isten népe, amelyet az ő kiválasztott kincsének nevez, kettős törvényrendszerrel – erkölcsi törvénnyel és ceremoniális törvényekkel – lett megáldva. […]

Az erkölcsi törvény már a teremtés óta Isten tervének fontos részét képezte, és változatlan maradt, mint Ő maga. A ceremoniális törvénynek fontos szerepe volt az emberiség megváltására irányuló krisztusi tervben. Az áldozatok és adományok jelképrendszerét azért határozta el az Úr, hogy a bűnös ember jobban megérthesse e szolgálatok által Krisztus áldozatát… A ceremoniális törvényt Jézus emelte föl és rendelte el Atyjával tanácskozva, hogy ezzel az ember megváltását segítse. A jelképek összes rendelkezését Krisztus alkotta meg. Ádám Krisztus előképét szemlélhette az ártatlan állatban, amelynek helyette el kellett viselnie a törvény áthágásának büntetését.

A ceremóniák és az áldozatok értéktelenné váltak, miután a Megváltó halálakor a jelkép találkozott a valósággal. Benne az árnyék ­megtelt tartalommal… Isten törvénye viszont meg fogja őrizni magasztos jellegét, míg Jehova trónja fennáll. Ez a törvény Isten jellemének a kifejeződése… Krisztus kereszthalála után többé nem volt szükség jelképekre és árnyékokra, szertartásokra és áldozatokra, csakhogy Isten törvénye nem lett a keresztre szegezve… Sátán ma is becsapja az embereket a menny törvényével kapcsolatban.

A Tízparancsolat tehát még mindig érvényben van, és érvényben is marad örökké. […]

Isten nem azért hozott ekkora áldozatot, és adta oda egyetlen Fiát a világunkért, hogy az embernek lehetővé tegye a törvény áthágását ebben az életben és az örökkévalóságban is.

Jézus azért adta értékes és ártatlan életét, hogy a bűnös embereket megmentse az örök pusztulástól, és akik hisznek benne, ártatlanul állhassanak meg Isten trónja előtt. – The Faith I Live By, 106. o.

Krisztus eljövetele előtt a világ lázasan várta a Messiást. A zsidó nemzet hatalmas szabadítót várt, és sokan hasznot is húztak ebből a várakozásból, mert önmaguk szolgálatára terelték az emberek figyelmét, így keresve saját javukat és dicsőségüket. A próféciák előrevetítették, hogy lesznek majd ilyen hamis tanítók. Ezek az emberek nem úgy léptek fel, mint ahogy meg volt jövendölve a világ Megváltójának megjelenése, Krisztus azonban a legapróbb részletekig betöltötte a próféciákat. A ceremóniák és a jelképek Őt képviselték, és Jézusban a jelkép találkozott a valósággal. Jézus életében és halálában beteljesülést nyert a próféciák minden kijelentése. – Lift Him Up, 197. o.