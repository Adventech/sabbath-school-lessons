---
title:  Az Igazi Józsué – A Beteljesülés
date:  03/12/2025
---

Józsué történetét a tipológia prizmáján keresztül kell látnunk. A háborúk, amelyeket vezetett, történelmi események, fontos részét képezik Izrael történelmének. A céljuk az volt, hogy Izrael birtokba vegye az ígéret földjét, ahol békében élvezhetik a számukra biztosított örökrészt és az Isten törvényei által megalapozott elvekre egy új társadalmat hozhatnak létre.

Az Ótestamentum későbbi írói, mint Ézsaiás, felvázolják a Messiás munkáját, amelynek szintén része, hogy „szétoszd az elpusztult örökséget” (Ézs 49:8, ÚRK). Ugyanazt a terminológiát használja, mint ami gyakran megjelenik Józsué könyvében. Józsué feladata az volt, hogy szétossza a földet az izraeliták között, a Messiás pedig úgy jelenik meg, mint az új Józsué, aki az új Izrael lelki örökségét jelöli ki.

`Olvassuk el Zsid 3:7–4:11 verseit! Miként erősíti meg az Újszövetség, hogy Jézus Krisztus előképe Józsué, az új Mózes?`

Az Újszövetség írói Jézus Krisztus szolgálatának számos aspektusát Józsué munkásságával hozták kapcsolatba. Amint Józsué a pusztában töltött negyven év után lépett be Kánaánba, az antitipikus Józsué, Jézus, a pusztában töltött negyven nap után lép be földi szolgálatába (Mt 4:1-11; Lk 4:1-13), majd negyven, „a föld pusztájában eltöltött” nap után lép be mennyei szolgálatába (ApCsel 1:3, 9-11; Zsid 1:2).

A Jordánban történő alámerítkezése után (a „Jordánon való átkelése” – Mt 3:13-17; Mk 1:9-11) az evangélium írói Zsolt 2:7 és Ézs 42:1 verseit idézik, amely szakaszok egy messiási zsoltárból és a Jahve szenvedő szolgájáról szóló énekből valók (Mt 3:17; Mk 1:11; Lk 3:22). Következésképpen alámerítkezésével Jézus úgy jelenik meg, mint az isteni Harcos, aki mindhalálig tartó, hűséges engedelmességével Jahve harcait vívja a gonosz erők ellen. Élete és kereszthalála Sátán kiűzését eredményezte, győzelemre vezetett a spirituális ellenség felett, lelki nyugalmat kínált népének és örökséget osztott a megváltottaknak (Ef 4:8; Zsid 1:4; 9:15).

`Mit jelent, hogy „nyugalmat” találhatunk abban, amit Jézus tett értünk? Miként lehet bizonyosságunk afelől, hogy Jézus legyőzte értünk Sátánt?`

---

#### Ellen G. White idézetek

József és Mária a zsidó törvények előírásai szerint évente felmen Jeruzsálembe a húsvéti ünnepre. Krisztus gyermekkora véget ért. Életének új szakasza kezdődött. Szokásához híven József és Mária újra felkészült a Jeruzsálem felé tartó hosszú utazásra. Jézust is magukkal vitték. Sok honfitársukkal együtt tartottak Jeruzsálem felé, hogy részt vegyenek a fontos ünnepen.

Emberi értelem képtelen felfogni, hogy mi járhatott Isten Fiának elméjében, miközben életében először nagy érdeklődéssel szemlélte a templomot. Belépett a pitvarba, látta a szolgálatot végző papot, a vérző áldozatot az oltáron, az Istenhez felszálló tömjénfüstöt, a szentek szentjének titkát a kárpit túloldalán, és megértette ezeknek a ceremóniáknak a jelképes voltát. El se tudjuk képzelni, milyen érzések kavarogtak benne. Krisztus maga volt a kulcs, amely megnyithatta az összes szent titkot, amelyeket József és Mária nem érthetett meg teljességében. Mindezek azért lettek elrendelve, hogy Krisztust jelképezzék, és a halálával valósággá vált a jelkép.

A húsvét a zsidók Egyiptomból való csodálatos kivonulásának meg­ünneplése volt. Azon az éjszakán, amikor elhagyták Egyiptomot, az öldöklő angyal bement minden házba, és megölte az elsőszülötteket, a király elsőszülöttétől kezdve a legutolsó rabszolga elsőszülöttéig… Az Úr különleges rendeléseket adott az izraelitáknak: minden családnak le kellett ölnie egy bárányt, annak vérével meg kellett hinteniük az ajtófélfát, hogy amikor az öldöklő angyal elindul halált hozó küldetésére, akkor az ajtófélfára hintett vér annak jele legyen, hogy a házban lakók az igaz Istent imádják. A halál angyala elment az így megjelölt házak előtt. Azon az eseménydús éjszakán kapták a héberek a parancsot, hogy készüljenek fel az indulásra. […]

Az Istentől kapott utasításokhoz igazodva mindannyian készen álltak az utazásra, és várták a parancsot, hogy elhagyják Egyiptomot. […]

Miközben a húsvét visszamutatott a múltba, a zsidók csodálatos szabadulására, ugyanakkor a jövőbe is tekintett, Isten Fiának közelgő halálára. Az utolsó húsvéti ünnepen, amit a tanítványaival töltött, Jézus megalapította az úrvacsora intézményét, amelyet majd a húsvét helyett fognak ünnepelni gyermekei a halálára emlékezve. Többé nem volt már szükség a húsvétra, mivel Ő, az előrevetített, nagy bárány kész volt feláldozni magát a világ bűneiért. Krisztus halálában a jelkép találkozott a valósággal. – Lift Him Up, 31. o.