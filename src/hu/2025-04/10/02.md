---
title:  Bibliai Tipológia
date:  30/11/2025
---

`Tanulmányozzuk a következő igéket, amelyek előképekre utalnak, és próbáljuk meghatározni a bibliai tipológia fogalmát: Róm 5:14; 1Kor 10:1-13; Zsid 8:5; 9:23!`

Ezekben a szakaszokban előfordul a „kép” (görög typos) és az „előkép” (görög antitypos) kifejezés, arra utalva, ahogy az újszövetségi írók meghatározták a kapcsolatot egy ószövetségi szöveg vagy esemény, valamint annak a saját korukban, illetve a jövőben való jelentése között. A tipológia emberek, események vagy intézmények sajátos interpretációja, Jézus és tettei evangéliumi előképeiként. A kép illik az előképhez, mint ahogy az öntvény tükrözi az eredeti öntőformát, noha az előkép teljesebben betölti az eredeti kép célját. Ezek alapján mondhatjuk, hogy a bibliai előképet olyan isteni terv formálta, amely konkrétan, fogalmilag már létezett Isten gondolatában, és arra szolgál, hogy alakítsa a jövőbeli másolatokat. Fontos megértenünk, hogy az újtestamentumi írók nem véletlenszerűen tulajdonítottak tipológiai jelentést egyes ószövetségi szakaszoknak, csak azért, hogy valamit bizonyítsanak. Egy ószövetségi kép mindig megerősítést nyert a prófétai írásokban, mielőtt előképként azonosították az Újszövetségben.

`Nézzük meg, hogyan jelenik meg Dávid az Ótestamentumban, miként lesz előkép az Újszövetségi értelmezéshez! Mit tanulhatunk a tipológia működéséről az itt látottakból?`

a. Dávid (Zsolt 22:2, 15-19)

b. Az új Dávid (Ézs 9:6-7; 11:1-5; Jer 23:5)

c. Az antitipikus (beteljesedett) Dávid (Jn 19:24)

Amint látjuk a szövegekből, rájöhetünk, hogy maga az Ótestamentum adja meg a kulcsot ahhoz, miként azonosítsuk és alkalmazzuk a tipológiát a Bibliában. Az újtestamentumi írók, akiknek a Szentírás még az Ótestamentumot jelentette, a Szentlélektől kapták az ihletet, hogyan használják az ótestamentumi képeket, hogy azok által rámutassanak a „jelenvaló igazságra” (2Pt 1:12), különösen Jézus és szolgálata esetében.

---

#### Ellen G. White idézetek

Isten pontosan megmondta, hogy mit gondol Jerikó felől, nehogy népének megtetsszenek a dolgok, melyeket a város lakói imádtak, nehogy elidegenedjék szívük Istentől. A legszabatosabb parancsokkal óvta népét, s annak ellenére, hogy Józsué ünnepélyes komolysággal intette őket Isten szavával, Ákán azt merészelte, hogy megszegte a parancsot. A másé kívánása arra vezette, hogy eltulajdonította a kincseket, melyek érintését is megtiltotta Isten, mert átka nehezedett rájuk. S e bűne miatt Isten Izraelje olyan erőtlen volt ellenségei előtt, mint a ma született gyermek.

Súlyos gyász nehezedett Józsuéra és Izrael véneire. Porba sújtott alázattal borultak Isten szövetségládája elé, mert az Úr megharagudott népére. Ott imádkoztak és sírtak Isten előtt. Az Úr így szólt Józsuéhoz: „Kelj fel! Miért is borulsz te arcra? Vétkezett Izrael, és áthágták szövetségemet is, amelyet rendeltem nekik, mert elvettek a teljesen nékem szentelt dolgokból is, és loptak is és hazudtak is, és edényeik közé is dugdostak. Ezért nem bírtak megállni Izrael fiai az ő ellenségük előtt, hátat fordítottak ellenségeiknek, mert átkozottá lettek. Nem leszek többé veletek, ha ki nem vesztitek magatok közül azt a nekem szentelt dolgot.” – Bizonyságtételek a gyülekezeteknek, 3. köt., 264. o.

Aki kereszténynek vallja magát, de nincs benne igazi kegyesség, hamis világosságot sugároz, és téves irányt mutat… Az ilyenek nem gyakorolják az igazság elveit, amelyeket állításuk szerint hisznek, miközben saját bűneiket és tévedéseiket alábecsülik. Amikor Ákán ellopta az aranyvesszőt és a babiloni köntöst, jelentéktelen dolognak tartotta tettét. […]

Egyetlen ember bűne miatt az Úr visszavonta jelenlétét az egész Izraeltől. Az Úr nem tudott küzdeni értük a bűn jelenlétében. Izrael Ai városa ellen vonult, de vereséget szenvedett. […]

A szégyenteljes vereség után „Józsué pedig megszaggatá az ő ruháit, és földre borula arccal az Úrnak ládája előtt mind estvéig, ő és Izrael vénei, és port hintének a fejükre. És monda Józsué: Ah, Uram, Istenem! Miért is hozád által ezt a népet a Jordánon, hogyha az emoreus kezébe adsz minket, hogy elveszítsen? Vajha úgy akartuk volna, hogy maradtunk volna túl a Jordánon! Ó, Uram! Mit mondjak, miután meghátrált Izrael az ő ellenségei előtt? Ha meghallják a kananeusok és e földnek minden lakói, és ellenünk fordulnak, és kiirtják nevünket e földről: mit cselekszel majd a te nagy nevedért?”

Aki lelki tisztánlátással rendelkezik, Józsué imájából megértheti, hogy amit Ákán csekélységnek tartott, valójában hatalmas nyugtalanságot és szomorúságot okozott Izrael felelős férfijai számára… A vétkes Ákán azonban nem érezte ezt a terhet, sőt, könnyelműen vette a dolgot. – Christ Triumphant, 137. o.

Az „igazság” betöltésével Krisztus véget vetett bármilyen igazságtalanságnak. Betöltötte a megtéréssel, hittel és keresztséggel kapcsolatos isteni elvárásokat, és megtette az igazi megtérés kegyelmi lépéseit. Emberi természetében Jézus eleget tett a törvény előírásainak. Ő volt az emberiség fejedelme, helyettese és szavatolója. Ha az ember egyesíti gyengeségét Krisztus isteni természetével, jellemének részesévé válik.

Az Üdvözítő eljött, hogy a törvény iránti tökéletes engedelmesség példáját nyújtsa. Ezt az engedelmességet várta el Isten Ádámtól, az első embertől, és minden embertől elvárja egészen az utolsóig. Krisztus kijelentette, hogy Ő nem megrontani vagy eltörölni jött a törvényt, hanem hogy tökéletesen és teljesen engedelmeskedjen a törvénynek.

Ezáltal magasba emelte és tiszteletre méltóvá tette a törvényt. Élete révén kinyilatkoztatta a törvény lelki természetét. Bemutatta a mennyei lények, az el nem bukott világok és az engedetlen, hálátlan, bűnös világ előtt, hogy a törvény mindenre kiterjedő elveit betöltötte. Bebizonyította, hogy ha az ember élő hittel ragaszkodik az Úrhoz, meg tudja tartani Isten parancsolatait.

A szemléltető áldozatok Krisztusra mutattak, de amikor megtörtént az igazi áldozathozatal, Krisztus tökéletes áldozata, a korábbi szertartások értéküket veszítették Isten előtt. Betelt az idő, mert az Úr egyszülött Fia meghalt. Azért jött, hogy érthetővé tegye a törvény változhatatlan jellegét, és mert ki akarta jelenteni, hogy a törvénnyel szembeni engedetlenséget Isten sosem jutalmazhatja örök élettel. Emberként jött el az emberekért, hogy emberi természetében megérinthesse az emberi természetet.

De semmiképp sem azért jött, hogy a halandó embert mentesítse a teljes engedelmesség kötelessége alól. Nem helyezte hatályon kívül az Ószövetséget. Mindent betöltött, amit maga Isten jelentett ki. Nem azért jött, hogy felmentse az emberi lényeket a törvény iránti engedelmesség kötelessége alól, hanem hogy utat nyisson, melyen keresztül az ember megtarthatja a törvényt, és másokat is a törvény betartására taníthat. – To Be Like Jesus, 362. o.

A kereszten függő Jézus felkiáltott: „Elvégeztetett! Ekkor a templom kárpitja kettéhasadt. Ez a kárpit fontos jelképként szolgált a zsidó nemzet számára. Az akkori legértékesebb anyagokból, bíborból és aranyból készítették, és tekintélyes méretei voltak. Amikor Krisztus kilehelte utolsó leheletét, a templomban levők szeme láttára végighasadt ez az erős és nehéz kárpit. Ez az eset az egész mennyei univerzum és a bűntől szennyezett világ előtt azt jelképezte, hogy új, élő út nyílt meg az elbukott emberiség előtt, ugyanakkor Isten Fiának hatalmas áldozata révén véget értek a szertartások.

Isten Fiának halálában valósággá vált a jelkép… Immár megnyílt az út a szentek szentjébe. Mindannyiunk előtt nyitva áll ez az új és élő út. Már nem kell a bűnös embernek szomorúan várnia a főpap érkezésére. Ettől kezdve a Megváltó főpapként és védőként is szolgál a mennyei udvarokban… Immár véget vetett minden bűnért való áldozatnak. Isten Fia eljött, amint az Ige is mondja: „Ímé, itt vagyok (a könyv fejezetében írva van rólam), hogy cselekedjem, ó, Isten, a te akaratodat.” „Az ő tulajdon vére által ment be egyszer s mindenkorra a szentélybe örök váltságot szerezve.” (Zsid 10:7; 9:12) – The Faith I Live By, 201. o.