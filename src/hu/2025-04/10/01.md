---
title:  Az Igazi Józsué
date:  29/11/2025
---

### E heti tanulmányunk
Józsué 1:1-3; Máté 2:15; 1Korinthus 10:1-13; 2Korinthus 10:3-5; Apostolok cselekedetei 3:22-26;

Zsidókhoz 3:7–4:11

> <p></p>
> „Mindezek pedig példaképpen történtek velük, és a mi tanulságunkra írattak meg, akikhez az időknek vége elérkezett” (1Kor 10:11, ÚRK).

Józsué könyvével kapcsolatban megfogalmazódik az érzés bennünk, hogy a főszereplő élete túlmutat önmagán, egy olyan valóságra, amely sokkal nagyobb, mint ő maga. Ezt az alapelvet az egész Bibliában megtaláljuk, így Kánaán földjével kapcsolatban is, amely az örök remény és az új föld szimbóluma. Ahogy a földi szentélyszolgálat is egy nagyobb valóságra mutat: „Krisztus pedig megjelent mint a jövendő javak főpapja, a nagyobb és tökéletesebb, nem kézzel csinált, azaz nem e világból való sátron keresztül” (Zsid 9:11, ÚRK).

Ugyanakkor felvetődnek kérdések: Miként mutat Józsué élete a jövendő teljesedésre? Hogyan lehetünk biztosak abban, hogy jogos a könyv efféle értelmezése? Milyen bibliai alapelveket alkalmazhatunk Józsué könyvére, amelyek az Újtestamentum valóságához és a végidei eseményekhez kapcsolják azt?

A héten bibliai tipológiával kapcsolatos alapelveket nézünk meg. Tanulmányozni fogjuk, miként ismerhetünk fel tipológiai jeleket a Bibliában, és Józsué élete hogyan vetíti előre a Messiás szolgálatát, hogyan mutat rá arra, ahogyan teljesedett ez a szimbolizmus az egyházban, valamint az emberiség történelmében.

---

#### Ellen G. White idézetek

Ha Krisztus követői Isten átformáló kezére bízzák magukat, akkor a legtöbbjüket Ofir tiszta aranyánál értékesebbé tudja tenni. El kell határozniuk, hogy a legnemesebb módon használják fel minden képességüket, és minden lehetőséget kihasználnak. Isten Igéje legyen az útmutatójuk és tanulmányuk tárgya, amikor a mindennél fontosabb és jobb dolgok felől döntenek. A lehető megmélyebb érdeklődéssel kell tanulmányozniuk az evangélium által eléjük tárt tökéletes példaképet. Azt a fontos leckét kell megtanulniuk, hogy csak a jóság biztosíthat igazi nagyságot. […]

Krisztus leggyöngébb követője is szövetségre léphet a végtelen hatalommal. Isten nagyon sok esetben csak keveset tehet a tanult emberekért, mivel ők nem érzik szükségét, hogy a teljes bölcsesség forrására támaszkodjanak.

Ha a magad erejében és bölcsességében bízol, teljesen biztos, hogy elbuksz. Isten teljes odaszentelődésre hív, és ettől semmilyen eltérést sem fogad el. Minél nehezebb helyzetben vagy, annál nagyobb szükséged van Jézusra. Józsefet az Isten iránti szeretet és istenfélelem őrizte meg tisztán és szeplőtelenül a fáraó udvarában. […]

Lehetetlen, hogy veszélytelenül élj a magasban. A vihar nem tépázza meg a völgyben meghúzódó szerény virágot, viszont megküzd a hegyormon magasodó délceg fával. Nagyon sok ember van, akiket Isten felhasználhatott volna, ha szegények lennének – ott tehette volna őket hasznossá, ahol voltak, utána pedig dicsőséggel koronázhatta volna meg őket –, de az anyagi jólétük a vesztüket okozta. Azért kerültek a mélységbe, mert elfelejtették az alázatot, elfelejtették, hogy Isten az erejük, függetlenekké váltak, és önelégültek lettek. – Christ Triumphant, 94. o.

Az alapos rostálás révén az Úr azt fejezi ki, hogy ismeri a rejtett titkokat, noha az emberek azt gondolják, hogy ezeket alaposan eltitkolták. Ákán ebben az esetben határozottan nyilvánvalóvá tette, hogy nem ismeri be bűnét, ezért az Úr korlátolta a lehetőségeit. Ha Józsué hozta volna nyilvánosságra Ákán bűnét, sokan hittek volna az ártatlanságát hajtogató Ákánnak, és emberi ítélőképességüknek köszönhetően azt hitték volna, hogy igazságtalan vádak érték. Sokan ma is így gondolkodnak, amikor valakinek nyilvánosságra kerül a vétke, és figyelmen kívül hagyják Istent. Józsué a következőképpen bánt Ákánnal: „Monda azért Józsué Ákánnak: Fiam, adj dicsőséget, kérlek, az Úrnak, Izrael Istenének, és tégy néki vallást, és add tudtomra, kérlek, nékem, mit cselekedtél, és el ne titkoljad tőlem!”

Az Úr részletesen elmondta Józsuénak, hogy mit tett Ákán, de mivel sokakat vezérel emberek iránti szimpátia, és mivel gyakran mentesítik vétke alól a bűnöst, ezért az Úr olyan leckét akart adni Izraelnek, ami számunkra ma is érvényes. Ezért kérlelte Józsué Ákánt, hogy vallja be tettét. – Christ Triumphant, 138. o.

A föld még sohasem volt ilyen jelenet tanúja. A sokaság bénultan állt, és lélegzet-visszafojtva, meredten nézett az Üdvözítőre. Ismét sötétség telepedett a földre, és heves mennydörgéshez hasonló érdes moraj hallatszott. Nagy földrengés keletkezett, amely az egész vidéket megrázta. Az emberek halmokba dobálódtak össze. A legvadabb zűrzavar és szörnyülködés következett. A környező hegyekben a sziklák megrepedtek, és nagy robajjal zuhantak alá a síkságokra. A sírok felnyíltak, és a halottakat kivetették magukból. Úgy látszott, hogy az egész teremtett világ atomjaira hull szét. A papok, főemberek, katonák, ítéletvégrehajtók és az emberek megnémultak a félelemtől, és arcra borulva feküdtek a földön.

Mikor a hangos kiáltás: „Elvégeztetett!” (Jn 19:30) elhangzott Krisztus ajkáról, a papok éppen a templomban végezték szolgálatukat. Ez volt ugyanis az esti áldozat órája. A Krisztust jelképező bárányt bevitték, hogy levágják. A pap felvette már a jelentőségteljes és szép ruháját, felemelt késsel állt ott, amiként egykor Ábrahám, mikor éppen a fiát készült feláldozni. Az emberek megdöbbenve figyelték az eseményt. A föld azonban megmozdult, és rengeni kezdett, mert maga az Úr közelítette meg az oltárt. Olyan zajjal, mint amit a szövet elrepesztése okoz, a templom belső kárpitját tetejétől az aljáig egy láthatatlan kéz ketté tépte, és az emberek sokaságának a tekintete előtt feltárult a hely, amelyet egyszer Isten töltött be jelenlétével. Ebben a helyiségben, a szentek szentjében Isten dicsősége, a sekinah lakozott. Az irgalom széke fölött Isten itt nyilvánította ki dicsőségét. Soha senki más nem emelhette fel azt a kárpitot, amely elválasztotta a mögötte levő helyiséget a templom többi részétől, csak a főpap. A főpap is csak évente egyszer lépett be ebbe a helyiségbe, hogy elégtételt adjon a nép bűneiért Istennek. Íme, azonban ez a kárpit most kettéhasadt. A földi szentély legszentebb helye többé nem volt szent.

Mindenütt rémület és zűrzavar uralkodott. A papok azonnal meg akarták ölni az áldozati állatot, erőtlen kezükből azonban kiesett a kés, és a bárány megmenekült. A jelkép és a valóság találkozott Isten Fia halálában. A nagy áldozat megtörtént. A szentek szentjébe vezető út megnyílt. Isten egy új és élő utat készített minden ember számára. Többé nem kell a bűnös és szomorkodó emberi nemzetségnek a főpap érkezésére várnia. Mostantól fogva maga az Üdvözítő szolgál a mennyekben főpapként és az emberek közbenjárójaként. Úgy volt, mintha egy eleven hang szólt volna az istenimádókhoz: Most értek véget, fejeződtek be a bűnért hozott áldozatok és felajánlások. Isten Fia eljött ígérete szerint: „Ímé, itt vagyok (a könyv fejezetében írva van rólam), hogy cselekedjem, ó, Isten, a te akaratodat.” (Zsid 10:7) Krisztus „az ő tulajdon vére által ment be egyszer s mindenkorra a szentélybe örök váltságot szerezve” (Zsid 9:12). – Jézus élete, 756–757. o.