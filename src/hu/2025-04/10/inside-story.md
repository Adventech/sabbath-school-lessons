---
title:  Történet
date: 05/12/2025
---

#### Misszió: Isten segítő keze

Kim Sun alig várta, hogy az 1000 Misszionárius Mozgalom munkatársaként a Fülöp-szigetek egyik távoli részébe küldjék, ahol tíz hónapig misszionáriusként dolgozik majd. Azon gondolkodott, mivel fogja ezt a tíz hónapot eltölteni. Nem felejtette el, hogy a szüleivel öt éven át vitatkozott bibliai témákról, és nem jutott semmire. Most csak tíz hónap állt a rendelkezésére.

Ima közben eszébe jutott: „Ha először a Bibliával hozakodom elő, az emberek vissza fognak utasítani, akárcsak a szüleim. Lehet, hogy először Jézus jellemét kellene bemutatnom nekik.”

Elhatározta, senkinek sem árulja el, hogy misszionárius, nem fog bibliai alapelvekről beszélni. Három hónapig csak barátokat szerez.

Megérkezett a vidéki kisvárosba, amely az otthona lett, és a 20-30 ház mindegyikébe ellátogatott, hogy felajánlja segítségét új szomszédainak.

„Segíthetek valamiben? – érdeklődött az legelső házban lakó asszonytól. – Szeretnék a szolgálatára lenni. Kérem mondja meg, miben segíthetnék.”

Az asszony örömmel fogadta Sun kedves felajánlását.

A segítőkész új szomszéd híre futótűzként terjedt a szomszédok között. Nemsokára sorban álltak, akiknek segítségre volt szükségük. Az első házban lakó asszony kedvesen meghívta ebédre és vacsorára is az első nap, amikor 17 embernek sikerült a segítségére lennie.

Hazafelé menet Sun fáradt volt ugyan, de ezt gondolta magában: „Misszionárius vagyok!”

Hamarosan hosszú listája lett azoknak az embereknek a nevével, akik igényelték a segítségét. Hétfőtől péntekig két házat látogatott meg délelőtt és kettőt délután.

Más módot is talált arra, hogyan barátkozzon a helybéliekkel. Kukoricát termesztett, aztán elosztogatta. Amikor az emberek megkérdezték, hogy mennyivel tartoznak, így felelt: „Semmivel! A kukoricát Isten adta. Ő már kifizette helyettetek.” Egyszer látott egy fiút, akinek seb éktelenkedett a lábán, a sebet bekente gyógykenőccsel. Amikor a seb egy pár nap leforgása alatt teljesen begyógyult, a szülők elmentek hozzá hálálkodni: „Soha nem tudjuk eléggé megköszönni!”

Sun három hónapig szolgált a város lakóinak, de nem fedte fel, hogy misszionárius. Nem volt titok, de senki sem kérdezte. Utána a következő három hónapért imádkozott.

Kim Sun ma az 1000 Misszionárius Mozgalom nevű szervezet helyettes vezetője. A szervezet székházát a Fülöp-szigeteki Silangban egy 1996-os 13. szombati adományból építették. A jövő héten többet is olvashatunk erről.

