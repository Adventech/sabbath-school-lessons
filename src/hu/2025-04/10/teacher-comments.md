---
title: Tanítói melléklet
date: 05/12/2025
---

### Az igazi Józsué

#### Áttekintés

**Kulcsszöveg: 1Korinthus 10:11**

**Alapigék:  Józs 1:1-3; Mt 2:15; ApCsel 3:22-26; 1Kor 10:1-13;  2Kor 10:3-5; Zsid 3:7–4:11**

A tipológia, vagyis az előképi értelmezés az egyik fő módja annak, ahogy az Újszövetség írói felhasználják az Ószövetséget. Ez a módszer a történelemben és a teológiában gyökerezik. Az Ószövetségben az előképek olyanok, mint a történelmi előrevetítések, amelyek megelőlegezik a Jézus által elhozott valóságot. Ebben az értelemben a tipológia, az előkép a prófécia egy formája, inkább események, mintsem szavak révén. A tipológia a teológiából is fakad, mert Isten irányítja az eseményeket, választ ki egyéneket és alapít intézményeket, amelyek előrevetítik a Jézus által megvalósított megváltó valóságot. Akárcsak a prófécia, a tipológia is azt hirdeti, hogy Isten a történelem Ura.

A Szentírás tipológiai értelmezése fontos, sok keresztény mégsem ismeri ezt a megközelítést. Józsué könyvének tanulmányozása kiváló alkalom ennek felfedezésére, és arra, hogy megtudjuk, miféle kritériumok alapján azonosíthatjuk az előképeket az Ószövetségben, ismerjük fel beteljesedésüket az Újszövetségben és látjuk meg a tipológia gyakorlati fontosságát a mai adventisták tapasztalatában.

Az ember megértheti a tipológia által, amely kidomborítja a Szentírásban az isteni mintákat, hogy Istennek hatalma van a történelem felett, hosszútűrőn irgalmas az emberiséggel, gyermekei makacs bűnössége ellenére.  A történelem az a színtér, ahol Isten felfedi szeretetét az emberiség iránt. Ez a kinyilatkoztatás több szakaszban bontakozik ki és szorosan összefonódik az Isten és teremtése közötti örök szövetség egyedi megnyilvánulásaival. Ezek a megnyilvánulások képezik a tipológia gerincét. Józsué könyvének tipológiai mintái kidomborítják, mennyire vágyik Isten megmenteni népét, hogy félelem nélkül élvezhessék a jelenlétét és az általa nyújtott nyugalmat, végtelen szeretetében.

#### Kommentár

**Meghatározás**

Nem túlzás azt állítani, hogy „történelmileg a hetednapi adventizmus nemcsak egy prófétai mozgalom, hanem egy tipológiai (előképi) mozgalom is.” Az adventizmus kezdete óta „a tipológiát módszerként használták az adventizmus identitásának, szerepének és a megváltás történetében helyet kapó üzenetének értékelésére, tapasztalására és megértésére” (Erick Mendieta: Typology and Adventist Eschatological Identity: Friend or Foe? Andrews University Seminary Student Journal, no. 1, 2015 tavasz, 45-46. o.). Kétféle tipológia van: vertikális és horizontális. A vertikális tipológia a mennyei és a földi szentély kapcsolatával foglalkozik. Ez az adventizmus által legszélesebb körben ismert és leginkább kutatott tipológia. A horizontális tipológia az Ószövetség és az Újszövetség közötti kapcsolatokat tárja fel, és ez a legkézenfekvőbb módja annak, hogy felismerjük Jézust „Mózes és valamennyi próféta” írásaiban (Lk 24:27). Ez a tipológia áll e heti tanulmányunk fókuszában.

A tipológia hagyományos felfogását a következő meghatározásban foglalhatjuk össze: „azoknak a személyeknek, eseményeknek vagy intézményeknek (előképeknek) a tanulmányozása, amelyeket Isten azzal a céllal használt fel, hogy előrevetítsék Krisztusban és az általa megvalósított evangéliumi valóságban saját végidei beteljesedésüket (antitípus)” (Richard M. Davidson: In the Footsteps of Joshua. Hagerstown, MD, 1995, Review and Herald, 26. o.).  Ezt a meghatározást nem önkényesen erőszakolták rá a Szentírásra, hanem azoknak az újszövetségi szövegeknek a kutatásából jött létre, amelyekben a görög typos (típus, előkép) szó előfordul (Róm 5:12-21; 1Kor 10:1-13; Zsidókhoz 8; 9; 1Pt 3:18-22), ahogyan azt Richard M. Davidson alapvető művében bemutatta (Typology in Scripture: A Study of Hermeneutical Typos Structures. Berrien Springs, MI, 1981, Andrews University Press).

**Józsué könyvének tipológiája**

Davidson meghatározása szerint a típusok és antitípusok azonosítására négy ismérvünk van: történelmiség, hasonlóság, előképiség és eszkaláció. Először is: előképek az Ószövetség által leírt történelmi dolgok/személyek. Amikor az újszövetségi író az Ószövetségben előképet próbál találni, történelmi alapokon nyugvó eseményeket, személyeket vagy intézményeket keres. A példázatoknak nincs tipológiai ereje (vö. Józs 9:7-15; 2Sám 12:1-4). A tipológiával Isten cselekszik a történelemben, prófétai erejű mintákat hoz létre, hogy ezeket később az emberek és a próféták felismerjék. Újszövetségi szempontból nem kétséges, hogy Józsué történelmi személyiség. Halála előtti beszédében István utal Józsué vezető szerepére a föld meghódításában, amikor a bizonyság sátrát Kánaánba vitték (lásd ApCsel 7:44-45). Józsuéról Zsid 4:7-8 azt mondja, hogy ideiglenes nyugalomba vezette Izrael népét.

Az Ó- és Újszövetség közötti tipológiai kapcsolatok beazonosításának egy másik alapvető eleme a valós hasonlóság. A hasonlóságnak történelmileg hitelesnek, eredetinek kell lennie, nem pedig csupán véletlenszerűnek vagy képzeltnek. A szerdai tanulmányban említett egyezésen kívül Józsué és Jézus ugyanazt a nevet viselik, ami különbözik a héber és a görög szövegben, valamint a magyarban. Ez két okból sem véletlenszerű. Először is a bibliai kánonban ez az elnevezés az első teofórikus (Isten nevét magában foglaló személynév) elemet tartalmazó név. Józsué neve a ysh’ héber igéből („megment”) és a yo partikulából áll, amely a Jahve rövidítése (általában Úr-nak fordítják). Másodszor pedig Józsuénak nem az volt az eredeti neve. Mózes valószínűleg isteni ihletésre Hóséa („megment”) nevét Józsué-ra („Jahve megment”) változtatta (4Móz 13:17).

A harmadik elem, amit figyelembe kell venni az előképiség. Isten prófétai úton olyan szabályszerű előképeket tervezett el, amelyek legalább alapvető körvonalaikban felismerhetők már beteljesedésük előtt. Ez megerősíti, hogy az Újszövetség írói által megállapított kapcsolatok a két szövetség között nem csupán kreatív kitalációk. Az ószövetségi előkép prófétai jellege már benne foglaltatik a bibliai szövegben. Ezért az eredeti olvasóközönség az ihletett írók által elhelyezett kulcsokból már ráérzett erre az előremutató jellegre. Amikor a legtöbb kulcsra rábukkantak, és az olvasók a legfrissebb kinyilatkoztatást összehasonlították egy korábbival, a kánon gyarapodásával a típusok természetszerűen egyre evidensebbekké váltak.

Két fontos gondolatot kell itt újra hangsúlyozni. Először, csakis Krisztus megjelenése tudta teljes fényében feltárni az Ószövetség messianisztikus hozadékát. Másodszor, az értelmezés történetében bizonyos előképeket csak visszatekintve lehetett beazonosítani. E tények azonban nem zárják ki a prófétai jelentés meglétét az eredeti szövegkörnyezetben, és azt, hogy az eredeti olvasóközönség felismerhette az utalásokat. A helyes szövegértelmezés e feltételeinek azonosítása ellenőrző szerepet kap az értelmezésben, és nem engedi, hogy az olvasó olyasmit erőszakoljon bele a szövegbe, ami nincs benne. E kontroll nélkül a tipológia könnyen allegóriává silányul. A középkorban az allegória volt a legelterjedtebb bibliaértelmező módszer. A tipológiával ellentétben az allegória olyan lelki jelentést vél felfedezni az Ószövetségben, amely idegen a szerző szándékától és az eredeti szövegkörnyezettől.

További textuális bizonyíték a Józsué-tipológiára az Ószövetségben a következő: Józsué alakjának és az Úr Angyala (Mózes öt könyvében a preegzisztens Krisztus) küldetésének kapcsolata és e kapcsolat egyedülálló természete. Davidson szerint „Józsué és az Úr Angyala küldetésének leírásában számos párhuzamos kifejezés van, ugyanazokkal a héber szavakkal. Az Úr Angyala és Józsué is „átmegy előtted” és „előtted megy” (Izrael előtt), „ő megy át e nép előtt, és ő teszi őket örököseivé annak a földnek” (vö. 2Móz 23:23; 4Móz 27:17, 21; 5Móz 3:28; 31:3, 23). Davidson szintén aláhúzza a közvetlen kapcsolatot Jósua (főpap a fogság utáni korban) és a Messiás között Zak 6:12-ben, ahol „a próféta egyenlőségjelet tesz Józsué neve és a Messiás között: »Így szólj neki [Jósuának]: Azt mondja a seregek Ura: ’Íme egy férfiú, akinek Sarjadék a neve…’«” (Davidson: In the Footsteps of Joshua. 29-30. o.).

A tipológia azonosításának utolsó jellegzetessége az eszkaláció (vagy fokozódás). Az eszkaláció fogalmát jól szemlélteti az „árnyék” metaforája, amelyet A zsidókhoz írt levél írója használ, hogy magyarázza az ajándékok és áldozatok lévitai rendszerét, beleértve az ünnepeket és rituálékat, amelyek Jézusra utaltak. Az eszkaláció azt jelenti, hogy az előképhez viszonyítva az antitípus magasabb szintű vagy fokozott: helyiből egyetemessé, ideiglenesből véglegessé, mulandóból örökkévalóvá, emberiből istenivé erősödik.

Ez a fejlődés nyilvánvaló a Józsué-tipológiában. Ahogyan Józsué Kánaán meghódítását vezette és ideiglenes nyugalmat biztosított Izraelnek, az új Józsué a mennyei seregeket vezeti a kozmikus küzdelemben „a fejedelemségek ellen, a hatalmasságok ellen, a sötétség világának urai ellen, a gonoszság lelkei ellen, amelyek az ég magasságában vannak” (Ef 6:12). Győzelme végleges, és örök nyugalmat ad Isten népének.

A szentírási tipológia a bibliatanulmányozás lenyűgözően izgalmas területe, és ez nem csupán a teológusok előjoga. Az Emmausba vezető úton Jézus finoman megdorgálta a két tanítványt, amiért nem tudták tipológiai szempontból olvasni a Szentírást: „Ó, balgák és restszívűek mindazoknak az elhívésére, amiket a próféták szóltak! Hát nem ezeket kellett elszenvednie Krisztusnak és úgy menni be az ő dicsőségébe? És Mózestől és valamennyi prófétától kezdve elmagyarázta nekik mindazt, ami felőle megíratott az Írásokban” (Lk 24:25-27). Bár ne esnének a hetednapi adventisták ugyanebbe a hibába!

#### GYAKORLATI ALKALMAZÁS

**Isten következetessége**

A különböző előképek olyan történelmi mintákban gyökereznek, amelyeket Isten ígéreteinek megfelelően az Ő közbelépése befolyásolt. Ez a hűségét bizonyítja az emberekkel való kapcsolatában és bánásmódjában, irányító uralmát a történelem felett. A tipológia nem csupán egy módszer, amely az Ószövetséget Jézus alakjának szemszögéből vizsgálja, ez a történelem értelmezési módszere is.

**Hogyan segít megbirkózni az emberi lét bizonytalanságával az a gondolat, hogy Isten következetesen hű és kézben tartja a történelem irányítását?**

**Mai előképek**

Egyrészt a tipológia tanulmányozása segít megérteni, hogy kicsoda Jézus és mit vitt végbe Isten általa. Megérteti, hogyan vetítik előre a Messiás papi, prófétai és királyi szerepét olyan bibliai alakok, mint Mózes, Áron és Dávid. Az előképszerű rendelkezések, mint például az áldozatok és a páskához hasonló vallási ünnepek, rámutatnak Krisztus küldetésének helyettes-megváltó természetére. A tipológiai események felhívják a figyelmet azokra a dolgokra, amelyeket Jézus a népe érdekében fog megtenni. Másrészt a tipológia fényt derít arra is, hogy Istennek milyen elvárásai vannak gyermekeivel szemben.

