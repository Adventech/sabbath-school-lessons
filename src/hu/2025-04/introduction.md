### Második esély: Józsué könyve

Józsué könyve írja le az átmenetet, amint Mózesről Józsuéra száll a vezetés. A könyv az ígéret földjére történő belépéssel kezdődik és a letelepedéssel ér véget. Az új vezetőnek nehéz helyzetben kellett helytállnia: ott kellett folytatnia, ahol Mózes abbahagyta. Azonban ez a kihívások sokaságában csak a kezdet volt. Meg kellett tennie, amit elődjének soha: vezetni a nemzetet a pusztai negyven év után, átkelni a Jordánon Kánaánba, amint Isten megígérte az atyáknak évekkel korábban. 
„Mózes, az én szolgám meghalt. Most azért kelj föl, kelj át ezen a Jordánon, te és ez az egész nép, arra a földre, amelyet én adok nekik, az Izráel fiainak” (Józs 1:2, ÚRK). 
Az egész történet kulcsa az Isten által itt mondottakban található: belépnek majd „a földre, amelyet én [JHWH] adok nekik”. 
Természetesen Józsuénak nem egyedül kell mindezt végigvinnie, kizárólag Isten ereje és vezetése által lehetséges a siker, aki már egy nemzedékkel korábban be szerette volna vinni a népet a földre, amennyiben betartják a szövetségben foglaltakat. Sajnos nem így cselekedtek, aminek a következményeit el kellett hordozniuk.  
Tény, hogy a megelőző negyven évben Izrael a szövetség negatív oldalával szembesült. Isten elleni lázadásuknak az lett a következménye, hogy a kivonulás számos csodáját és isteni tetteit megtapasztaló felnőtt generáció – Káleb és Józsué kivételével – elhullott a pusztában. Mózes öt könyvéből négy a pusztai vándorlás történeteit írja le. Most pedig, Józsué vezetésével, a második generáció készen áll magára venni a föld megszerzésének kihívásait. 
„Ekkor Mózes szólította Józsuét, és azt mondta neki egész Izráel szeme előtt: Légy erős és bátor, mert te mész be ezzel a néppel arra a földre, amely felől megesküdött az ÚR atyáiknak, hogy nekik adja, és te osztod szét köztük birtokukat. Maga az ÚR megy előtted, ő lesz veled. Nem marad el tőled, és nem is hagy el téged. Ne félj hát, és ne rettegj” (5Móz 31:7-8, ÚRK)!
A pátriárkáknak és Mózesnek adott ígéretek nemsokára beteljesednek. Szinte kitapintható a várakozás és izgalom, az új kezdet szele a nép számára, amely hosszú ideje otthontalan és számkivetett. Isten betartotta az ígéretét, amikor megszabadította őket a rabszolgaságból, és most is kétségtelen, hogy be fogja tartani az ígéreteit a földdel kapcsolatban. 
A negyedév folyamán látjuk majd, hogy habár Józsué könyve több mint háromezer évvel ezelőtt íródott, a világ, amiben élünk a lelki kihívások terén nem sokat változott Józsué kora óta. Talán más jellegű gondokkal nézünk szembe, de azok továbbra is kihívások, különösen amelyek lelki téren érintenek bennünket, amelyek fenyegetik a biztonságunkat, a hitünket, az Istentől ránk ruházott küldetésünk betöltését. Józsué példája ösztönző lesz számunkra, hogy megragadjuk Isten ígéreteit a mi időnkkel kapcsolatban, és sikerre vigyük saját küldetésünket az Ő ereje által, ahogy Izrael vezetője is tette.  
„Józsué könyvének elsődleges célja, hogy leírja Izrael belépését az ígéret földjére, a föld elfoglalását, illetve szétosztását a törzsek között. Ez a cél kiemeli a könyv üzenetét, vagyis Isten hűségét az ígéretek beteljesítésében, mivel még Ábrahámnak megígérte e földet. Hangsúlyozza Isten megbízhatóságát az általa adott szövetségi ígéretek megtartásában (Józs 21:43-45)” (Andrews Bible Commentary. 2020, Andrews University Press, 365. o.).

_Magyarosi Barna, Ph.D. jelenleg az Intereurópai Divízió elnöke és a Divízió Bibliai Kutató Bizottságának az elnöke. Egyházi szolgálatát Románia Dél-erdélyi Egyházterületén lelkészként és osztályvezetőként kezdte, majd a romániai Adventus Egyetem teológiai tanáraként és elnökeként folytatta._

Clifford R. Goldstein

_főszerkesztő_

### Néhány megjegyzés a magyar kiadáshoz

Tanulmányunkban a bibliai idézeteket többnyire a Károli-féle fordításban közöljük. Más idézeteknél zárójelben olvasható a forrás megjelölése. Számos idézet, valamint a bibliai könyvek neve és rövidítése az újonnan revideált Károli-bibliafordítás (rövidítve: ÚRK, Budapest, 2012, Veritas Kiadó) szerint szerepel. Szintén gyakran idézünk még a Magyar Bibliatársulat 2014-ben kiadott, revideált új fordításából (rövidítve: RÚF). Ha az idézetben egy, az oldalon már ismertetett műre hivatkozunk, akkor használjuk az i. m. (idézett mű) rövidítést.

Érdemes ellátogatni a Bibliatanulmányok internetes oldalára: www.bibliatanulmanyok.hu. A web-oldal formátuma letisztult és könnyen áttekinthető, egy helyen megtalálunk rajta minden szolgáltatást: az írott tanulmányt, a Tanítói mellékletet, a White-idézeteket, a hanganyagot, valamint a hetenkénti videobeszélgetéseket és a Misszió DVD-t. Az oldal nemcsak számítógépen, hanem táblagépen és okostelefonon is elérhető.

Az érdeklődőket várjuk a Facebook Bibliatanulmányok csoportjában az alábbi címen: https://www.facebook.com/groups/bibliatanulmanyok/.

Az adott heti bibliatanulmánnyal kapcsolatos beszélgetés megtekinthető a PAX Tv adásában csütörtökönként 17.00 órai kezdettel, valamint a Bibliatanulmányok honlapján, illetve kérhető e-mailben, videoüzenetként.

Továbbra is szeretettel ajánlom a Tanítói mellékletet és a White-idézetek gyűjteményét, mindkettő külön kiadványként is beszerezhető.

Zarkáné Teremy Krisztina

_a magyar változat szerkesztője_