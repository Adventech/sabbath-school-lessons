---
title: Tanítói melléklet
date: 24/10/2025
---

### A minden konfliktus mögött meghúzódó konfliktus

#### Áttekintés

**Kulcsszöveg: Józsué 10:14**

**Alapigék:  2Móz 14:13-14; 5Móz 32:17; Józs 5:13-15; 6:15-20; Ézs 37:16; Jel 12:7-9**

**Bevezetés**

Kétségtelen, hogy Józsué könyve a háború könyve is. Mivel Isten közvetlenül részt vett Kánaán elfoglalásában, drasztikus hatással volt annak jellegére. Egyesek „szent háborúnak” nevezik ezeket a történéseket, de akiket már érintett a háború fájdalma, azok számára a „háború” és a „szent” szavak összekapcsolása különösen zavarónak hangzik. Sok keresztény szemében még ennél is bosszantóbb Isten harcosként való jellemzése, aki nemcsak megparancsolja Izraelnek, hogy vonuljon a kánaániták és más népek ellen, hanem még harcol is értük. Ezen a héten megpróbáljuk értelmezni ezt az érzékeny és nehéz témát.

Tanulmányunk két szemszögből közelít. Az első rész a világnézettel kapcsolatos, ami biztosítja azt a szemüveget, amelyen keresztül a bibliai adatokat értelmezzük. A második rész a bibliai beszámolók alapos elemzése, beleértve a bibliai nyelvezet helyes értelmezését, szó szerinti szempontjait és a történelmi hátteret. Az e heti lecke a megközelítés első részére összpontosít. A jó és a rossz közötti nagy küzdelem, amely Lucifer mennybeli lázadásával kezdődött, elszakíthatatlanul kapcsolódik a helyes világképhez, ami alapján értelmezni tudjuk ezt a bonyolult tárgykört. Hogy Isten miért vállalt tevékeny részt Józsué háborúiban, azt helyesen csak annak fényében érthetjük meg, hogy a szélesebb konfliktusban is részt vesz. A nagy küzdelem helyes megértése kihat minden bibliai tantételre. Nem túlzás azt állítani, hogy a nagy küzdelem a legmegfelelőbb adventista „szemüveg”, amin keresztül magyarázhatjuk ezt a kérdést és a Szentírás egészét is. A Biblia arra bátorít, hogy alkalmazzuk ezt a szűrőt.

#### Kommentár

**A nagy küzdelem, mint a Szentírás és az adventizmus teológiai kerete**

Ha alábecsüljük a kozmikus küzdelem metanarratívájának jelentőségét, az egyértelműen akadályoz abban, hogy megértsük nemcsak Józsué szent háborújának gondolatát, hanem a Szentírás átfogó képét is. E világnézet elégtelen ismerete szinte minden bibliai tantételre kihat. Csakis „a nagy küzdelem szemlélete biztosít olyan világnézetet a keresztény számára, ami egyaránt racionális és következetes” (Frank Holbrook írása „A nagy küzdelem” szócikkhez, Handbook of Seventh-day Adventist Theology. szerk. Raoul Dederen, Hagerstown, MD., 2000, Review and Herald, 995. o.).

Ennek a világnézetnek a jelentősége nyilvánvaló abból, milyen mértékig alakítja a Hetednapi Adventista Egyház hitrendszerét. Ahogyan látni fogjuk, az egyház 28 hitelve összesen 6 tantételbe sorolható. Alább röviden összegezzük, miként hat a hitelvekre a nagy küzdelem szemlélete.

**Isten**

Amikor a gonoszt kezeli, Isten nemcsak az ember helyzetét veszi figyelembe, hanem azon is dolgozik, hogy bemutassa igazságosságát az egész hatalmas teremtettségben, a bűn által nem érintett világok számára is (1Kor 4:9). A nagy küzdelem középpontjában a „teodicea” [Isten igazolása, az Ő igazságosságának tárgyköre – a ford.] áll. Ideiglenes (ön)korlátozásával egy bizonyos pontig teret enged a gonosznak, hogy nyilvánvaló legyen a jelleme, és így azt a teremtett világ a valódi fényében láthassa. Felismerhetik Isten szeretetét és igazságosságát, amikor az Úr közbelép egy adott válsághelyzetben. Ha valaki nem ennek ismeretében olvassa a Szentírást, végül torz képe lesz Isten jelleméről, arról, hogy képes-e, illetve akarja-e kezelni a gonoszt. Isten még Józsué előtt 400 esztendővel kijelentette, hogy el fogja pusztítani a kánaánitákat, és ezt ezen a háttéren kell érteni (1Móz 15:13-16). Isten engedte, hogy a gonosz egy bizonyos, általa meghatározott mértékig működjön a földön. Ebben az összefüggésben Isten nem egyszerűen odaadta Izraelnek a földet, hanem ezeknek a népeknek a folyamatos bűne felett is ítélt, amikor kiűzte őket onnan (3Móz 18:24-25).

**Ember**

Isten az Ő képére és hasonlatosságára teremtette az embert. Halhatatlanságának feltétele a hűség volt, a Teremtő társuralkodójaként szabad akarata alapján ragaszkodhatott e szerepéhez (1Móz 1:27; 2:15-17). A mennyben elkezdődött lázadás átterjedt a földre, amikor az első emberpár az engedetlenség által Sátán szövetségese lett (1Mózes 3). Ennek következtében halál, romlás és szenvedés jelent meg egykor tökéletes világunkban. Attól a pillanattól kezdve az emberek bűnre való hajlammal születnek (Róm 3:23), amely – Isten közbeavatkozása nélkül – a káosz végtelen állapotába vezetne (Róm 8:22). Szent és szeretetteljes természetéből adódóan Isten nem lehet közönyös a bűn és az ember bűnös hajlama iránt (Hab 1:13). Ezért van az, hogy igaz Bíróként közbelép, és megtöri a bűn romboló spirálját (Jel 20:14). Istennek azt a szándékát tükrözi Kánaán elfoglalása és azok kiirtása, akik eldöntötték: ragaszkodnak az ördögi körhöz, hogy végleg kiiktatja a gonoszt.

**Megváltás**

A nagy küzdelem kirobbanása nem érte készületlenül Istent. A megváltási terv már megvolt a Szentháromság örökkévaló közösségében (1Pt 1:20), a középpontjában pedig Jézus engesztelő halála és a mennyei szentélyben végzendő szolgálata állt (Zsid 9:11-28). Jézusban az emberiség új esélyt kapott, és az Ő hatalma által legyőzhető a bűn (Kol 2:13). A kereszten lefizette a halál zsoldját helyettünk; a mennyei szentélyében pedig mindenki számára elérhetővé teszi érdemeit. Annak fényében, amit Jézus tett, senki sem esik kívül Isten helyreállító szándékán és képességén, még Kánaán szívében sem, ahogy azt Ráháb és a gibeoniták története mutatja.

**Az egyház**

Jézus kereszten hozott áldozatának érdeme, valamint az azt követő, mennyei szentélyben való szolgálata által új teremtés jött létre. A hívőknek ez a közössége arra kap bátorítást, hogy gyűljön össze a feltámadt Megváltó vezetése alatt az egyházban (ekklészia), amelyet Krisztus testeként is ismerünk (1Kor 12:27). Az egyháznak az a missziója, hogy hirdesse az örökkévaló evangéliumot (Jel 14:6) Isten teljes akarata szerint (ApCsel 20:27), és az Ő közösségébe hívja az embereket minden nemzetségből (Mt 28:18-20). A földön zajló nagy küzdelem lezárulásában az egyháznak nagy szerepe van. Ez okból áll Sátán kíméletlen támadása alatt. Isten azonban mindig megőrzött egy hűséges maradékot, amely végül Szentlelke által felhatalmazva hirdetni fogja a világnak az utolsó kegyelmi üzenetet. Ahogy a hadviselő Izrael győztes volt a múltban, úgy a hadviselő egyház is győzni fog az új Józsué, vagyis Jézus vezetésével.

**Naponkénti győzelem**

A kozmikus küzdelem narratívája alakítja az életünket, hatással van annak minden területére: hogyan kezeljük pénzügyeinket, hogyan viszonyulunk másokhoz, miként hozzuk meg személyes döntéseinket. Krisztus testének tagjaiként arra kaptunk elhívást, hogy Megváltónk példáját kövessük a hűséges tanítványságban, amelyet a teljes odaszánás és az Istennek való engedelmesség jellemez (Jel 14:12). Az üdvösséget nem az Isten törvényének való engedelmesség által nyerjük el, azonban a törvény erkölcsi elveihez való ragaszkodás bizonyítékként szolgál arra, hogy üdvösséget nyertünk Krisztusban. Az Isten szent parancsolatainak való engedelmesség – különösen a hetedik napnak, a szombatnak a megünneplése – a küzdelem gyújtópontja lesz a kozmikus harc záró pillanataiban (Jelenések 12–13). Isten az izraelitákat is arra hívta az ígéret földjén, hogy éljenek szentül az Úr előtt, és tapasztalják az engedelmesség áldásos következményeit, mint papok nemzete.

**A végidők eseményei**

A nagy küzdelem szemléletnek még jelentősebb a hatása a végidei eseményekről szóló tantételre. A végidő a 2300 napos prófétai időszak lezárulása után kezdődik, és előkészíti az utat a három fázisból álló isteni ítélet számára.

Az első szakasz, amit advent előtti (vizsgálati) ítéletnek nevezünk, 1844. október 22-én kezdődött, amikor a mennyei szentély helyreállítása/megtisztítása kezdetét vette (Dán 8:14). Ez Jézus második eljöveteléig tart, és megnyitja az ítélet második fázisát, a bizonyítási szakaszt, amelyben az üdvözültek is részt vesznek ezeréves mennyei tartózkodásuk során (Jel 20:4-6). Ennek az időszaknak a végén az ítélet végrehajtási szakaszába lép, ez zárja a kozmikus küzdelmet Sátán elpusztításával, az angyalainak és minden megrögzött bűnösnek a halálával (Jel 20:11-14).

Mit várhatunk az ítélet minden szakaszában? Teodíceát. Ezen a kifejezésen azt értjük, hogy Isten gondoskodik arról, hogy kimutassa szeretetét és igazságát az által, hogy kiiktatja a gonoszt az univerzumból. Az ítélet advent előtti szakaszában azzal tárja fel igazságát és szeretetét az el nem bukott világok lakói előtt, hogy megmenti népét és kárhoztatja a kis szarv hatalmát és annak követőit. A bizonyítási szakaszban Isten ugyanezt tárja fel a megváltottak számára, amikor azok megtudják a mennyei könyvekből, miért üdvözültek, akik ott vannak, és miért vesztek el a többiek.

A millennium végén, a végrehajtási szakban még Sátán, a bukott angyalok és a kárhozottak is le fognak térdelni, és elismerik, hogy Isten igazságos (Róm 14:11). Ebbe a csoportba – más elveszettekhez hasonlóan – beletartoznak azok a kánaániták is, akik nem fogadták el Isten kegyelmét.



#### Gyakorlati alkalmazás

**A lelki küzdelem ma**

Izrael számos csatájának lelki jellege csak akkor válik nyilvánvalóvá, amikor Isten közvetlenül beavatkozik. Elmélkedjünk az alábbi eseteken, és gondolkodjunk el azon, mit tanítanak ezek a ma élő keresztényeknek a lelki küzdelem természetéről, és arról, miként lehetünk győztesek! Figyeljük meg az emberi eszközök és Isten küldötteinek együttműködését!

**Bírák 7. Gedeon mindössze 300 emberrel indult harcba, pedig korábban 32 ezer fős serege volt. A maradék úgy győzte le a midiániták hatalmas seregét, hogy cserépkorsókat törtek össze és kürtöket fújtak.**

**2Kir 6:24 – 7:20. Samária városfalain belül az éhező lakosok mit sem tudtak arról, hogy az események hirtelen az ő javukra fordultak. A hatalmas arám hadsereg pedig mindent hátrahagyva, fejvesztve menekült, a leprások meg zavartalanul kutathatják át a kiürült tábort.**

**Ézsaiás 36 – 38. A bénító nyomás alatt Ezékiás király az Urat keresi, és Ézsaiás prófétához fordul segítségért. Szanhérib, az asszír király 185 ezres serege a legnagyobb fenyegetés, amivel Jeruzsálem valaha is szembenézett. Ebben a létüket veszélyeztető válságban Isten csodálatos módon lép közbe, hogy megmentse a kiszolgáltatott várost.**

**1.  Most hasonlítsuk össze ezeket a beszámolókat az emberi történelem utolsó csatájával, amiről János ír A jelenések könyvében. Milyen közös elemeket találunk?**

**2.  Izrael csatái hogyan erősíthetik hitünket A jelenések könyvében leírt kozmikus küzdelem végkimenetelét illetően?**

