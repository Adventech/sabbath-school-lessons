---
title: Tanítói melléklet
date: 14/11/2025
---

### Hűség a végsőkig: istentisztelet egy háborús zónában

#### Áttekintés

**Kulcsszöveg: Máté 6:33**

**Alapigék:  2Móz 12:6; 5Móz 8:11, 14; Józs 5:1-7; 8:30-35; Zsid 9:11-12**

Miután 40 éven keresztül vándoroltak a pusztában, Izrael fiai végül megvetették a lábukat az ígéret földjén. Biztos, hogy ez egy izgalmas időszak volt számukra, amikor átkeltek a Jordán folyón és látták megvalósulni az ígéretet. Innen kezdve azonban ellenséges területen voltak, és hatalmas kihívások vártak rájuk a háborús zónában, amelyek legyőzése messze túlmutatott képességeiken. Ezért itt volt az ideje a felkészülésnek. Ahelyett, hogy fegyverekre, stratégiákra, emberi erőre támaszkodtak volna, a szívüket kellett felkészíteniük olyan szertartások által, amelyek élesítik lelki érzékelésüket és erősítik az Úr iránti hűségüket. Ahogy a honfoglalás haladt előre, a szövetségi szertartások megújítását újra meg újra elvégezték, folyamatos figyelmeztetésként arra, hogy mennyire nagy szükségük van a lelki felkészülésre.

Ezen a héten a hódítás néhány fontos eseményét fogjuk áttekinteni, amikor Józsué arra hívta az izraelitákat, hogy szenteljék magukat újra az Úrnak. Ezek az események szertartásokon alapulnak, amelyek nagyszerű eszközök arra, hogy tovább örökítsék a hagyományt és az értékeket, tartalommal töltsék meg a hitet és kifejezzék az érzelmeket. A bibliai szertartás egy másik lényeges eleme a prófétai jelleg, ami Krisztusra és mindarra mutat, amit Ő valósít meg. A továbbiakban mélyebben megvizsgáljuk a körülmetélés és a páska szertartásait, amelyeket Izrael rögtön a Jordánon való átkelés után végzett, majd az oltárok építésével foglalkozunk a szövetség megújításának fényében. Miközben áttekintjük ezeket a szertartásokat, elmélkedhetünk azon, mi volt a jelentőségük a múltban és miben időszerűek a mi számunkra ma, akik a mennyei Kánaán határán élünk.

#### Kommentár

**A szertartások ereje**

A szertartásoknak még a modern időben is fontos szerepük van abban, hogy jelezzenek kiemelkedő életeseményeket. Ott vannak az egyén életében, végigkísérik családi életét, iskolai éveit, munkahelyeit, a vallási eseményeket. Nem véletlen, hogy Isten is használta a szertartások erejét arra, hogy tervének lényeges szempontjait közölje az emberiséggel. Ezek az ószövetségi rítusok, amelyeknek gyakran részét képezte a vér, a veríték és a könnyek, mélyen belevésték az örök igazságokat az emberek elméjébe Isten jelleméről, az ember mulandóságáról, illetve Isten tervéről, amellyel áthidalta a bűn által okozott szakadékot.

**Körülmetélés**

Józsué könyvében a körülmetélés szertartása emlékeztetőként szolgált Izrael népe számára a valódi identitását illetően a szövetségi közösségen belül. Az előbőr lemetszése szemléletesen mutatta, miként szűnt meg Izrael régi státusza: immár nem voltak a fáraó rabszolgái („Egyiptom szégyene”). Most dönthettek úgy, hogy Jahvét szolgálják, aki teljes elköteleződésre hívta őket. A férfiak körülmetélését, ami az előbőr eltávolítását jelentette, már az Kr. e. 3. évezredtől kezdve gyakorolták különböző népek. Ezekben a társadalmakban ez a rítus fontos átmenetet jelzett, mint például a felnőttkor vagy a házasság kezdetét, és önmagában nem volt vallási jelentősége. Ám azzal, hogy Isten szövetséget kötött Ábrahámmal, a körülmetélés új jelentést kapott: az elköteleződés és önazonosság jele lett. Még a nem izraelita származású férfiak is alávethették magukat a körülmetélésnek, jelezve új státuszukat, hogy ők is már Ábrahám magvából valók (1Móz 34:15-24; 2Móz 12:48).

Újtestamentumi nézőpontból a körülmetélés az elkülönülésnek olyan jele, ami a zsidó identitáshoz kapcsolódik, és a keresztények számára már nem kötelező (Gal 6:15; Kol 2:11-13; Apostolok cselekedetei 15). Azonban Pál felhívása a szív körülmetélésére nem keresztény találmány. Már eredeti kontextusában is igaz volt, hogy a körülmetélés fizikai jele a belső elköteleződésnek a külső jegye legyen (5Móz 30:6). Ezt a nézetet ismételték a próféták is, mint például Jeremiás, aki így kérlelte Jeruzsálem lakóit: „Metéljétek körül magatokat az ÚRnak, és távolítsátok el szívetek előbőrét” (Jer 4:4; vö. 9:25-26). Tehát már az Ószövetség is előrevetítette a rítus jelképes és etikai dimenzióját. A megfelelő lelki hozzáállás nélkül „a körülmetélkedés semmi” (1Kor 7:19), és ez a gondolat már az Ószövetségben is igaz.

Más keresztényekhez hasonlóan a hetednapi adventisták is vallják, hogy „a keresztség annak a jelképe, hogy (átvitt értelemben) részesülünk Krisztus halálában, temetésében és feltámadásában, és a körülmetélés helyett annak a szimbóluma is, hogy Isten új szövetségéhez tartozunk (Kol 2:11-12)” (John C. Peckham: God With Us: An Introduction to Adventist Theology. Berrien Springs, MI, 2023, Andrews University Press, Biblical Research Institute, 595-596. o.). Viszont jogosan felmerülhet a kérdés, hogy mi oka volt ennek a változtatásnak. A körülmetélkedés gyakorlata szorosan összefüggött az Ábrahám magvából való, megígért Messiás eljövetelével.

**Páska**

A páska rituáléját azon az éjszakán alapította Isten, amikor Izrael elhagyta Egyiptomot. A naplemente előtt leölt bárány vérét fel kellett kenni az ajtófélfára, hogy megakadályozzák az elsőszülöttek halálát (2Móz 12:12-13). Ennélfogva a páska elszakíthatatlanul kapcsolódik Izrael Egyiptomból való, történelmi szabadításához. Kapcsolódott az aratási időszak kezdetét jelző mezőgazdasági ünnephez is, amikor az emberek elhozták a szenthelyre az első zsengét (2Móz 34:18-27). A páska tehát nemcsak a mindennapi élet ünnepe volt, hanem egy új élet ünneplése, amit bőségben és szabadon lehet élni az Úrral. A szertartás középpontjában pedig a bárány leölése állt.

Ez az áldozat kétféle értelemben is jelképes cselekedet volt. Először, az elsőszülöttek megszabadítását szimbolizálta. A bárányt az izraelita elsőszülöttek helyett ölték meg, helyettes áldozatként szolgált. Másodszor, az egész szertartás arra rendeltetett, hogy felidézze a kivonulás tapasztalatát, azt az időszakot, amikor megszabadultak a rabszolgaságból. A szertartás minden részlete a távozásra való felkészülés sietős voltára mutatott: a húst főzés helyett sütni kellett, majd zöldségfélék helyett keserű füvekkel (friss fűszernövényekkel, gyógyfüvekkel) fogyasztották (2Móz 12:8-10); a ruháikat magukon kellett tartaniuk, hogy bármely pillanatban indulhassanak; az ételt sietősen fogyasztották el (2Móz 12:11). Ennélfogva az első páska résztvevői számára a szertartás a hitük megvallását jelentette, azt, hogy hisznek a csodálatos szabadításban, amit Isten azon az éjjelen véghez fog vinni.

Jézus az utolsó földi páskaünnepe alkalmával alapította az úrvacsorát. Halálát követően az úrvacsora lépett a páskaünnep helyére. Az úrvacsora szertartásának is kétféle időbeni dimenziója van. Miközben felhívja a figyelmünket arra, mit tett Isten értünk a múltban, ugyanakkor rámutat, mit fog véghezvinni a jövőben. Józsué 5-ben Isten népe szintén időbeli csomópontban volt, a múlt és a jövő, a szabadítás és a nyugalom között.

**Oltárok**

Az oltár az ószövetségi szertartási rendszer lényeges eleme, jelentős szerepe van a patriarkális időszak vallási életében. Bár oltárt először 1Móz 8:20 verse említ, azonban az első áldozatról már 1Móz 3:21 verse tudósít, ha nem is szó szerint kimondva, amikor Ádám és Éva számára Isten állatbőrből készült ruhát biztosított. A körülmetéléshez hasonlóan az áldozás is olyan szokás, ami nem korlátozódott Izraelre. Az ősi világvallásokban az áldozatbemutatás általános volt. Izraelben azonban ez nem azzal a szándékkal történt, hogy egy haragvó istenséget tápláljanak, a kedvében járjanak vagy kiengeszteljék. Istennek az emberek iránti, kegyelmes gondviseléseként tekintettek rá, amely engesztelést szerez a bűnért és visszatéríti a teremtményeket a Teremtőjükhöz.

Az áldozatok előremutató jellegén túl az oltárok egykor fontos szerepet játszottak Isten népének vallási tapasztalatában. Az imádat jeleként az emberek oltárokat emeltek új életszakaszuk kezdetén (1Móz 8:20) és zarándoklatuk helyein (1Móz 12:7; 13:18). A közbenjárói imádság eszközeként is használták (Jób 1:5), illetve hálaadás céljából (Zsolt 26:6-7). Ezen kívül az oltárokat Isten kegyelmes tetteinek emlékműveiként is emelték. Józsué könyvében azt találjuk, hogy még az áldozat nélküli oltár is emlékeztetőül szolgál, a Jordánon túli törzsek vallási identitására nézve. Józs 8:30-35 szakaszában az Ebál hegyén épült oltár megerősíti a szövetséget, megújítja az emberek elkötelezettségét az Úr iránt. Az oltárok körüli patriarkális kultusz mindezen elemei később beépültek a templomi szolgálatba, ahová az izraeliták Istent imádni járulhattak, imádkozni, fogadalmakat tenni, megemlékezni Isten kegyelmes tetteiről, megbánni bűneiket és bűnbocsánatot nyerni az áldozatok által, amelyeket a szentélyben kellett bemutatni.

A legfőbb és legfontosabb oltár a Golgota, ahol Isten Báránya egyszer s mindenkorra megáldoztatott (Zsid 10:10). Ahogyan az áldozati rendszerben az áldozat, úgy Jézus áldozata is az a pont, amin a helyzet megfordul: beteljesíti a megváltás tervét. Megváltónk most bemutatja az új szövetség vérét Isten előtt és közbenjár a bűnbánó bűnösért (Zsid 7:25). Mi arra kapunk elhívást, Krisztus példája nyomán, hogy élő áldozatként felajánljuk magunkat, mert ez kedves az Úr előtt (Róm 12:1). Krisztusban a halál oltára az élet kapujává lesz.

#### Gyakorlati alkalmazás

**Gyülekezeti szertartások ma**

A szertartások ma is szerves részét képezik a Hetednapi Adventista Egyház közösségi életének. Egy rövid listát közlünk a legfontosabb szertartásokról, amelyeket a helyi gyülekezetben gyakorlunk. Gondoljuk át, mennyire voltak hatással ezek a szertartások a saját lelki életünkre!

1. Gyermekbemutatás

2. Keresztség

3. Úrvacsora

4. Menyegző

5. Temetés

A héten vizsgálandó szertartások vallási élményei bizonyos feszültséget mutatnak, amit valahogy így fejezhetünk ki: „már igen, de még nem”. Ezt Józsué könyvében is megtaláljuk a szabadulás és nyugalom közötti „szünetben”. Izrael szabadítása tagadhatatlan valóság volt, de a nép továbbra is várakozott a beteljesedésre, amikor élvezhetik az Isten által megígért nyugalmat. Az Újszövetségben is nyilvánvaló ez a feszültség aközött, hogy Isten országa már eljött, tehát jelen van, ugyanakkor jövőbeni valóság is. Ellen G. White szerint: „Jézus már megalapította Isten országát (értsd: a kegyelem országát). Mégis marad egy eszkatológiai beteljesülése országa eljövetelének, ez pedig a dicsőség országa. »Ez az ország még a jövőbe mutat. Isten csak Krisztus második adventjekor állítja fel«” (Kwabena Donkor írása „az Isten országa” szócikkhez. The Ellen G. White Encyclopedia. Hagerstown, MD, 2013, Review and Herald Publishing Association, 919. o.).

1.  Hogyan tapasztaltuk Istennel való lelki kapcsolatunkban a „már igen, de még nem” feszültségét?

2.  Az ótestamentumi hívők is tapasztalták ezt a feszültséget. Ez mennyiben segít nekünk, hogy folyamatos zarándokútként tekintsünk keresztény életünkre?

