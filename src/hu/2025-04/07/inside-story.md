---
title:  Történet
date: 14/11/2025
---

#### Botcsinálta misszionárius

Kim Sun alig akarta elhinni, hogy a férfi becsapta az ajtót az orra előtt.

A 19 éves dél-koreai diák házról házra járt a Fülöp-szigeteken, hogy az embereket evangelizációs alkalmakra hívja. Sokan szívesen fogadták az ajtajukon kopogtató Sunt és a barátait. Ám ennél a háznál a 25 éves férfi gorombán viselkedett látogatóival. Válaszra sem méltatta őket, amikor megkérdezték, bemehetnek-e egy rövid látogatásra. Egyszerűen becsapta az ajtót. Sun kínosan érezte magát, bosszús volt. A többi diákot azonban ez nem zavarta. Sun nem értette miért. Javasolta, hogy térjenek vissza másnap. Hétfő volt, és az evangelizációs összejövetelek szombatig tartottak.

Kedden a diákok újra kopogtattak azon az ajtón. Ugyanaz a férfi jött ki, és azonnal felismerte látogatóit. Látszott, hogy szégyellte magát, és betessékelte őket. „Sajnálom, hogy tegnap bevágtam az ajtót előttetek” – mondta.

A diákok Isten szeretetéről beszéltek neki, és meghívták az összejövetelekre. Szerdán, csütörtökön és pénteken is elment, aztán szombaton elhatározta, hogy átadja szívét Jézusnak, megkeresztelkedik.

„Szeretem Jézus Krisztust – mondta –, és új életet akarok élni.”

Sun nagyon meglepődött. Míg a keresztséget figyelte, így gondolkozott: „Ez a férfi nagyon sokat változott. Mintha kicserélték volna ahhoz képest, amilyen hétfőn volt. Lehetséges, hogy valaki ennyire megváltozzon?”

Sun csupán botcsinálta misszionárius volt. Nem azért ment a Fülöp-szigetekre, hogy keresztségre toborozzon. A saját kis életét élte Dél-Koreában, ameddig a szülei közbe nem léptek. Azért küldték a Fülöp-szigetekre, hogy angolul tanuljon, ápolói képesítést szerezzen, aztán az Egyesült Államokban dolgozzon.

Amikor Sun megérkezett a szülei által kiválasztott intézménybe, a Fülöp-szigeteki Adventista Egyetemre, meglepődött azon, hogy az évfolyamtársai szombaton jártak imaházba. Mindig azt gondolta, hogy a keresztények vasárnap tartanak istentiszteletet. Elvárták tőle, hogy elmenjen az imaházba, ezért az egyetem területén egy koreai csoporthoz csatlakozott. A gyülekezet fiatal tagjai evangelizációs összejöveteleket szerveztek az 1000 Misszionárius Mozgalom nevű csoporttal, amely része a Hetednapi Adventista Egyház Dél-ázsiai Divíziójának. Sun alig beszélt angolul és nem sokat tudott a Bibliáról, de csatlakozott a diákokhoz, akik házról házra járva hívták az embereket az összejövetelekre. Azzal, hogy újra felkereste a férfit, aki becsapta az orra előtt az ajtót, képzetlensége és szándéka ellenére is misszionárius lett.

Kim Sun ma a 1000 Misszionárius Mozgalom nevű szervezet helyettes vezetője. A szervezet székházát a Fülöp-szigeteki Silangban egy 1996-os 13. szombati adományból építették.

