---
title:  A Hűséges Isten
date:  13/12/2025
---

### E heti tanulmányunk
5Mózes 6:5; Józsué 21:43-45; 23; 2Timótheus 2:11-13; Jel 14:10, 19

> <p></p>
> „Egyetlen szó sem veszett el mindabból a jó szóból, amelyet az ÚR Izráel házának mondott; mind beteljesedett” (Józs 21:45, ÚRK).

Amikor John F. Kennedy megszólította az amerikaiakat a beiktatása napján, 1961. január 20-án, a beszéde mindössze 1366 szóból állt, de ezek a szavak kitörölhetetlen nyomot hagytak az amerikai emlékezetben. Arra bátorította az országot, hogy inkább a kötelességeikre összpontosítsanak a kiváltságaik helyett: „A jó lelkiismeret az egyetlen biztos jutalmunk, a történelem lesz a tetteink végső bírája, induljunk el hát vezetni szeretett országunkat, kérjük az Ő [Isten] áldását és segítségét, de legyünk tudatában, hogy itt a földön Isten munkáját igazán a sajátunknak kell tartanunk!”

Amikor Józsué, Izrael idős vezetője érezte, hogy közeledik az élete vége, elhatározta, hogy megszólítja a nemzetet és a vezetőit (Józsué 23–24. fejezet). A 23. fejezet főleg a jövőre fókuszál, és arra, hogyan kell imádni Istent: csak Ő imádható! A 24. rész áttekinti Isten hűséges tetteit a múltban, azzal a céllal, hogy sürgető döntésre késztessen azzal kapcsolatban, hogy egyedül ki az, aki imádatra méltó: Jahve.

A héten Józsué első beszédét fogjuk tanulmányozni, amelyben visszatekint Izrael győzelmeire, miközben leírja, mi az útja a nép jövőbeli sikerének.

---

#### Ellen G. White idézetek

Nem azáltal kerül az ember közösségbe Istennel, hogy egy szent hegyet vagy egy szent templomot keres. A vallást nem szabad külső formákra vagy ceremóniákra korlátozni. Egyedül az a vallás vezet Istenhez, amely Istentől jön. Ha helyesen akarjuk szolgálni Őt, isteni Lélektől kell születnünk. Ő megtisztítja a szívet, megújítja a gondolkodást, új képességgel ruház fel, hogy ismerjük és szeressük Istent. Összes parancsolata iránt készséges engedelmességgel ajándékoz meg. Ez az igazi istentisztelet, a Szentlélek munkájának gyümölcse. A Lélek fogalmaz meg minden őszinte imát, és az ilyen ima fogadható el Isten előtt. Ha valahol egy lélek vágyakozik Isten után, ott megnyilvánul a Lélek munkája, és Isten megnyilatkozik annak az embernek. Ő az ilyen imádókat keresi. Arra vár, hogy elfogadhassa, fiaivá és leányaivá tehesse őket. – Jézus élete, 189. o.

Istentiszteletünk legyen szent és becses alkalom. Az imaórán semmi keresnivalója egymás bírálgatásának, elítélésének, a rideg gondolatoknak és a kemény beszédeknek. Az ilyen lelkülettel elűzzük gyülekezeteinkből Krisztust, és Sátán veszi át a parancsnokságot. Ne engedjünk behatolni semmit, ami keresztényietlen, ami rideg lelkületű. Hát nem azért jövünk össze, hogy esedezzünk Krisztus könyörületéért és bocsánatáért? Megváltónk világosan megmondta: „Amilyen ítélettel ítéltek, olyannal fognak megítélni titeket, és amilyen mértékkel mértek, olyannal mérnek majd nektek is.” (Mt 7:2) Ki tud szeplőtlen jellemmel, ártatlan élettel állni Isten elé? Hogyan merjük hát bírálni és elítélni testvéreinket? Akik maguk is csak Krisztus érdemeiért remélhetnek üdvösséget, akik vérének erényeiben keresnek bocsánatot vétkeikre, súlyos kötelezettség alatt állnak, hogy szeressék, szánják bűnös társaikat, és bocsássanak meg nekik. […]

Tegyük érdekessé az összejöveteleinket. Engedjük, hogy átjárja azokat a menny légköre. Ne tartsunk hosszú, száraz beszédeket és formai imákat, csak hogy az időt húzzuk. Álljon készen mindenki, hogy gyorsan végezzen a ráeső résszel, s ha készen vagyunk, zárjuk be az összejövetelt. Így majd mindig élénk marad az érdeklődés. Ez az Istennek tetsző istentisztelet. A szolgálat legyen érdekes és vonzó, s ne csökevényesedjen el száraz formasággá. Éljünk percről percre, óráról órára, napról napra Krisztusért. Akkor majd bennünk él Krisztus. S ha összejövünk, az ő szeretete buzog majd a szívünkből, mint a sivatagi forrás, felfrissítve mindenkit, s arra késztetve a halálba menőket, hogy készséggel igyanak az élet vizéből. – Bizonyságtételek a gyülekezeteknek, 5. köt., 607–609. o.