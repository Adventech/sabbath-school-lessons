---
title:  Világos Határok
date:  16/12/2025
---

Ugyanazokkal a szavakkal, mint amelyek neki szóltak a könyv elején (Józs 1:7-8), Józsué kijelenti, hogy a feladat, ami Izrael előtt áll, elsősorban nem katonai természetű, hanem lelki. Istennek a Tórában kijelentett akaratához való engedelmesség szükséges hozzá.

`Mit gondolsz, Józsué miért foglalt ilyen határozottan állást Izrael és a környező népek viszonyát illetően (Józs 23:6-8, 12-13)?`

Izraelt nem az országban még megmaradt népek ellenségeskedése veszélyeztette leginkább, hanem az, hogy barátságra jutnak velük. A fegyvereik nem jelentettek kihívást; az ideológiáik és az értékrendjük azonban bizonyítottan veszélyesebbek voltak a katonai erejüknél. Józsué felhívja a vezetők figyelmét arra a döntő tényre, hogy a konfliktus, amelybe belekeveredtek, először és végső soron lelki. Ezért Izraelnek meg kell őriznie saját, egyedi identitását. A bálványimádással kapcsolatos a tilalom, hogy az ember ne hivatkozzon, vagy esküdjön egy isten nevére, ne szolgálja, ne hajoljon előtte meg. Az ókori Közel-Keleten egy istenség neve jelképezte annak jelenlétét és erejét. A mindennapi üdvözlésekben vagy üzleti ügyletekben az idegen istenek nevének megidézése, említése a hatalmuk elismerését jelentette, és hozzájárult ahhoz, hogy az izraeliták a szükség idején az ő hatalmukat keressék (Bír 2:1-3, 11-13).

A Kánaánban maradt korábbi lakosokkal történő vegyes házasságok magukban hordozták Izrael tisztaságának elvesztését. Józsué figyelmeztetése nem faji vagy etnikai tisztaságra mutatott rá, hanem a bálványimádás elkerülésére, amely Izrael lelki összeomlásához vezethet. Salamon esete drámai példa arra, milyen lelki következményei lehetnek a vegyes házasságoknak (1Kir 3:1; 11:1-8). Az Újszövetségben a keresztények egyértelmű figyelmeztetést kapnak arra, hogy ne házasodjanak össze olyanokkal, akik nem hisznek (2Kor 6:14), miközben a már megkötött ilyen házasságokkal kapcsolatban Pál nem ajánlja a hívő félnek, hogy elváljon a hitetlentől, hanem arra hívja, hogy példás keresztény életet éljen, abban a reményben, hogy talán megnyeri az Úrnak a nem hívő felet (1Kor 7:12-16).

`Józsuénak a veszélyes kötődésekre vonatkozó figyelmeztetése kikerülhetetlenül elvezet a keresztény és a „világ” kapcsolatának kérdéséhez. Hogy találhatjuk meg a helyes kapcsolati egyensúlyt a bennünket körülvevő társadalommal?`

---

#### Ellen G. White idézetek

Krisztus volt az alapja a teljes zsidó rendszernek. Ábel halála Kain engedetlenségének következménye volt, aki nem fogadta el Istennek azt a tervét, mely szerint Jézus Krisztus – áldozatokban elővetített – vére szerezhet számára szabadulást. Kain elutasította a vérontást, mely Krisztus vérének a világért való kiontását jelképezte. A teljes szertartás Istentől származott, a rendszer alapja pedig Krisztus volt. A törvény tanítómesteri munkájának kezdete, hogy a bűnös ember elgondolkodjon Jézuson, a zsidó vallási életforma megalapozóján.

A szentély szolgálatában valamiképpen résztvevők mindegyike folyamatos tanítást kapott Krisztus közbenjárásáról az emberekért. Ez a szolgálat úgy lett eltervezve, hogy minden szívben szeretetet ébresszen Isten törvénye iránt, mely nem más, mint országa törvénye. Az áldozati szertartás Isten Krisztusban megnyilvánuló szeretetének példabeszéde az ő szenvedéséről, áldozathaláláról, a bűnös emberiség vétkeinek felvállalásáról, valamint arról, hogy az ártatlan bűnné lett az emberekért.

A megváltás nagy témáján elmélkedve értjük meg Krisztus munkáját. Nemcsak a Lélek megígért ajándékai, de Krisztus áldozata és közbenjárása is olyan téma, melynek felemelő, szent és nagyszerű gondolatokat kellene ébresztenie szívünkben az isteni törvényt illetően, mely elvárásait minden emberre kiterjeszti. Ennek a törvénynek egy olyan kis tettel való megrontása hozta az emberekre és a földre az Isten törvényének való engedetlenség következményeit, mint a tiltott gyümölcs megízlelése.

Világosan kellene látnunk, hogy mi a bűn, és el kellene kerülnünk a legkisebb közeledést is ahhoz a ponthoz, ahol átlépjük az engedelmesség és az engedetlenség határát.

Isten azt szeretné, ha teremtményei megértenék dicsőséges Fia munkáját, vagyis hogy életét adta a világ megváltásáért. „Lássátok, milyen nagy szeretetet adott nékünk az Atya, hogy Isten fiainak neveztetünk! A világ azért nem ismer minket, mert nem ismerte meg Őt.” (1Jn 3:1) – Szemelvények Ellen G. White írásaiból, 1. köt., 233–234. o.

Isten hosszútűrése véget ért. A világ elvetette a kegyelmét, semmibe vette szeretetét, és lábbal tiporta törvényét. A gonoszok átlépték próbaidejük határát; Isten Lelke, akivel szemben konokul ellenkeztek, végül visszavonul. A mennyei oltalom hiányában védtelenek maradtak a gonoszsággal szemben. A föld lakóit ekkor Sátán egy utolsó, nagy nyomorúságba sodorja… Ebben az időben Isten népe olyan nehézségekkel és szenvedéssel szembesül, amit a próféta a Jákob szorongattatása idejéhez hasonlít. – The Faith I Live By, 339. o.