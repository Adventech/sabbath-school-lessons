---
title: Tanítói melléklet
date: 19/12/2025
---

### A hűséges Isten

#### Áttekintés

**Kulcsszöveg: Józsué 21:45**

**Alapigék:  5Móz 6:5; Józs 21:43-45; 23; 2Tim 2:11-13; Jel 14:10, 19**

A Biblia határozott céllal tekint a történelemre. Az írói nem semleges szemlélők, céljuk mindig valamilyen teológiai üzenet átadása. A történtek ihletett lejegyzésére törekednek, de a történet jelentése is érdekli őket. Az isteni ihletés hatására a Biblia történetírói helyes szemüvegen keresztül szemlélték a történelmet. Józsué könyvének prófétai jelentése még nyilvánvalóbb a héber tradícióban, amely a könyvet a „Nevi’im” (Próféták) részbe sorolja. A Józsué könyve és A királyok második könyve között időszak történelmét „Korai próféták” néven ismerjük, ez része annak a történelmi háttérnek, amely a héber kánonban előkészíti a „Kései prófétákként” ismert nagy és kis próféták megértését.

Józsué záró beszédei képezik a könyv teológiai velejét, amely két szóban foglalható össze: „Isten hűséges”. Mivel hatalmas is, egyetlen ígérete sem marad beteljesületlen. A könyv bemutatja a bibliai látószöget, hogy a történelem Isten uralkodói szándékai szerint halad, Izrael válaszától függetlenül. Azonban kiemeli: hogy a nép részesüljön Isten áldásaiból, hűségesnek kell lennie. Sajnos az egymást követő nemzedékek nem fogadták meg e tanácsot. Ebben az összefüggésben Józsué könyve és A bírák könyve ugyanannak az éremnek a két oldala: az egyik Isten rendíthetetlen hűsége, a másik pedig Izrael makacs hűtlensége.

#### Kommentár

Istennek a gyermekei iránti hűsége a szövetséggel kapcsolatban vált igazán láthatóvá. A bibliai feljegyzés bemutatja Isten megingathatatlan hűségét a szövetség iránt, az emberek visszaesésre hajlamos magatartása ellenére is. Hűsége a jellemének egyik vonása (5Móz 32:4; Ézs 49:7), amely „hű szeretetében” (hesed) gyökerezik (5Móz 7:9; az ÚRK ezt „irgalmasságnak” fordítja – a ford.). Isten hűséges szeretetét és ragaszkodását gyakran említik együtt. Elhatározása, hogy megtartja ígéreteit a szégyenletes emberi kudarcok ellenére is, hűséges szeretetének (hesed) a konkrét megnyilvánulása, amely Ádámtól kezdve Dávidig szinte kézzelfogható minden bibliai szövetségben.

**Az ádámi szövetség**

Az alapvető ádámi szövetség számtalan utódot és a föld feletti uralmat ígért (1Móz 1:28). Az Isten képét hordozó embert arra teremtette Isten, hogy társuralkodóiként életet adjanak és uralkodjanak a teremtett világon. Azonban ezt az isteni áldást az emberi engedetlenség megrontotta, Isten tervei azonban ennek ellenére sem hiúsultak meg. Az új valóságban a gyermekszülés fájdalmassá vált (1Móz 3:16), és az átok közvetlenül érintette az ember és a föld kapcsolatát is (1Móz 3:17-19). Az ember kudarca ellenére Isten kitartott terve mellett, és megígérte, hogy az asszony magva majd elpusztítja a kígyót és visszaadja az elvesztett uralmat (1Móz 3:15). 1Mózes 3. fejezetének a vége felé Ádám elnevezi Évát (a név jelentése héber nyelvben „élet”), aki minden élő anyja lesz (1Móz 3:20), és ezzel világosan utal arra, hogy nem a halálé az utolsó szó.

**A Nóéval kötött szövetség**

Mózes első könyvének 6. fejezetében az emberiség majdnem arra a pontra sodródik, ahonnan már nincs visszaút. Erkölcsileg megindult egy leépülési folyamat, teremtéspusztulás, amely a tökéletes teremtettséget annyira lealacsonyította, hogy állandósult a gonoszság (1Móz 6:5). Ezért nem csoda, hogy a természet világában is elkezdődöt a teremtés visszafordulása, ami a földön visszaállította az eredeti állapotot: csak víz és csend volt. A csendet csupán a bárka utasai, Nóé és családja törték meg. A vízözön után Isten megújítja Nóéval az ádámi szövetséget, és az 1Móz 1:28-ban már előforduló megfogalmazást használja (vö. 1Móz 9:1). Számtalan leszármazottat, valamint uralmat ígér Nóénak, az új Ádámnak. Azonban Nóé is kudarcot vallott. Az édeni bukás visszhangzik abban, hogy Nóé belekóstol a szőlőtő gyümölcsébe, megrészegül, megszégyenül, lemeztelenedik, akárcsak előtte Ádám és Éva. Tette következtében átok hangzik el, amely meghatározza leszármazottai jövőjét. Isten azonban továbbra is ragaszkodik a tervéhez.

**Az ábrahámi szövetség**

Az őstörténelem Mózes első könyvének 11. fejezetével zárul, ahol az emberiség újra fellázad Isten ellen. Megkísérlik meghiúsítani Istennek arra vonatkozó tervét, hogy az emberiség elterjedjen az egész földön, és inkább egy tőle független uralmat akarnak kiépíteni („szerezzünk magunknak nevet” [1Móz 11:4]). Megépítik Bábel tornyát, amely a zűrzavar emlékműve lesz. Kétségbe vonták Isten hűségét, hogy ígéretét megtartja, amivel a legalizmus megtestesítőivé váltak, hiszen Isten nélkül akarták magukat megmenteni. A kánon nézőpontjából Ábrahám megjelenése ezen a ponton nem véletlen egybeesés. Elhívása azt bizonyította, hogy nem volt minden veszve. Még volt hűség a földön. Az eredeti áldásnak az elemei fellelhetők az ábrahámi szövetségben is: számtalan leszármazott és uralom (1Móz 12:1-3). Ez a szövetség a teremtés új kezdetét jelzi. Az ábrahámi és a nóéi szövetség közötti párhuzamok valóban figyelemre méltóak, és arra utalnak, hogy ugyanannak a szövetségnek a különböző szakaszai. Ugyanakkor akárcsak Ádám, Ábrahám is kudarcot vallott, amikor Sára tanácsára feleségül vette Hágárt. Ádám bukása és Ábrahám tettei között nyilvánvaló a párhuzam, ahogyan az az alábbi táblázatból is kitűnik.

Ábrahám kétségkívül engedelmes volt, de engedelmessége túlságosan ingatagnak bizonyult. Leszármazottai követték hűsége példáját, de ők sem feletek meg az elvárásoknak. A hűségesek vérvonalában Izsák és Jákob között krízis lépett fel, Isten mégis fel tudta használni őket, hogy a nemzetek áldására legyenek (lásd József történetét, aki életben marad, és az ábrahámi mag uralomra jut), de Egyiptomban rekednek, később pedig rabszolgasorsra jutnak. Isten azonban kitart terve mellett.

**A mózesi szövetség**

Isten tervének megvalósulása folyamatban volt akkor is, amikor népe rabszolgasorban volt Egyiptomban. 2Móz 1:7 nyilvánvalóan visszhangozza 1Móz 1:28 szavait: „Izráel fiai pedig szaporák voltak, szaporodtak és sokasodtak, és nagyon hatalmassá lettek, úgy, hogy megtelt velük az ország.” Csupán egyetlen elem hiányzott: az uralom. Éppen ezzel kezdődtek a fáraó aggodalmai. Tervet eszelt ki, hogy csökkentse Izrael népének létszámát, nehogy az egyiptomiaknál erősebbeké váljanak és erőt vegyenek rajtuk. Ebben a kontextusban a fáraó beleavatkozott Isten eredeti tervébe, ezért neki és országának felelnie kellett.

Isten kihozta népét Egyiptomból, hogy a Sínai-hegyen megújítsa velük a szövetségét. Az emberiség újra nem felelt meg az isteni követelményeknek. Mózes még le sem jött a hegyről, amikor a nép egy aranyborjút kezdett el imádni. A borjúnak tulajdonították szabadulásukat Egyiptomból (2Móz 32:4). Néhány hétre rá Izrael újra fellázadt: hitetlenségük miatt nem akartak bemenni Kánaánba (4Móz 14:11). Isten azonban még mindig kitartott terve mellett.

**A dávidi szövetség**

Józsué vezetése alatt a föld meghódítása sikeres volt, de még nem befejezett. Nemcsak be kellett fejezniük a terület elfoglalását, hanem meg is kellett tartaniuk azt, amit elfoglaltak. A bírák könyve bizonyítja, hogy a második generáció nem volt rá képes. Irgalmában Isten szabadítókat támasztott (a könyv őket nevezi bíráknak) Izrael védelmére, de a bírák is hűtlenné lettek, amit zűrzavar követett. Isten elhívta Sámuelt, hogy egyszerre legyen pap, bíró és próféta. Ahogy idősödött, a nép látta, hogy a fiai nem lépnek apjuk nyomdokába, és a többi nép példáját követve királyt követeltek.

Isten újra módosított a tervén. Ezt már Mózes ötödik könyvében előre látta, és megengedte, hogy Izrael királyt válasszon. Saul tökéletes választásnak tűnt, de viselkedéséből kiderült, hogy inkább a nép szíve szerint való király volt. Kegyvesztettsége után Sámuel Dávidot kente királlyá. Isten az Ábrahámnak tett ígéreteit újra megerősítette Dáviddal kötött szövetségében: hírnév, lakóhely Izraelnek és egy utód (2Sám 7:9-14). Ám Dávid és utódai is szánalmasan elbuktak. Izrael két országra szakadt, végül pedig az egyik megsemmisült (az északi királyság), a másik fogságba ment (a déli királyság). Mindezek dacára Isten továbbra is ragaszkodott a tervéhez, és nem mondott le népéről.

A szövetségek e sorozatából egy minta bontakozik ki: áldás, bűn, kegyelem. Bizonyítja, hogy Isten ragaszkodása és hűséges szeretete (hesed) a korszakok során változatlan maradt. Jézus léptette érvénybe az új szövetséget, amely az Ő érdemein alapul, és Ő nem vall kudarcot. Dániel próféta könyvének és A jelenések könyvének eszkatológiai írásaiban világos, hogy Jézusban az emberiség visszakapja a Mózes első és második könyvében megígért eredeti áldásokat: az asszony megszámlálhatatlan magva örökli a királyságot. Az uralom ismét jó kezekbe kerül (Dán 7:13, 14).

#### GYAKORLATI ALKALMAZÁS

**Isten hűsége ma**

Józsué biztatta a népet, hogy gondolkozzanak el Isten ígéretein és múltbéli tettein, hogy felismerhessék hűségét a jelenben (Józs 23:2-5).

**Gondolj az életutadra, és találj olyan időszakokat, amelyekben Isten hűségét különösen érezted! Beszélj erről a csoportban!**

JSir 3:23 egyike az Isten hűségéről szóló legismertebb szövegeknek, amelyben Jeremiás hirdeti: „Nagy a te hűséged!” Akkor jelenti ezt ki, amikor lázadása miatt Isten népe reménytelen helyzetbe jutott. Júda társadalmának 3 fő oszlopa romokban hevert: a föld, a királyság és a templom. A száműzetés és a pusztulás kemény valósága ellenére a próféta bátran hangoztatja a szavakat, amelyek a „Hűséged végtelen...” kezdetű közkedvelt éneket ihlették.

**1.  Hogyan veheted észre Isten hűségét az élet nehéz pillanataiban?**

**2.  Hogyan segít átvészelni az élet viharait, ha tudod, hogy Isten megbízható, akkor is számíthatsz rá, amikor nem nyilvánvaló a segítsége?**

**3.  Vizsgáld meg JSir 3:23 szövegkörnyezetét, főként a 22. és 24. verseket! Hogyan válaszolnak ezek a versek a fenti kérdésre? Időzz el Isten „irgalmassága” (hesed), együttérzése és a remény gondolata fölött, Jeremiás helyzetének ismeretében! Hogyan bátorítanak ezek a bibliaversek?**

**Hűségünk ma**

Gal 5:22 a Szentlélek egyik ajándékaként azonosítja a hűséget.

**Hogyan tükrözheted Isten hűségét a vele való személyes kapcsolatodban?**

