---
title:  Történet
date: 19/12/2025
---

#### „Hogyan szerethetjük Istent?”

Kim Sun, dél-koreai misszionárius 3 hónap alatt 15 történetet mondott el Isten szeretetéről a Fülöp-szigetek egy távoli városkájában.

Az emberek lenyűgözve hallották, hogy Isten mindent értük teremtett. Rácsodálkoztak szeretetére az irgalmas samaritánus és a tékozló fiú példázatában. Szíven ütötte őket, amikor rádöbbentek, hogy Jézus értük halt meg a kereszten. Három hónap elmúltával sokan így fordultak Sunhoz: „Értjük, hogy Isten szeret minket, de hogyan tudjuk ezt viszonozni? Hogyan szeressük Istent?”

„Milyen igaz! – gondolt bele Sun csodálattal. – Ha tudjuk, hogy valaki szeret minket, mi is viszonozni akarjuk a szeretetét.” Ideje volt mélyebbre ásni a Bibliában.

A következő három hónapban a szombatról, a tiszta és tisztátalan állatokról, a tizedről és az adományokról meg más adventista hitelvekről beszélt. A városban sokan elfogadták a hallottakat. Tudni akarták, hogyan szerethetik Istent, a hitelvek pedig ezt mutatták meg.

Sun tíz hónapig dolgozott misszionáriusként – három hónapig ingyen masszírozta az emberek lábát, három hónapig Isten szeretetéről mondott történeteket, majd három hónapig még mélyebbre ásott a Bibliában. Csak egyetlen hónap maradt a búcsúzkodásra. Sun az utolsó hónapot azzal töltötte, hogy házról házra járva kérte az embereket: kövessék Jézust. „Hamarosan elutazom – mondta. – Szeretném, ha csatlakoznál az egyházamhoz. Nekem ez rengeteg áldást jelentett, és szeretném, ha te is részesülnél ezekből az áldásokból.” A városka lakói közül sokan igent mondtak a hívásra.

Ellen White így ír: „Csak Krisztus módszere vezet igazán eredményre az emberekkel való kapcsolatfelvételben. A Megváltó az emberek között mozgott, mint aki a javukat akarja. Együttérzést tanúsított, szolgálatával elnyerte bizalmukat. Azután így szólt: »Kövessetek engem«” (A Nagy Orvos lábnyomán. 73. o.)!

Sun tíz hónapig Krisztus módszerét alkalmazta: az emberek között járt, a javukat akarta, együttérzést mutatott, azt adta, amire szükség volt, elnyerte a bizalmukat, aztán hívta őket, hogy kövessék Jézust.

Sun ma teljes munkaidős misszionárius. Igazgató helyettes az 1000 Misszionárius Mozgalomnál, a Hetednapi Adventista Egyház Dél-ázsiai Divíziójának egyik szervezeténél. Minden évben misszionáriusok százait képezik ki székhelyükön, amelyet a Fülöp-szigeteki Silangban az 1996-os 13. szombati adományból építettek. „Misszionáriusnak lenni a legmagasztosabb elhívás – mondja. – A misszionáriusok nemcsak bibliaórákat adnak. Az a fő feladatuk, hogy Jézust mutassák be az életükkel.”