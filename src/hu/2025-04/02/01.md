---
title:  Amikor Meglep A Kegyelem
date:  04/10/2025
---

### E heti tanulmányunk
2Mózes 12:13; 4Mózes 14:1-12; Józsué 2:1-21; 9; Nehémiás 7:25; Zsidókhoz 11:31

> <p></p>
> „Hit által nem veszett el az engedetlenekkel együtt Ráháb, a parázna nő, amikor befogadta a kémeket békességgel” (Zsid 11:31, ÚRK).

„Miért csinálom már megint ugyanezt?” Talán mindannyian mondtuk már e szavakat. Nemcsak a történelem ismétli önmagát, de így tesz a teljes emberiség is általában, sőt részben mi magunk is. Hányszor és hányszor követjük el ugyanazt a hibát!

Izrael megkapta a második lehetőséget, hogy belépjen az ígéret földjére, és Józsué komolyan vette ezt a küldetést. Először is tisztában kellett lenniük azzal, mivel is néznek szembe. Kiküldött két kémet, akik értékes információkat hoztak számukra a földről: védelmi rendszer, katonai felkészültség, vízellátás, valamint annak megtudakolása, miként reagálhatnak az ott lakók az inváziós erőkre.

Néhányan azt gondolhatják, hogy mivel Isten az izraelitáknak adta azt a földet, a továbbiakban a dolog semmilyen erőfeszítést nem igényelt a részükről. Csakhogy az isteni bizonyosság nem írja felül az emberi felelősséget. Izrael másodszor áll Kánaán határán. Az elvárások magasak, és amikor legutóbb ebben a helyzetben voltak, csúfos kudarc lett a vége.

A héten a legnagyszerűbb történetek közül kettőt tekintünk át a könyvből, hogy lássuk azok mai mondandóját. Isten kegyelme végtelen meglepetések sorát mutatja számunkra.

---

#### Ellen G. White idézetek

Isten várakozó népe közeledett az órához, mikor az Úr eljövetelével vágyaik, örömeik valóra válhatnak. De az idő újra Jézus eljövetele nélkül múlt el. Nehéz volt újra vállukra emelni a mindennapi élet gondjait, melyekről azt hitték, hogy örökre félretették. Csalódáson esett át a kicsiny nyáj, kiknek hite oly erős és reménye oly magasztos volt, hogy felszabadultnak érezték magukat az Úrban, s Isten ereje és kegyelme oly szilárdan megtartotta őket. – Bizonyságtételek a gyülekezeteknek, 1. köt., 55. o.

Krisztus követői nagyon keveset tudnak arról, amivel Sátán és seregei ellenük szövetkeznek. De a mennyben lakó Isten uralkodik eszközei fölött, hogy földi gyermekei véghez tudják vinni az Ő tervét. Az Úr megengedi népe tagjainak, hogy a kísértések tűzpróbájába kerüljenek, de nem azért, mert szívesen nézi szenvedésüket és nyomorúságukat, hanem azért, mert erre a folyamatra szükségük van a végső győzelem érdekében.

Ki lettünk emelve a világ kőfejtőjéből, hogy Isten igazságának éles vésője az Úr műhelyében előkészítsen arra, hogy elfoglaljuk helyünket az Ő templomában. Ebben a munkafolyamatban a véső és a kalapács el kell végezze feladatát, és csak utána következik a csiszolás. Ne lázadjatok a kegyelem eme művelete ellen. Lehet, hogy durva kő vagy, amellyel sokat kell dolgozni, mígnem arra a helyre kerül, amelyet Isten kijelölt számára. Ne lepődj meg, ha az Úr a próbák kalapácsával és vésőjével faragja le a jellemhibáidat. Ezt a munkát csak Ő végezheti el. Biztos lehetsz benne, hogy egyetlen fölösleges ütést sem mér rád.

Isten megmutatta nekem, hogy Ő adta gyermekeinek kezébe a keserű poharat, hogy kiigyák tartalmát, s ezáltal megtisztuljanak és megszabaduljanak minden szennytől… Ez a keserű pohár türelem, szenvedés és ima által édesülhet meg… és akik így fogadják ezt el, azok életében eléri az Isten által elvárt hatást, s így az Úr megdicsőül és felmagasztaltatik. Nem jelentéktelen dolog kereszténynek lenni, az Úré lenni, és elnyerni az Ő jóváhagyását.

Kegyelme elégséges minden próbánkban, noha ezek a próbák sokkal nagyobbak lesznek a korábbiaknál, de ha teljes bizalommal viszonyulunk Istenhez, megállhatunk bármily kísértésben, és az Ő kegyelme által győzhetünk. Fel kell öltöznünk Isten fegyverzetét, és készen kell állnunk minden pillanatban szembeszállni a sötétség hatalmaival. – The Faith I Live By, 317. o.