---
title: Tanítói melléklet
date: 10/10/2025
---

### Amikor meglep a kegyelem

#### Áttekintés

**Kulcsszöveg: Zsidókhoz 11:31**

**Alapigék:  2Móz 12:13; 4Móz 14:1-12; Józs 2:1-21; 9; Neh 7:25; Zsid 11:31**

**Bevezetés**

Józsué könyvét sok olvasó a háborúskodással, a rombolással és a halállal társítja. Bár ezek az elemek valóban jelen vannak a könyvben, nem erről szól a történet. A kánaániták veszte csak egy hosszú kegyelmi időszak után következett be (1Móz 15:16). Mózes második könyvének eseményei Isten hatalmának fontos bizonyságai, és az utolsó felhívást jelentették Kánaán lakosai számára. Ráháb és a gibeoniták története jelzi, hogy a legtöbb kánaánita tudott Isten tetteiről, de csupán néhányan reagáltak megfelelően. Ahelyett, hogy elfogadták volna, az ellenállást választották, akárcsak 40 esztendővel korábban a fáraó.

Igen, Józsué könyve a kegyelem és irgalom krónikája. Ezen a héten meglátjuk majd, hogyan nyilvánult meg Isten kegyelme az izraeliták és a kánaániták életében. Izrael készül belépni az ígéret földjére. Isten ad nekik egy második esélyt. A kánaáni haderő általi fenyegetettség nem változott. Ami viszont változott, az az izraeliták második nemzedékének a hite. Ami a kánaánitákat illeti, Ráháb és a gibeoniták esete példázza, hogy a végzetére váró földön sincs minden veszve. Azonban Isten választott népének sem tökéletes a hite – messze nem az. Sok fontos tanulságot sajátíthatunk el lelki utazásunk szempontjából, ha a hitünket Izrael, Ráháb és a gibeoniták hitéhez próbáljuk mérni. A legfontosabb tanulság azonban az, hogy mindnyájunknak Isten hatalmas kegyelmére van szüksége.

#### Kommentár

Józs 2:1 versében Izrael második pusztai generációja ugyanazzal a dilemmával néz szembe, mint az első. A kémek kiküldése arra emlékezteti Izraelt, hogy a földet, amit Isten ad nekik, először meg kell hódítani. Ez volt az első pusztai nemzedék feszültségének oka Kádes-Barneában (4Mózes 13-14); nevezetesen, hogy a föld valójában ajándék, viszont a megszerzésének ára van. Hogyan lehet összebékíteni egymással ezt a két, látszólag ellentétes kifejezést: adományozás és hódítás? Vagyis hogyan lehet az, hogy az ajándék, ami magától értetődően ingyen van, mégis kerül valamibe annak, aki kapja? Ha a föld ajándék, miért kell Izraelnek hadjárattal elfoglalnia?

A kulcskérdés itt a hit, amit inkább értelmezhetünk bizalomnak. A teremtményeivel való kapcsolatában Isten mindig helyet hagy a bizalomnak. Bizonyos értelemben az Édenkertben történt bűnbeesés óta a bizalom sarkalatos kérdés. Nem ugyanez a helyzet az emberi szférában? Bizalom nélkül nincs őszinte kapcsolódás. Ha Izrael bízott volna Istenben, Ő természetfeletti eszközökkel űzte volna ki a kánaánitákat (2Móz 23:28). Az előző nemzedék bizalomhiányáról világosan közölte Isten, hogy az volt kudarcuk oka: „Meddig gyaláz engem ez a nép? Meddig nem hisznek nekem a sok jel ellenére sem, amelyeket közöttük cselekedtem” (4Móz 14:11)?

40 év telt el, és egy új nemzedék támadt. A fiatalok számára a legutóbbi katonai győzelmet az Óg és Szihón elleni háború jelentette, és a pusztai vándorlás során tapasztalt csodálatos gondviselés csupán a viszonylag távoli múlt emléke volt. Ezen a ponton Izrael ismét útkereszteződésben találja magát, és ugyanaz a dilemma: ha nincs bizalom, akkor nincs föld.

Ebben a történetben a 12 helyett 2 kémet küldenek ki. Úgy tűnik, ennek a változtatásnak nincs konkrét oka, de talán kapcsolatba hozható a Kádes-Barneában történtekkel, ahol 2 kémnek kellett szembeszállnia 10-zel, akik nem hittek. Bár a két beszámoló között van némi hasonlóság, a különbségek még szembetűnőbbek. Először: ez alkalommal a két kém nem hoz semmilyen bizonyítékot arra, hogy a föld jó. Másodszor: nem történik említés arról, hogy alaposan kikémlelték volna a földet. Harmadszor: a kémek több időt töltöttek rejtőzködéssel, mint felderítéssel. Végül: nem számolnak be a föld általános jellemzőiről, vagy a hódítással járó esetleges kihívásokról. Egyszerűen ennyit mondanak: „Bizony, kezünkbe adta az ÚR azt az egész földet” (Józs 2:24). Mi adott nekik ilyen bizonyosságot? Az egyetlen, ami ezt megalapozza, Ráháb bizonyságtétele. A kémek igazából csak elismétlik Józsuénak, amit Ráhábtól hallottak: „Tudom, hogy az ÚR nektek adta ezt a földet. Megszállt minket a félelem miattatok, és e föld minden lakosa megolvad előttetek” (Józs 2:9). Ráháb szavai viszont Józsué és Káleb szavait visszhangozzák 4Móz 14:8-ból: „nekünk adja azt a… földet”.

Az első nemzedék nem bízott, annak ellenére sem, amit látott. Ennek a generációnak a bizalma viszont azon alapult, amit egy parázna nőtől hallottak. „Megszabadulásuk, valamint a földről és annak lakóiról szerzett ismeretük kulcsfigurája a parázna Ráháb volt… Ő megmentő és a jövő kijelentője is volt egy személyben” (Phyllis A. Bird: The Harlot as Heroine: Narrative Art and Social Presupposition in Three Old Testament Texts. Semeia 46 1989, 127. o.). Ez a dinamika jelzi, hogy a 40, pusztában töltött esztendő megtanította Izraelnek a legfőbb képességet, amit csak kifejleszthettek: a Jahvéba vetett bizalmat. Ez a képesség tette őket legyőzhetetlenné a legfélelmetesebb ellenségeikkel szemben is.

Ahogy a fenti táblázat is jelzi, az első párhuzam Ráháb és a gibeoniták között az, hogy hitük azon alapult, amit hallottak. Isten múltbeli cselekedeteiről hallani, amelyeket népéért tett – ez elég volt számukra ahhoz, hogy pozitívan válaszoljanak, átadják magukat, miközben a nép nagyobb része inkább ellenállt. Ezen a ponton a hitük dicséretes, összhangban van azzal, amit Jézus mond Jn 20:29-ben: „boldogok, akik nem látnak és hisznek”. Ráháb és a gibeoniták magatartása különbözik az első nemzedéktől, amelynek tagjai annak ellenére nem hittek, amit láttak. És miután hallottak, a szívük megolvadt (Józs 2:11). Ez a kifejezés arra utal, hogy valaki elbátortalanodik, megijed, előremutató módon a kánaánitákra is utal már Mózes énekében (2Móz 15:15), illetve az izraelitákra, amikor a 10 kém befolyásának engedtek (5Móz 1:28); továbbá a föld lakosaira (Józs 2:9), annak királyaira (Józs 5:1) és az engedetlenségben élő izraelitákra (Józs 7:5). Ráháb megfogalmazása érzékelteti, hogy az asszony érti a harc lelki természetét (Józs 2:10). A cháram ige („teljesen elpusztít”) olyan tárgyra vagy személyre vonatkozik, amelyre Isten pusztító ítélete vár. A kifejezés ismert Izraelen kívül is, Biblián kívüli szövegekben is szerepel.

A második párhuzam abban látható, hogy Ráháb és a gibeoniták nem hagyományos módszerekkel bizonyították hitüket. Míg Ráháb azért hazudik, hogy megóvja a kémeket, a gibeoniták azért hazudtak, hogy saját bőrüket mentsék. Ettől függetlenül az a bizonyosság motiválja a tetteiket, hogy Isten teljesíti Izraelnek tett ígéreteit. Erkölcsi értelemben nem lehetett túl sokat várni a kánaánitáktól, de a gibeoniták trükkje más fényben látszik. Az elbeszélő szerint ők ravaszul (ʿárúm) cselekedtek: hasonló héber kifejezés szerepel itt, mint a kígyó ténykedésének leírásánál 1Mózes 3-ban. Ráháb hazugságától eltérően az övéké előre megfontolt, finomra hangolt terv volt.

A harmadik párhuzam a motiváció. Mindkét esetben a közelgő veszedelemtől akartak menekülni. Az első lépéseknél a hitük önző, csak átmeneti megoldást keresnek a bajban. Ebben a szakaszban a hitük nem lát túl a horizonton. Félelmen, nem szereteten alapul (Józs 2:9; 9:24). Itt a hit még valamiféle üzlet. Az effajta hit pragmatikus, alkuként történő felfogása egyértelmű a cheszed szó használatából is. Világi értelemben ez gyakran utal valamiféle kötelességre, szívességre, adásvételre, amelynek során „aki cheszedet kap, az hasonló cselekedettel – cheszeddel – viszonozza, vagy legalábbis, aki cheszedet gyakorol, az jogosan várhat el ugyanolyan mértékű/minőségű cselekedetet viszonzásul” (Hans-Jürgen Zobel, חֶסֶד szócikk, Theological Dictionary of the Old Testament. Grand Rapids, MI, Cambridge, UK, Eerdmans, 1986, 18. o.).

A negyedik és ötödik párhuzam a döntéseik kimenetele. Ráhábot biztosítják arról, hogy neki és háza népének megkímélik az életét. Az izraelitákhoz hasonlóan, akiknek az utolsó csapás előtt egy jelet kellett az ajtófélfára festeni, Ráhábnak egy vörös zsinórt kellett kilógatnia az ablakán, talán éppen oda, ahonnan kötélen leeresztette a kémeket. Azonban megmenekülése végeredményben Isten cselekedete. Ha Jerikó falai leomlanak, Isten bizonyára megőrzi azt a részt, ahol a háza áll. A gibeoniták pedig ettől fogva érinthetetlenek lettek. Sikeresen megszerezték a kívánt védelmet, amikor a kánaánita királyok felvonulnak Gibeon ellen Józsué 10-ben. Gibeon védelme nagyszabású hadjáratot indít el, amelynek során számos város elpusztul. Végül a gibeoniták csalóka terve Isten ügyének előmenetelét fogja szolgálni a föld meghódításakor. A hosszútávú következmények azonban eléggé eltérőek. Ráháb a Messiás felmenője lett és asszimilálódott Izrael népe közé. A gibeoniták is asszimilálódtak, de ők szolgákként éltek ott. Igaz, a védelmük megmarad (vö. 2Sámuel 21), de a módszerük következményei maradandóak. „Rászedés céljából magukra öltötték a szegénység ruháit, s ezt mint az örök szolgaság jegyét, viselniük kellett” (Ellen G. White: Pátriárkák és próféták. Budapest, 1993, Advent Kiadó, 471. o.).

#### Gyakorlati alkalmazás

**A lenyűgöző kegyelem, amely életünkben megnyilvánul**

Ráháb története és a gibeoniták esete arra emlékeztet, hogy az izraeliták és a kánaániták nem csupán két etnikai csoport, hanem lelki viszonyulást is jelképeznek. Isten Izraele – bármilyen etnikumú is – elsősorban lelki közösség. Minden ember meghívást kap, hogy ennek a közösségnek a tagja legyen. Senki sincs olyan távol, hogy Isten ne érné el. Ebben az értelemben a páli felhívás, hogy romboljunk le minden választófalat, egyáltalán nem egy evangéliumi újdonság (Gal 3:28).

**Elgondolkodtató kérdés: Gondoljunk olyan helyekre, amelynek lakosai látszólag Isten kegyelmének hatókörén kívül esnek. Mit tehetünk egyénileg és közösségileg azért, hogy elérjük az elérhetetleneket?**

**Felismerni Isten akaratát**

Izrael nem ismerte fel a gibeoniták valós eredetét, és ez arra figyelmeztet bennünket, milyen veszélyes, ha a látszat alapján ítélünk. Izrael vezetői megkóstolták a száraz kenyeret, ahelyett, hogy megkérdezték volna, mi az, amit „az Úr szája szól” (Józs 9:14). Izrael hibája nagy, hiszen, ha nem kérik az Úr tanácsát, az aláássa küldetésüket, ami az Ő akaratának közvetítése a világ számára.

Gondoljuk át az alábbi kérdést:

Miként kerülhetjük el ma, hogy ugyanolyan csapdába essünk, mint az izraeliták a gibeonitákkal kapcsolatban?

