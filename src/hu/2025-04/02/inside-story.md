---
title:  Történet
date: 10/10/2025
---

#### Csíkok könnyekből és melegítőfelsőkből

Tsitsi Zondo alig akart hinni a szemének. Sötét éjszaka volt Zimbabwében, de úgy is látta értékes poggyászát, az országúton szanaszét heverő melegítő felsőket, na meg az alig észrevehető emberi alakokat, akik sietve próbálták összeszedni azokat.

Könnyek szöktek a szemébe. Kölcsönt vett fel, hogy megvehesse azokat a melegítőket Dél-Afrikában, és most nem tudja majd visszafizetni a tartozását. Semmije sem volt. Miből tartja majd el a gyermekeit? Imádkozott: „Uram, te tudod, mennyit dolgozom, és most ez történik velem. A csomagok közül egyedül az enyém volt nyitva.”

Tsitsi 60 melegítőfelsőt pakolt egy nagy táskába, és feltette egy kisbusz tetejére, mielőtt a Zimbabwe és Dél-Afrika közötti határról hazaindult volna a szülővárosába, Bulawayoba.  Félúton azonban egy utas leszállt, és a csomagját keresgélve a buszsofőr jó néhány táskát kinyitott majd becsukott a busz tetején. Valahogy Tsitsi táskáját elfelejtette becsukni.

A kisbusz elindult, de útközben megállt, mert egy másik gépkocsi lámpavillogással jelzett neki. A gépkocsi vezetője elmondta, hogy a buszról azóta sodródnak le a melegítőfelsők, amióta egy utas leszállt.

Tsitsi kétségbe esett, amikor látta, hogy csak tíz felső maradt a csomagban. A buszsofőr tudta, hogy ő a felelős, de szabadkozva emelte fel a kezét, és csak ennyit mondott Tsitsinek: „Sajnálom, nincs pénzem megfizetni a kárt.”

Tsitsi imádkozott, aztán letörölte a könnyeit. Mindig hűségesen fizette a tizedet és adakozott is az áruból, amelyet Dél-Afrikából hozott, biztos volt benne, hogy Isten gondoskodik róla.

Bulawayoban a barátok hallották, hogy mi történt, és átjöttek imádkozni. Egyikük kölcsönt ajánlott Tsitsinek, amellyel újabb melegítőfelsőket vásárolhat Dél-Afrikában.

Tsitsi az imájára kapott válaszként fogadta el a pénzt, és visszautazott Dél-Afrikába. Az új melegítőfelsőkkel sikerült eleget tennie a rendeléseknek. Összesen négyszer kellett Dél-Afrikába utaznia, hogy visszafizesse a kapott kölcsönöket. Ám ez idő alatt volt elég pénze élelemre és egyéb családi költségekre. A tizedet végig fizette, és adakozott is.

Tsitsi nem érti, miként dolgozik Isten, de nincs kétsége afelől, hogy mindig gondoskodik róla.

„Amikor mindent elvesztettem, akkor sem éheztem, sem én, sem a családom – mondta. – Mindig volt mit ennünk. Ha hűséges vagy, visszaadod az Úrnak a tizedet és adakozol, Isten mindig a segítségedre siet.”

Nézz meg egy rövid YouTube-videót Tsitsiről: bit.ly/Tsitsi.

