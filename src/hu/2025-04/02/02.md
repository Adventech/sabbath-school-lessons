---
title:  A Második Esély
date:  05/10/2025
---

`Olvassuk el 4Móz 13:1-2, 25-28, 33, 14:1-12 és Józs 2:1 verseit! Miért akarta Józsué a föld birtokba vételét a kémek kiküldésével kezdeni?`

„Sittím” volt a hely neve, ahonnan a kémeket kiküldték, ami két negatív epizódra emlékeztet Izrael történetéből. Az első egy másik kémtörténet (lásd 4Mózes 13. fejezete), és ugyanazokat a lényegi elemeket vonultatja fel, mint ez: kémek kiküldése, akik titokban behatolnak az ellenség területére, visszatérnek, majd beszámolnak arról, amit láttak, ill. a döntés a továbbiakról, ami a kémek beszámolója alapján következett.

A másik incidensben, ami itt történt, megmutatkozott Izrael egyik legdacosabb, legbálványozóbb szövetségszegése, amikor Bálám felbujtására moábita nőkkel paráználkodtak és imádták isteneiket (4Móz 25:1-3; 31:16).

Sittím neve ebben az összefüggésben különösen feszültséggel teljes az egész történet kimenetelét illetően. Vajon megint elbuknak az ígéret földje kapujában? Vagy a régen várt ígéret végre beteljesedik a földdel kapcsolatban?

`Olvassuk el Jn 18:16-18, 25-27, valamint 21:15-19 verseit! Milyen párhuzamokat fedezel fel az Izrael népének adott második esély és Péter személyes második esélye között?`

Isten az újabb (sőt több!) esély Istene. A Biblia a második (a többedik!) esélyt hívja kegyelemnek. A kegyelem egyszerűen az, amikor úgy kapunk valamit, hogy nem érdemeltük meg. A Biblia tanítása telve van a kegyelem fogalmával (vö. Róm 5:2; 11:6; Ef 2:8). Isten örömmel ajánlja fel mindenkinek a lehetőséget az új kezdésre (Tit 2:11-14). Péter maga is tapasztalta ezt a kegyelmet, és buzdította a gyülekezetet a kegyelemben való növekedésre (2Pt 3:18). Ami pedig a legjobb hír: sokkal többet kapunk egy második esélynél, ugye? (Vajon hol lennénk, ha nem így lenne?)

`Gondoljunk Izrael tapasztalatára, amikor kaptak egy újabb esélyt a Kánaánba való belépésre, valamint Péterére, amikor kiáradt rá a kegyelem, miután megtagadta Urát! Mit tanít ez a két történet arról, ahogy nekünk kellene kegyelmet tanúsítanunk azok iránt, akiknek erre van szükségük?`

---

#### Ellen G. White idézetek

Az Úr ezt a munkát szeretné végezni mindazok életében, akik odaszentelik magukat neki… Isten mindazoknak ad kegyelmet és bölcsességet, akik készséggel fogadják tanítását… Megmutatja nekik jellem­hibáikat. Mindenkinek ad erőt a küzdelemre, aki kéri az Ő segítségét. Bármi legyen is valakinek a bűne, bármilyen keserű és gyűlöletes szenvedély küzd is benne az uralomért, az ember győzelmet arathat, amennyiben Izrael segítőjének neve és ereje által küzd azok ellen. Isten gyermekei legyenek éberek és érzékenyek a bűnnel szemben… Sátán legsikeresebb fogása, hogy kisebb bűntett elkövetésére vesz rá, és ezzel elvakítja az értelmet az apró vétkekkel és az Isten pontosan meghatározott rendeléseitől való apró elhajlásokkal szemben. Sokakat, akik a nagy bűntettek elkövetésétől visszarettennének, rávesz arra, hogy a kis dolgokban való vétkezésnek ne tulajdonítsanak nagy jelentőséget. Ám ezek az apró dolgok felemésztik az emberben az Isten-ismeretet. A helyes ösvényről letérve a halálba vezető széles úton halad.

Bármilyen helyzetbe is állított minket Isten, bármi legyen is a felelősségünk vagy a minket körülvevő veszély, ne feledjük Isten ígéretét, miszerint elégséges kegyelemben részesíti az Őt komolyan keresőket. Akik alkalmatlannak érzik magukat az Isten által kijelölt tisztségük betöltésére, de az Úr erejére és bölcsességére támaszkodva mégis elvállalják a feladatot, erőről erőre fognak jutni. – Isten csodálatos kegyelme, 242. o. (augusztus 22.)

Isten szeretné, ha a tökéletesség útján olyan magasra jutnánk, amilyenre Krisztus, az ajándék által lehetséges. Arra szólít fel bennünket, hogy válasszuk a jót; hogy lépjünk kapcsolatba a menny eszközeivel; hogy kövessük azokat az elveket, amelyek kialakíthatják bennünk Isten képmását. Írott Igéjében és a természet nagy könyvében Isten feltárta az élet alapelveit. A mi feladatunk ezeket az alapelveket megismerni, és testünk-lelkünk egészségének helyreállításában Istennel engedelmesen együttműködni.

Az embernek tudatosítania kell azt, hogy az engedelmesség áldásait a maguk teljességében csak akkor élvezheti, ha Krisztus felkínált kegyelmét elfogadja. Jézus kegyelme ad erőt az Isten törvényei iránti engedelmességre, és tesz képessé a rossz szokások bilincseinek széttörésére. Csak ezzel az erővel tud elindulni és állhatatosan megmaradni a helyes úton.

Az az ember, aki elfogadja a tiszta evangéliumot és az általa kínált erőt, meggyógyul bűn okozta betegségeiből. Az Igazság Napja felkél, „és gyógyulás lesz az Ő szárnyai alatt” (Mal 4:2). A világ semmilyen kincse sem tudja meggyógyítani a megtört szíveket, sem nem képes békét adni a léleknek, sem száműzni a gondot és a betegséget. Hírnév, lángész, talentum mind kevés ahhoz, hogy vigaszt nyújtson a bánatos szívnek, vagy helyrehozza az elhibázott életet. Az embernek csak akkor lehet reménysége, ha Isten él a lelkében. – A nagy Orvos lábnyomán, 114–115. o.