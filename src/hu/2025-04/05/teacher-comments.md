---
title: Tanítói melléklet
date: 31/10/2025
---

### Isten küzd érted

#### Áttekintés

**Kulcsszöveg: Józsué 10:42**

**Alapigék:  1Móz 15:16; 2Móz 23:28-30; 3Móz 18:24-30; 5Móz 20:10, 15-18; Ézs 9:6; 2Tim 4:1, 8**

**Bevezetés**

Ahogy azt már a múlt héten említettük, Isten háborúja az Ószövetségben zavarba ejtő kérdés. Ennek a témának a megértéséhez muszáj ismernünk a nagy küzdelem szemléletet és helyesen értelmezni a bibliai adatokat. A magyarázónak legalább négy szempontot kell figyelembe vennie, miközben áttekinti a bibliai feljegyzéseket.

Először: az olvasók gyakran ráerőltetik a háborúval kapcsolatos, mai fogalmakat a Szentírásra. A vallásháború az Ószövetség teokráciájában sajátságos jelenség, és eszerint kell azt megítélni.

Másodszor: lényeges megérteni Kánaánnak és vallásának történelmi összefüggéseit is, hogy megértsük, miért kellett kiűzni lakóit a földjükről.

Harmadszor: Istennek nem az volt az akarata, hogy eltörölje Kánaán földjének lakóit, ennél jobb terve volt velük. Ám mivel szándékosan és makacsul mentek tovább a romlás útján, Isten bírói szerepben lépett fel. Szeretetteljes jelleme nem engedheti, hogy a gonoszság ellenőrzés nélkül folytatódjon.

Végül, az Ószövetség bármely nehezen érthető részét olvasva fontos megfigyelni Istennek a népére és az emberiségre vonatkozó szándékát és annak ívét. Ő azért munkálkodik, hogy helyreállítsa az örök békét világunkban és az univerzumban. Ám ahhoz, hogy ezt megtehesse, egyszer s mindenkorra ki kell iktatnia a gonoszt, hatalommal, de bölcsen.

#### Kommentár

**A szent háború bibliai szemlélete**

A Mózes második könyvéről írt kommentárjában Douglas K. Stuart nagyszerű betekintést ad abba, hogy mit jelent a szent háború bibliai értelemben. Az effajta háború (amit gyakran a héber חָרַם [cháram] igével, illetve a חֵרֶם [chérem] főnévvel fejeznek ki), magába foglalja az emberélet nagyarányú kioltását, illetve időnként ingatlanok és állatok elpusztítását is. Mivel annyira helytálló, Stuart listáját az alábbiakban teljes egészében, apró módosításokkal közöljük (lásd Douglas K. Stuart: Exodus: The New American Commentary. Nashville, 2006, Broadman&Holman, 2. köt. 395-397. o.).

1.  Az ókori Izrael vidékein nem működhetett hivatásos hadsereg. A csatákat amatőrök és önkéntesek vívták, ami éles ellentétben állt az ókor professzionálisan kiképzett és megszervezett haderőivel, és azokkal is, amelyeket ma ismerünk.

2.  A katonákat nem fizették. Mivel a nép Isten szövetségese volt, az Ő parancsainak engedelmeskedtek, nem egyéni haszonszerzés céljából harcoltak. Ez sok esetben azt jelentette, hogy tilos volt zsákmányt szerezni vagy fosztogatni.

3.  Ezen a meghatározott történelmi ponton szent háborút kizárólag az ígéret földjének meghódításáért vagy védelméért lehetett vívni. A honfoglalást követően szigorúan tilos volt bármilyen háború vagy agresszió. Izraelnek az ígéret földjéért folytatott harca csak egy konkrét földrajzi és történelmi helyzetben volt megengedett. Miután meghódították a területet és kialakultak a határok, az izraelitáknak nem volt szabad a határok kiterjesztéséért háborúzni. Isten egyáltalán nem arra hívta el a népét, hogy terjeszkedő katonai hatalommá váljon.

4.  A szent háború kezdeményezése – amit Isten cselekedetének tartottak – kizárólag a Mindenható kezében volt, kivitelezését választott prófétáira – például Mózesre vagy Józsuéra – bízta. Ez aláhúzza azt a tényt, hogy a háború nem lehetett emberi kezdeményezés, csakis szent kötelesség.

5.  Mivel a szent háborúban Isten volt jelen, az lelki felkészülést igényelt: böjtöt, a nemi élettől való tartózkodást és az önmegtagadás egyéb formáit. A körülmetélkedés (Józs 5:1-9) és a páska megünneplése (Józs 5:10-12) a szövetség megújításának összefüggésében szintén ennek az előkészületnek a részét képezte.

6.  Az az izraelita, aki megszegett akár csak egyet is a szent háborúra vonatkozó szabályok közül, ellenséggé vált. Mivel a szabályszegést halállal büntették, a dacos személy chérem lett, vagyis bárki megölhette.

7.  Végül, Isten közvetlen beavatkozásának köszönhetően a nép határozott és gyors győzelmeket aratott. Ezek közé tartozik példaként a honfoglaláskor vívott több csata (Józs 6:16-21; 10:1-15), és azok az esetek is, amikor Izraelnek vagy Júdának saját területét kellett megvédenie – Isten segítségével – a hatalmas, megszálló erőktől (2Sám 5:22-25). Viszont vannak negatív példák is, amikor Isten nem ment velük a csatába (1Sám 31:1-7). Ilyen volt az az eset, amikor Izrael az amálekiták ellen vonult harcba Isten engedélye nélkül, majd Horma mellett vereséget szenvedtek (4Móz 14:39-45), vagy amikor Ai jelentéktelen serege verte meg őket (Józs 7:2-4).

A teokrácia megszűnésével ezeket a szabályokat már nem lehetett alkalmazni, már nem használták a szent háború fogalmát. Sajnos még ma is előfordul, hogy vallási érveket és szólamokat hoznak fel háborúk igazolására. A Szentírás fényében azonban az ilyen felhasználás a bibliai szöveg elferdítését jelenti, és ez még kritikusabbá és éleslátóbbá kell, hogy tegyen bennünket a háborúk igazolására használt retorikával szemben.

A fentiek az isteni háború egyedülálló jellegét mutatják be a Bibliában. Izrael háborúi az emberi állapothoz való isteni alkalmazkodást tükrözik. Azonban egy olyan kultúrában, amelyben a háború, a brutalitás és az erőszak volt a norma, ezeken a szabályokon keresztül a szent háború három alapvető szempontját emeljük ki: a) a háború meghatározott helyzetekre korlátozódott; b) a háború igazságos voltát Isten határozta meg, aki egyedüliként ismeri az emberi szívet és a jövőt; valamint c) a háború végső soron eltérés Isten békét munkáló tervétől.

**A jó hír Isten haragjáról**

Az Isten által jóváhagyott háború a bibliai időkben haragjának világos megnyilvánulása volt, nemcsak a kánaániták és egyéb népek irányában, hanem saját népe iránt is. A fenti megfigyelések magyarázhatják az isteni háború természetét, de nem magyarázzák meg, hogyan lehet összehangolni Isten személyiségének ezeket a látszólag ellentmondásos dimenzióit: a szeretetet és a haragot. Isten haragja ma sem népszerű téma. A híres protestáns teológus, C. H. Dodd, „archaikus kifejezésnek” tartotta (lásd Dodd: The Epistle of Paul to the Romans: The Moffatt New Testament Commentary. New York, 1932, Harper&Brothers Publishers, 20. o.). Noha ez kevéssé népszerű téma manapság, Isten haragját mégsem lehet csak úgy semmibe venni, hiszen az Ószövetség 580-szor, az Újszövetség 100-szor említi. Isten haragja jellemének négy változhatatlan vonásában gyökerezik.

Először: Isten szent. Izraelt szentnek nevezi, mert az Úr szent (3Móz 11:44). Ézsaiás próféta könyve 27-szer utal úgy Istenre, mint „Izrael Szentjére” (pl. Ézs 1:4; 60:14). Az angyalok így kiáltanak Isten jelenlétében: „Szent, szent, szent a Seregek Ura” (Jel 4:8; Ézs 6:3). Szentsége különíti el Őt a bűnös emberektől, akik dicsőségét egy szempillantásig sem tudják elviselni anélkül, hogy ájultan a földre ne esnének (Dán 10:8-9; Jel 1:17). Isten, akinek szentsége nem fér össze a gonosszal, gyűlöli a bűnt, tehát ez természetének elválaszthatatlan vonása. Amikor Habakuk Istennel beszélt, így kiáltott fel: „Tisztább a szemed, hogysem nézhetnéd a gonoszt, és a nyomorgatást nem szemlélheted” (Hab 1:13).

Másodszor: Isten igaz és igazságos. Dávid kijelenti: „Mert az ÚR igaz. Szereti az igazságot, az igazak meglátják az arcát” (Zsolt 11:7). Még itt, az emberi szférában is reménykedünk az igazságszolgáltatásban. Érdekes megfigyelni, hogy az emberek jogosan követelik az igazságosságot, amikor igazságtalansággal találkoznak emberi szinten, viszont küzdenek az igazságos Isten gondolatával, aki igaz Bíró, és igazságot szolgáltat, ha elítéli a gonoszságot és azokat, akik ragaszkodnak ahhoz. A mártírok lelkei az oltár alól így kiáltanak fel: „Uram, te szent és igaz, meddig nem ítélsz még, és nem állsz bosszút vérünkért a föld lakóin” (Jel 6:10)? Igazságszolgáltatást várnak, mert Isten igaz.

Harmadszor: Isten szabad akarattal rendelkező lényeket teremtett. Nem programozta be teremtményeit arra, hogy szeressék Őt és engedelmeskedjenek neki. Pontosan ezért hozhatnak rossz döntéseket is, amelyek ellenkeznek szent akaratával és rossz következményekhez vezetnek. Ez a meghatározás egyértelmű a szövetség keretében, ami két fél megegyezését feltételezi. A szövetségnek erre a szempontjára utal Józsué: „Én azonban és az én házam népe az ÚRnak szolgálunk” (Józs 24:15).

Végül: Isten a szeretet. Vannak, akik számára zavaró, hogyan tükrözheti Isten szeretetét a haragja. Isten a szeretet (1Jn 4:8). Könyörületes, együttérző hangon fejezi ki Izrael iránti szeretetét: „örök szeretettel szeretlek, azért vonzottalak kegyelmemmel” (Jer 31:3). A szeretet ellentéte a közöny, nem pedig a harag. Ebből következik, hogy a közönyös Isten félelmet kelt, nem pedig odaadást és magasztalást. De Ő egyáltalán nem közönyös. Az emberi világban a szülők gyűlölnek mindent, ami a gyermekeiknek szenvedést okoz, és ennek megfelelően is reagálnak mindarra. Miért várnánk ennél kevesebbet Istentől?

Természetesen a tökéletes Isten nem úgy éli meg a haragot, mint mi. Rejtélyes, de neki a haragja is tökéletes és szent. Ez a titok jelenik meg Jézus kereszthalálakor, ahol hatalmasan kapcsolódott össze szeretet és harag, kegyelem és ítélet, élet és halál. Az isteni harag valóságosan és konkrétan nyilvánul meg. Ám akik bizalmukat Krisztusba vetik, alázatosan odatesznek a keresztje lábához minden önhittséget és büszkeséget, nincs mitől félniük, mert „a teljes szeretet kiűzi a félelmet” (1Jn 4:18). Sőt mi több, Jézus helyettünk viselte el Isten haragját.



#### GYAKORLATI ALKALMAZÁS

**Szent háború ma?**

Gondoljunk csak arra, hogy az ókor óta hogyan használják a vallási vitákat háborúk igazolására és előmozdítására! Keresztény kontextusban a keresztes hadjáratok kézenfekvő példák. A római egyház által jóváhagyott katonai hadjáratban a keresztesek úgy vélték, hogy küldetésük a Szentföld felszabadítása az iszlám hódítóktól. Bár a legtöbben egyetértünk abban, hogy minden nemzetnek joga van megvédeni magát az őt támadókkal szemben, miért nem szabad ma a szent háború vallási retorikáját használni? (A válasz megfogalmazásakor ne feledkezzünk meg a szent háború bibliai fogalmáról!)

**A szeretet általi győzelem**

A jó és a rossz közötti küzdelemben a győzelmet váratlan és egyáltalán nem hagyományos módon szerezte meg Jézus.

