---
title:  Történet
date: 31/10/2025
---

#### Isten visszakapja, ami az övé, 1. rész

Frank Mukube pénze teljesen elapadt, amikor másik városba költözött Namíbiában, és az otthonát hitelből rendezte be: vett ágyat, kanapét, tűzhelyt, rádiót, televíziót, egy szőnyeget és konyhai edényeket.

Nem ez volt a terve. Frank új állást kapott, könyvelést tanított és a havi kiadásokat alaposan megtervezte. Először minden nehézség nélkül tudott tizedet adni és adakozni, és törlesztette a havi részleteket. Aztán váratlan kiadásai adódtak. Úgy tűnt, hogy nincs mindenre pénze, ezért utána nem fizetett tizedet és nem adakozott. Frank borzasztóan érezte magát. Imádkozott: „Mit tegyek? Két évbe telik megadni az adósságomat.” Ám Mal 3:8-9 ezt mondja: „Vajon becsaphatja-e az ember az Istent? Ti mégis meg akartok engem csalni. Azt kérditek: Mivel csalunk meg téged? A tizeddel és az áldoznivalóval. Átokkal vagytok elátkozva, mert megcsaltok engem…”

Eltelt két év. Frank azt hitte, csak addig nehezednek súlyos terhek a vállára, míg ki nem fizeti az adósságát. De öröm helyett még nyomorultabbul érezte magát. Elhatározta, hogy visszavisz a boltba mindent, amit hitelre vásárolt. Az első, aki tudomást szerzett a tervéről, a főnöke volt az állami intézménynél, ahol tanított. Engedélyt kért, hogy egy pár órára elhagyhassa az iskola területét. „Vissza kell vinnem a holmikat az üzletbe” – mondta.

„Hát nem fizettél ki mindent?” – érdeklődött a főnöke.

„Mindent kifizettem, de vissza akarom adni őket” – felelte Frank.

„Miért?”

„Isten és közém állnak, mert nem adtam vissza Istennek, ami az Övé.”

Gúnyos nevetés töltötte be a szobát. „Ezt nem teheted – hüledezett a főnöke. – Megőrültél?” De kimenőt adott Franknek.

Frank visszament bérelt otthonába, és közölte szándékát a fiútestvérével is, aki közben beköltözött hozzá. A testvére is megkérdőjelezte Frank épelméjűségét.

„Nem jó átkozott holmik között nyugovóra térni – felelte Frank. – Ezeket a dolgokat Isten pénzén vásároltam.”

Frank elment az üzletbe, és beszélt az üzletvezetővel, aki megnézte számítógépen a tényállást, és közölte, hogy minden ki volt fizetve.

„Elment az esze?” – kérdezte.

Frank biztosította, hogy nagyon jól tudja, mit csinál.

„De nem tudjuk ezeket öntől visszavásárolni” – folytatta az üzletvezető. Frank ezt sem bánta. Az üzletvezető kinyomtatott egy iratot. „Írja itt alá! – mondta. – Ez az irat igazolja, hogy ön mindent kifizetett, de kártérítés nélkül visszaadja.”

Folytatjuk.



