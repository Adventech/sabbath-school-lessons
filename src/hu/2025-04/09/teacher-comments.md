---
title: Tanítói melléklet
date: 28/11/2025
---

### Az ígéret örökösei, a remény rabjai

#### Áttekintés

**Kulcsszöveg: Zakariás 9:12**

**Alapigék:  1Móz 3:17-24; 3Móz 25:1-5, 8-13; 5Móz 6:3; Józs 13:1-7;  Ez 37:14, 25; Zsid 12:28**

A Szentírás az elejétől a végéig hangsúlyozza Isten, népe és a föld kapcsolatát. A föld témája lényeges szerepet játszik a Bibliában a kezdeti dolgok (protológia) és az végső dolgok (eszkatológia) tanulmányozásában. Ezen a héten a föld teológiai dimenzióját a meghódítás szemszögéből vizsgáltuk. Miután leírja a föld kezdeti birtokba vételét, Józsué könyvének központi részében az író a terület elosztásával foglalkozik a 12 törzs között. Habár némely olvasó fárasztónak találhatja a földrajzi részleteket, ezeknek kulcsfontosságú szerepük van a könyv üzenetében, vagyis annak igazolásában, hogy Isten betartotta Izrael ősatyáinak tett ígéretét.

Ebben a szövegösszefüggésben a föld fizikai és szó szerinti entitás, a hely, ahol Izrael új fejezetet nyithat. Azonban amint a megváltás története kibontakozik, a föld tipológiai jellege egyre nyilvánvalóbb. Évszázadok múltán Izrael népe száműzetésbe kényszerül, aztán a remény a babilóniai fogság alatt éled újjá. Júda visszatér földjére, de nem talál állandó nyugalomra. Ez a nyugalom csupán a Messiás munkája nyomán nyerhető el. Jézusban a jelenvaló lelki nyugalom nem érvényteleníti a jövőbeli szó szerinti hazatérést, amikor Isten népe újra a föld birtokosa lesz. Jézusban a lelki nyugalom valósága ma nem tagadja a jövőbeli szó szerinti visszatérést a földre. Közben valódi otthonunkból száműzve, menekültként élünk, valódi hazánk felé vándorolva, amelyet nem földrajzi koordináták határoznak meg, hanem Istennek a népe közötti jelenléte.

#### Kommentár

**A föld teológiája: A teremtés és az új teremtés között**

A következő táblázat összefoglalja a föld bibliai teológiáját Mózes első könyvétől A jelenések könyvéig:

Isten eredeti terve szerint az emberiségnek az uralma alá kellett volna hajtania a földet (1Móz 1:28), és az örök örömök helyén, az Édenben (1Móz 2:8) kellett volna laknia, ahol Ádám és Éva közvetlenül élvezhette volna Isten társaságát (1Móz 3:8). Ebben a helyhez kötött állapotban örök életnek örvendhettek volna, a Teremtőhöz való hűségüktől függően. Azonban a bűn megzavarta az eredeti tervet, és az emberiség történelmében elsőként történt az, hogy el kellett hagyniuk a lakhelyüket. Az ítélet következtében Ádám és Éva száműzött lett, ki kellett menniük a kertből (1Móz 3:23-24). Teológiai értelemben az engedetlenség következménye az Isten tervében szereplő hely elhagyása volt. Ilyen értelemben az első család vált az első lelki menekültté, akik vándorként éltek és hazatérésre vágytak.

A visszatérés lehetősége először Ábrahám elhívásában sejlett fel, amikor Isten megparancsolta: „Menj el földedről… arra a földre, amelyet én mutatok neked” (1Móz 12:1).  A megváltás tervében Ábrahám elhívásának jelentőségét csupán akkor ismerjük fel, ha meglátjuk benne az átmenetet az ítéletből az ígéretbe. Noha Ábrahám családja még évszázadokig nomád maradt, az ő engedelmessége indította el a vándorlást az ígéret földje felé. Útközben Ábrahámnak voltak számkivetett időszakai, amikor ideiglenesen elhagyta hazáját, majd később visszatért (1Móz 12:10-20; 20:1-17). Leszármazottai hasonlóképpen átmentek hazájuk elhagyásának, majd az oda visszatérésnek epizódjain, mint amikor Egyiptomba mentek, majd később rabszolgák lettek ott, amíg Isten közbe nem lépett az érdekükben (2Móz 6:5). Jacques Doukhan helyesen foglalja össze e vándorlások teológiai jelentőségét: „Mózes első könyvében a remény lüktetése vibrál a soha igazán meg nem érkező, elégedetlen, állandóan honvágytól gyötört őscsalád vándorlásaival. Bár megízlelték az isteni áldásokat, Isten hű ígéreteinek teljesedése jeleit, de Ádám, Nóé és a pátriárkák még tovább vártak a gonosz és a halál feletti végső isteni diadalra, mert egyedül ennek révén térhetnek vissza ők, mint ahogy mi és az egész teremtés is az Éden kertjébe” (Jacque Doukhan: Genesis, The SDA International Bible Commentary. Nampa, ID, Pacific Press; Silver Spring, MD, 2016, Review and Herald, 37. o.).

Ábrahám gyermekeinek 400 éves zarándoklata a 40 éves pusztai vándorlással ért véget. Mózes ötödik könyvében Mózes búcsúbeszéde felkészítette Izraelt a váltásra az ígéretről a helyreállításra, a nomád életmódról a letelepedésre. Teológiai értelemben Józsué visszavezette a népet Isten földjére. Ez a visszatérés nem jelenti azt, hogy Kánaán volt az egykori Édenkert helye. Nem a földrajzi helymeghatározás jelöli Isten földjét, hanem az Ő jelenléte (2Móz 25:8; 33:14).

Józsué könyve tehát fontos váltást is jelöl a megváltás történetében, a pontot, amikor Isten népe a meghódításra váró föld és a várt nyugalom küszöbén áll. Sajnos egy nemzedék elteltével Izrael újra engedetlen lett, és nem volt erejük a föld megtartására (Józs 2:10-13). Józsué idejétől A királyok második könyvének idejéig Izrael többnyire küszködött, hogy a földet ellenőrzése alatt tartsa. Az időszak vége felé Isten prófétákat küldött, hogy figyelmeztesse a népet: a szövetség megtörése ítéletet von maga után, de nem engedelmeskedtek (Jer 7:23-27). Az ítélet alatt Izrael és Júda arra kényszerült, hogy elhagyja a helyet, amelyet Isten jelölt ki számukra (2Kir 17:7-40; 25:1-26). A fogság alatt újra vándorló életmódra váltottak, helyet változtattak, Ábrahámmal ellentétes irányba mozdultak el (Zsoltárok 137).

A számkivetésnek azonban mindössze 70 esztendeig kellett tartania (Jer 25:11-12). A prófétai írásokban a visszatérés ígérete szorosan összekapcsolódott a biztos és fenyegető ítélet üzenetével. A visszatérés egyenértékű az édeni felhangokkal rendelkező (Ézs 51:3; Ez 36:35) új teremtéssel (Ézs 65:17). Ezsdrás és Nehémiás, a két, Mózesre emlékeztető bibliai alak visszavezette Isten népét Kánaánba azzal az ígérettel, hogy Isten megáldja Jeruzsálem újraépítésére tett erőfeszítéseiket. A már perzsa tartománnyá vált Babilonból Isten népe visszaköltözött a hazájába (Ezsdrás 1; Nehémiás 2). Dacolva az erős ellenállással a népnek sikerült Jeruzsálemet újjáépítenie (Nehémiás 11–12). Azonban e folyamat alatt Ezsdrásnak és Nehémiásnak állandóan küzdenie kellett a nép hitehagyása ellen (Ezsdrás 10; Nehémiás 13). A korai ébredés és lelki reformáció dacára a föld birtoklása újra bizonytalanná vált, és az intertestamentális korban a hazatérő zsidók nehéz időket éltek meg az idegen elnyomás alatt. A Messiás megérkezésével ismét felragyogott a fény. Az Újszövetség első verse azt hirdeti, hogy Jézus új kezdetet jelent az emberiségnek (Mt 1:1). Jézusnak ott kellett győznie, ahol Ádám elbukott. Krisztus elutasította az ördög ajánlatát, aki a világ királyságaival kecsegtette, ám ez nem azt jelenti, hogy nem fogja meghódítani ezeket a királyságokat, csupán azt, hogy Isten módszerével fogja ezt tenni (Mt 4:8-10). Új Ádámként minden nemzet királya lesz, királysága soha nem ér véget (1Kor 15:22-26). A föld egyetemessé válása nyilvánvaló az Isten országa fogalmában, amit Jézus alapít. Ez nem az ószövetségi földfogalom elspiritualizálása vagy újraértelmezése. Tulajdonképpen összhangban van az ábrahámi szövetség egyetemességével, amely az eredeti szövegkörnyezetből világosan kitetszik (1Móz 12:3; 17:6, 16). Az Újszövetség kimondja, hogy mikor és hogyan teljesednek az ígéretek.

Isten országának Jézus általi beiktatása olyan feszültséget vezet be, amely az Ószövetségben nem volt mindig érezhető. Krisztus végső helyreállítást hozott, de népe még mindig vándorol.  Bizonyos értelemben a nép már része királyságának, mert Isten „vele együtt feltámasztott, és vele együtt ültetett a mennyekbe Krisztus Jézusban” (Ef 2:6). Ugyanakkor tanítványai még mindig vándorok a számukra idegen világban (Jn 17:11-19), és várják az ígéret beteljesedését annak fizikai valóságában.

Isten népének vándorlása nyugalmuk helye felé az Új Jeruzsálemben ér véget, amelyet nemcsak Mózes második könyvében szereplő ígéret földjére való visszatérésként azonosíthatunk, hanem hazatalálásként is az Édenbe. Az élet folyója átszeli a várost, öntözi az élet fáját, amelynek gyümölcsei minden nép számára elérhetőek. Akárcsak az Édenben, ott sem lesz bűn és halál, és Isten újra együtt lakik népével (Jel 22:1-5). A kör bezárul, a megváltás története visszakanyarodik oda, ahonnan elindult. Mindennek a középpontjában a kereszt áll, ahol a Messiás megváltotta a „retúrjegyet”, vére árán. Az új Ádám hozza most haza bujdosó gyermekeit. Milyen nagyszerű nap lesz az!

#### GYAKORLATI ALKALMAZÁS

**Föld és remény**

Bibliai kontextusban a föld és a remény szorosan összefonódik egymással. Erre az összefonódásra világít rá Zak 9:12, amelyben Isten „a reménységnek foglyai”-t (KAR) visszatérésre szólítja fel. Ezek az emberek a számkivetettség hosszú évei alatt erre a felszólításra vártak, és most végre elérkezett az idő, hogy visszatérjenek Jeruzsálembe.

1.  Neked személyesen mit sugall a „reménység foglya” költői kép?

2.  Milyen párhuzamokat találsz a babiloni fogságban lévők és a saját lelki tapasztalatod között, Jézus közeli, második eljövetelére várva?

**Remény, szeretet és hit**

„Nincs szeretet remény nélkül, és remény sincs szeretet nélkül, ahogyan szeretet és remény sincs hit nélkül” (Augustine of Hippo: Enchiridion: On Faith, Hope, and Love. Washington DC, 1996, Gateway, 9. o.).

