---
title:  Történet
date: 28/11/2025
---

#### Bízz Isten időzítésében

Kim Sun négy éven keresztül egyfolytában a Bibliáról vitatkozott a szüleivel, amikor hazautazott Dél-Koreába szünetre a Fülöp-szigeteki Adventista Egyetemről, ahol teológiát tanult. Miután a tanulmányait elvégezte és Dél-Koreában mesterképzésen teológiát tanult, rendületlenül hirdette az adventista hitalapelveket. A viták olyan hevessé váltak, hogy a szülei gyülekezete, ahol ők diakónusok voltak, imával töltött virrasztást szervezett. Körülbelül százan imádkoztak azért, hogy a szülei ne inogjanak meg és ne hagyják el az egyházukat. Végül Sun édesanyja arra kérte a fiát, hogy ne beszéljenek többé bibliai témákról.

Sun elcsüggedt, ám egy prédikációban azt hallotta, hogy Istennek mindenki számára egyéni terve van. Rádöbbent, hogy talán a szüleivel kapcsolatos terve nem egyezik Istenével. Elhatározta, hogy imádkozik, bízva Isten időzítésében. Két teljes évig nem beszélt a Bibliáról a szüleivel.

Közben Sun befejezte a mesterképzést, és állást kapott az egyháznál. Lelkész szeretett volna lenni, de nem vették fel.

Telt az idő, és az édesanyja azon tűnődött, hogy vajon nem gátolja-e a fiát az álmai elérésében az, hogy ők más vallásúak. Véletlenül meghallotta, amikor valaki megkérdezte Suntól, hogy a szülei adventisták-e, és Sun azt válaszolta, hogy a szülei más felekezethez tartoznak. Az anyukája Sunnak szegezte a kérdést: „Segítene neked, ha csatlakoznánk az egyházadhoz?”

Sun rájött, hogy a szülei aggódnak a jövője miatt. De nem akarta, hogy csupán az ő kedvéért legyenek adventisták. „Nem segítene – mondta. – Magatoknak kell a Bibliát tanulmányozni, és aztán dönteni.”

Sun bemutatta a szüleit egy helyi lelkésznek, akivel elkezdték tanulmányozni a Bibliát. Öt év alatt Sun egyetlen bibliai érve sem győzte meg őket, de ahogy tanulmányozták a Bibliát, olyan igazságokban látták meg Jézus szeretetét, amelyeket azelőtt nem vettek észre. Két hónapon belül csatlakoztak az Adventista Egyházhoz.

Sun nagyon boldog volt. Ő volt az első adventista a családban, és most a szülei is követték a példáját. Eszébe jutott, milyen örömöt érzett, amikor néhány évvel korábban a Fülöp-szigeteken megváltozott egy ember élete, miután bemutatta neki Jézust. Arra is emlékezett, milyen vágyat érzett arra, hogy teljes munkaidőben misszionárius legyen.

Sun úgy határozott, hogy visszatér a Fülöp-szigetekre, hogy misszionáriusként dolgozzon a 1000 Misszionárius Mozgalomnál, amely a Dél-ázsiai Divízió egyik szervezete.

Kim Sun ma az 1000 Misszionárius Mozgalom nevű szervezet helyettes vezetője. A szervezet székházát a Fülöp-szigeteki Silangban egy 1996-os 13. szombati adományból építették. A jövő héten többet is olvashatunk erről.

