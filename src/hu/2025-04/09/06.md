---
title:  A Helyreállított Föld
date:  27/11/2025
---

`Olvassuk el Jer 24:6, 31:16, Ez 11:17, 28:25 és 37:14, 25 verseit! Mit ígért Isten Izraelnek az ígéret földjére való visszatérésével kapcsolatban, és hogyan teljesült mindez?`

A babiloni fogság alatt az izraeliták nemcsak a gyökértelenség szomorú valóságát tapasztalták meg, hanem azt az ígéretet is, hogy az Istennel való kapcsolatuk, bár a föld ígérete által vált konkréttá, nem függ annak birtoklásától, és nem korlátozódik csupán arra. Amikor az izraeliták megvallották bűneiket, megtértek és ismét teljes szívvel keresték Istent, Ő újra betöltötte ígéretét, majd visszahozta őket a földjükre, ami a helyreállítás jele volt. Ugyanakkor Isten akkor is az Uruk volt, amikor éppen nem éltek az ígéret földjén.

Ahogy mindig feltételes volt az ígéret, miszerint Izrael birtokolja a földet (5Móz 28:63-64; Józs 23:13, 15; 1Kir 9:7; 2Kir 17:23; Jer 12:10-12), az is az volt, hogy a fogság után visszaviszi őket, és gyarapodni fognak. Ezzel együtt az Ótestamentum prófétái arra is felhívják a figyelmet, hogy a helyreállítás jövőbeli dolog, amit a dávidi Király hoz majd el (Ézs 9:6-7; Zak 9:9, 16). Ez az ígéret Jézus életében, halálában és feltámadásában vált valóra, akiben az ókori izraelitáknak adott minden ígéret teljesedett.

Az Újtestamentum közvetlenül nem említi meg az ígéret földjét, de azt mondja, hogy Isten ígéretei valóra váltak Jézus Krisztusban, illetve általa (Róm 15:8; 2Kor 1:20). Tehát Jézus világosságában a föld új értelmet nyert, a szimbólumává vált Isten lelki áldásainak, mindannak, amit Isten itt és most (Ef 2:6), valamint a jövőben tervez adni hűséges népének.

A nyugalom, bőség és jólét isteni ígéretének végső beteljesedése a bűntől és annak következményeitől megszabadított új földön lesz a mienk. Ebben az értelemben nekünk, keresztényeknek a reményünk Krisztus azon ígéretén nyugszik, hogy visszatér a földre és a mennyei ezer év után megalapítja örökkévaló országát az újjáteremtett földön. Ez lesz a bolygónkról valaha elhangzott minden ígéret végső beteljesedése.

`Olvassuk el Jn 14:1-3, Tit 2:13 és Jel 21:1-3 verseit! Milyen végső reményt találunk itt ezekben a versekben, és miért garantálja Jézus halála ennek a reménynek a beteljesedését?`

---

#### Ellen G. White idézetek

Ha Józsuéhoz hasonló magatartását tanúsítanának, akik még tevékenyek, akik tapasztalatokat szereztek, és tudják, hogyan gondoskodott Isten a mű előrehaladásáról, és ha az áldások és a múltbeli irgalmas cselekedetek felsorolásával erősítenék Isten népének hitét, akkor ők maguk is áldásban részesülnének, és áldásul szolgálnának azok számára, akik még nem szereztek hasonló tapasztalatokat. Ha felemlegetnék a mű vezetőinek áldozatkész szolgálatát, és ha emlékeztetnék az embereket a menny hatalmának megnyilatkozásaira, amelyek révén a mű kezdetén megóvta őket az elhajlástól, csalástól és tékozlástól, akkor átformáló példával szolgálhatnának a mai munkásokra nézve.

Ha szem elől tévesztjük, a múltban mit tett az Úr gyermekeiért, akkor szem elől tévesztjük azt is, amit jelenleg tesz értünk. Akik most csatlakoznak a műhöz, nem sokat tudnak azok önmegtagadásáról és személyes áldozatáról, akikre az Úr a munka terhét helyezte a kezdetekkor. Ezeket újból és újból fel kell elevenítenünk. […]

Ádáz küzdelem van kibontakozóban az élet fejedelme és a sötétség fejedelme között, és ez a csata állandó éberséget követel az odaadó munkások részéről… Ha az emberek, férfiak és nők nem hajlandók elfogadni az Úr útjait, ha bármi okból ellenkeznek a mennyből küldött világossággal, akkor a törvénytelenség munkásai közé soroltatnak… Amikor meglátják a hibát, amit elkövettek, és rájönnek, hogy helytelen volt a lelkületük, mivel meg akarták ölni, amit az Úr életben akart hagyni, ilyenkor adjatok lehetőséget, hogy nyíltan és őszintén beismerjék a bűnüket… Ha megalázzák szívüket az Úr előtt, és mint Dávid, megvallják vétküket, akkor Isten Igéje szerint megbocsátásban részesülnek. […]

A mai időben Sátán felbátorodik a munkájában. Akik a múltban vétkeztek, de nem alázták meg magukat, nem vallották meg és nem hagyták el a bűneiket, továbbra is ugyanebben a lelkületben maradnak. Ők az igazságot tévelygésnek, a tévelygést pedig igazságnak nevezik. Ezek a munkások végül a nagy küzdelemben Sátán oldalára állnak. […]

Amint Isten hűséges az ígéretek tekintetében, úgy fog hűséget tanúsítani a figyelmeztetései teljesedésében is. Testvérek és testvérnők, lehet, hogy én már a sírban fogok pihenni, amikor Istennek ezek a figyelmeztetései elérik a kívánt hatásukat a ti elméteken és szíveteken, de Pál szavaival mondom nektek: „Ismervén tehát az Úrnak félelmét”, igyekezzünk minden embert megtérésre vezetni. – Christ Triumphant, 140. o.