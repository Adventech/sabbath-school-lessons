---
title:  Túl A Jordánon
date:  16/10/2025
---

„A tengert szárazzá változtatta, a folyón gyalog mentek át; ott örvendeztünk neki” (Zsolt 66:6, ÚRK).

Mind a Vörös-tengeren, mind a Jordánon való átkelés új korszak mérföldköve a biblia történelemben, és mindkettő szimbolikus jelentőséggel bír (2Kir 2:6-15; Zsolt 66:6; 114:1-7). Már az Ótestamentumban is vannak szövegek, amelyek összekötik a kettőt, felismerve a jelentőségüket, amely túlmutat az eredeti történeteken. Zsolt 66:6 versében a zsoltáros azáltal ünnepli Isten megmentő cselekedetét a saját életében (Zsolt 66:16-19), hogy a Vörös-tengeren és a Jordánon való átkelés történelmi tapasztalatát idézi fel.

A 114. zsoltár szintén összekapcsolja a két történetet, nem mintha a zsoltáros nem lenne tisztában a két esemény időbeli eltérésével, hanem éppen mert látja a két esemény közös teológiai jelentőségét. Mindkét eseményt úgy látják, mint ami változást eredményezett Izrael státuszában, az egyik a szolgaságból a szabadságba, a másik az otthontalan nomádságból a nemzetté váláshoz vezetett. Ezekben a zsoltárokban a két átkelés példája illusztrálja a zsoltárosok helyzetének változását, amely az elnyomásból, a szegénységből, a kilátástalanságból és a megalázottságból a biztonságba, a jólétbe, a megváltásba és a méltóságba vezetett. Illés elragadtatása szintén a Jordánnál történt, ugyanennek a csodának a hasonlóságában jelenik meg, mint amit Józsué könyve feljegyez. Illés számára az átkelés élete legnagyobb változását hozta el: felvitetett a mennybe. Ugyanez Elizeus számára is fontos mérföldkő: a próféta segédjéből (1Kir 19:21) a nemzet prófétájává lett (2Kir 2:22).

`Olvassuk el Mt 3:16-17 és Mk 1:9 verseit! Miként utalnak az Újtestamentum írói a Jordánon történt átkelés szimbolikus és lelki jelentőségére?`

Jézusnak, Izrael Képviselőjének korai szolgálata Izrael történelmi mintázatát követi, átment a „Vörös-tengeren és a Jondánon való átkelés” tapasztalatán. Az ellene szóló halálos rendelet után Egyiptomból tér vissza (Mt 2:14-16), negyven napot tölt a pusztában (Mt 4:2), hasonlóan Izrael negyven évéhez, majd mintegy státuszváltásként a magánéletből átlép a nyilvános szolgálatba, amikor megkeresztelkedik a Jordánban (Mt 3:16-17; Mk 1:9).

Később A zsidókhoz írt levél 3–4. fejezete elismeri a Jordánon való átkelés szimbolikus jelentőségét, és a Kánaánba való belépést úgy mutatja be, mint a „kegyelemben való megnyugvás” előképét, amelybe a keresztények hit által lépnek be.

---

#### Ellen G. White idézetek

A Jordán ebben az évszakban – tavasszal – a hegyek hóolvadása következtében annyira megáradt, hogy a folyó kilépve medréből lehetetlenné tette a szokásos gázlókon való átkelést. Isten azt akarta, hogy Izrael átkelése a Jordánon csoda legyen. […]

A meghatározott időben indultak el, a papok vállán vitt frigyláda vezette az élcsapatot. A népnek a rendelkezés szerint vissza kellett maradnia úgy, hogy közte és a láda között majdnem egy kilométer távolság legyen. Mindenki feszült érdeklődéssel nézte, mint mennek le a papok a Jordán partjához. Látták, hogy a szent frigyládával egyre közelednek a haragos, háborgó folyamhoz, végül a hordozók beléptek a vízbe. Akkor a felső vízáradat megállt, míg az alsó rész tovább folyt és a folyamágy üresen maradt. […]

Mikor az egész nép átkelt, a frigyládát is átvitték a nyugati partra. Még alig érte a biztos partot, és éppen csak érintette a papok talpa a szárazföldet, a bezárt víz szabadon engedve lezúdult visszatarthatatlan áradatként a folyó természetes medrébe.

Az elkövetkezendő nemzedék e csodát illetően nem maradt bizonyíték nélkül. Amikor a papok a ládát tartva a Jordán közepében álltak, az előzetesen kiválasztott tizenkét férfi – nemzetségenként egy-egy – mindegyike felvett a folyó medréből egy követ, ahol a papok álltak, és átvitték a nyugati partra. Ezekből a kövekből első táborozásuk helyén emlékoszlopot állítottak. […]

E csoda hatása nagy jelentőségű volt úgy a héberekre, mint ellenségeikre. Ez Isten folyamatos jelenlétének és védelmének biztosítéka volt Izrael számára, és bizonyíték, hogy Józsué által éppúgy fog cselekedni érettük, mint Mózes által. […]

Az isteni hatalom eme cselekedete Izrael érdekében azt a célt szolgálta, hogy az őket környező nemzetek félelmét növelje, és így előkészítse a könnyebb és teljesebb győzelem útját… Mindez a kánaánitáknak és az izraelitáknak, de magának Józsuénak is félreérthetetlen jelét adta annak, hogy az élő Isten, a menny és föld Királya népe között van, és népét sem el nem hagyja, sem attól el nem marad (Józs 1:5). – Pát­riárkák és próféták, 483–485. o.