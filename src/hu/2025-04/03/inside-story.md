---
title:  Történet
date: 17/10/2025
---

#### „Mit akarnak?”

Laurie Denski-Snyman

Egy misszionárius helybéli társával együtt keresztény könyveket árult Dél-Ázsia egyik nagyvárosában, nem keresztény környéken. A helybeliek ruházata messziről árulkodott buzgó vallásosságukról. A nők fejkendőt viseltek, a férfiak pedig hosszú szakállat. Egyesek homlokán sötét folt tanúsította, hogy viselője sok időt töltött imában, arccal a földre borulva.

Az egyik háznál egy férfi haragos tekintettel fogadta őket. „Mit akarnak?” – kérdezte mogorván, és a kaput sem nyitotta ki.

„Egy projekten dolgozunk a környéken, és könyveket árulunk” – mondta David, a misszionárius. – Szakítana pár percet ránk, hogy megnézze a könyveinket?”

„Egy perc, és visszajövök” – vetette oda a férfi szigorúan.

A misszionárius helybéli társa megijedt: „Imádkozzunk! – mondta. – Olyan fenyegetően viselkedik, azt hiszem fanatikus, radikális követője a vallásának.”

„Lehet, hogy csak éhes” – vélekedett David. Az évnek az az időszaka volt ez, amikor a vallásos emberek egy hónapon át nappal böjtölnek.

A férfi visszatért. „Miért nem jönnek be?” – invitálta őket.

A házban aztán minden köntörfalazás nélkül megkérdezte: „Mit akarnak?”

David kivett a táskájából néhány könyvet.

A férfi meglepettnek látszott. „A feleségemet érdeklik majd ezek a könyvek, mert dietetikus” – szólalt meg, és odahívta a nőt, hogy nézze meg a könyveket.

A feleségével együtt belelapoztak a könyvekbe, és lelkes megjegyzéseket tettek: „Nahát, ez tényleg jó!” és „Ez sokat segítene!”

Aztán érdeklődni kezdett: „Kinek dolgoznak?”

„Hetednapot ünneplő adventisták vagyunk” – válaszolta David.

A férfi hirtelen felállt, kiment, aztán bejött, leült, bámulta a látogatóit. A csend kínossá vált.

A felesége törte meg a csendet: „Tudják, vannak adventista ügyfeleim – mondta. – Nagyon jó emberek, de nem tudok sokat róluk.”

A férfi fel és alá járt. Izgatottnak tűnt. Aztán újra leült.

„Milyen más könyveik vannak?” – kérdezte az asszony.

David kinyitotta a táskáját, és elővette A nagy küzdelem című könyvet. „Ez a könyv az igazi szeretetről, az igazi megbocsátásról és az igazi békéről szól.”

A nő érdeklődve nézegette. David bemutatta a Jézushoz vezető út és a Gondolatok a hegyibeszédről című könyveket is. A férfi felállt, meredten nézett rájuk, aztán leült. A nő megkérdezte: „Önök miben hisznek?”

A férfi megint felpattant, odalépett hozzájuk. Láthatóan minden szóra kíváncsi volt. Elővette a mobiltelefonját, hogy felvegye a beszélgetést.

Folytatjuk.

