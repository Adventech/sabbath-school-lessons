---
title:  Feledékenység
date:  15/10/2025
---

`Olvassuk el Józs 4:20-24 verseit a következő igerészek fényében: 5Móz 8:2, 18, Bír 3:7, 8:34, Zsolt 45:18, 78:11! Miért volt annyira fontos, hogy emlékezzenek Isten nagy tetteire?`

Figyeljük meg Józs 4:23 versében a váltást! A Jordán vizére úgy utal, mint ami „teelőtted” száradt ki, azon izraeliták előtt, akik épp átkeltek a folyón. Ezzel szemben a Vörös-tenger „mielőttünk” száradt ki, azok előtt, akik a kivonuláskor tapasztalták mindezt az első generációban, és még éltek. A két generáció által átélt két esemény hasonló jelentőségű volt, ami a második generáció számára lehetővé tette, hogy szüleik tanúságtétele révén újra felfedezzék a Jordánon való átkelésben ugyanazt a jelentőséget a maguk számára.

A feledékenységet általában úgy éljük meg, mint normális, megszokott emberi dolgot, azonban a lelki dolgokban ennek súlyos következményei lehetnek. Ma is, ha meg akarjuk erősíteni identitásunkat mint különleges elhívást nyert és küldetéssel bíró nép, olyan alkalmakat kell teremtenünk, amelyek felfrissítik mind a személyes, mind a közösségi emlékezetünket, hogy tudjunk arra összpontosítani, honnan jövünk, kik vagyunk és miért vagyunk itt.

`Olvassuk el 1Kor 11:24-25 és Jn 14:26 verseit! Miért kell folyton arra emlékeznünk, mit tett értünk Krisztus? Mi történne enélkül?`

Ellen G. White világosan látta, hogy ha nem Isten múltbeli cselekedeteinek és kijelentéseinek világossága vezet bennünket a jelenben folyamatosan, biztosak lehetünk benne, hogy elvész a motivációnk, hogy továbbvigyük a missziónkat a jövőben: „Nincs miért félni a jövőtől, kivéve, ha elfeledkezünk az útról, amelyen Isten vezetett minket, valamint a történelmünkben szerzett tanításokról” (Ellen G. White: Life Cketches. 196. o.).

`Valóban fontos emlékezni a múltra és arra, hogy mit tett Isten az életünkben, de miért muszáj ma is nap mint nap friss tapasztalatokat szerezni a szeretetével és a jelenlétével?`

---

#### Ellen G. White idézetek

Vajon kételkedhetünk-e még, a Biblia becses ígéretei ellenére is? Hihetjük-e azt, hogy Isten megakadályozza a megtérő és bűneiket elhagyni akaró szegény bűnösöket, hogy bűnbánóan lábaihoz boruljanak? Félre az ilyen gondolatokkal! Semmi sem károsabb lelkünkre nézve, mintha a mennyei Atyánkról ilyen fogalmaink vannak. Igaz ugyan, hogy gyűlöli a bűnt, de szereti a bűnöst, és önmagát adta Krisztusban, hogy mindnyájan, akik akarunk, megmeneküljünk és az örök dicsőség részeseivé lehessünk. Vajon szólhatott volna-e hozzánk meggyőzőbben és szívélyesebben, mint a következő szavakkal: „Elfeledkezhetik-e az anya a gyermekéről, hogy ne könyörüljön méhe fián? És ha elfeledkeznének is ezek: én terólad el nem feledkezem.” (Ésa 49:15)

Ó, te kételkedő, te csüggedő, tekints Őreá! Jézus él, és közbenjár érted. Köszönd meg Istennek, amiért Fiát ajándékozta néked, és kérd, hogy ne hiába halt volna meg érted! Ma is szól hozzád a Szentlélek, és meghív téged. Jöjj Jézushoz teljes szíveddel, s akkor áldásait is tapasztalni fogod.

Az ígéretek olvasásánál figyeld meg, hogy azokból kimondhatatlan szeretet és irgalom árad ki. Az atyai szív leírhatatlan szeretettel hajolt le a bűnösökhöz. „Akiben van a mi váltságunk az ő vére által, a bűnöknek bocsánata az ő kegyelmének gazdagsága szerint.” (Eféz 1:7) Csak hidd erősen, hogy Isten megsegít, és isteni képmását ismét visszaállítja benned! Ha közeledsz hozzá, ha bevallod néki bűneidet, ha azokat megbánod és elhagyod, akkor Ő is közeledik hozzád isteni szeretetével és bocsánatával. – Jézushoz vezető út, 54–55. o.

Megérteni Istent és örülni Istennek – ez az emberi erő gyakorlásának legmagasztosabb formája. De csak úgy valósítható meg, ha érzelmeinket Krisztus kegyelme szenteli és nemesíti meg… Krisztus volt az Atya dicsőségének visszatükröződése, személyének pontos kifejeződése… Megváltónk mondta: „Aki engem látott, látta az Atyát.” (Jn 14:9) A lélek Krisztus által él. Életet nyerünk, ha a szívünk kitárulkozik Őelőtte, ha komoly és szeretetteljes vágyat érzünk fensége iránt, és lázasan keressük dicsőségét. Közösségben Ővele táplálkozhatunk az élet kenyerével.

Ha a kevésbé fontos dolgoknak megengedjük, hogy elvonják figyelmünket, s így megfeledkezzünk Krisztusról; ha hagyjuk, hogy eltávolodjunk tőle és emberekhez ragaszkodjunk, akkor a lábaink olyan útra lépnek, amely elszakít Istentől és a mennytől. Jézus Krisztus legyen csodálatunk középpontjában, mert vele élve az Ő lelkületét sajátítjuk el. […]

Mi képezi a menny fényességét? És mi fogja képezni a megváltottak boldogságát? Krisztus mindenben minden. A megváltottak kimondhatatlan örömmel szemlélik majd Isten Bárányát. Dicsőítő énekkel fognak hálát adni annak, akit szerettek és imádtak itt a földön. Már itt lent megtanulták és énekelték ezt az éneket. Megtanultak bízni Jézusban, és eközben a mennyhez méltó jellemet alakítottak ki. Szívük már itt összhangba került akaratával. Örömük Krisztusban arányos a Megváltó irántuk tanúsított szeretetével és azzal a bizalommal, amire itt tettek szert. – Our High Calling, 61. o.