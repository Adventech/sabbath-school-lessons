---
title:  Emlékezzetek!
date:  14/10/2025
---

`Olvassuk el Józsué könyve 4. fejezetét! Miért kéri az izraelitáktól Isten, hogy emlékművet építsenek?`

A kövek célja, hogy „jelek” legyenek. A héber „’ot” kifejezés gyakran kapcsolódik a „csoda” szóhoz, és olyan csodatettre utal, amit Isten hajt végre (lásd a tegnapi tanulmányt), mint például az egyiptomi csapások (2Móz 7:3; 5Móz 4:34). Ugyanakkor „szimbólum”, „jelkép” jelentést is hordoz, mint egy mélyebb, világfeletti valóság külső jele. Például a szivárvány a szövetség „jele” (1Móz 9:12-13), az ajtófélfán és szemöldökfán lévő vér szintén „jel” (2Móz 12:13), és mint legjelentősebb, a szombat a teremtés és Isten megszentelő jelenlétének a „jele” (2Móz 31:13, 17; Ez 20:12).

Itt a „jel” emlékezteti az elkövetkező generációkat az átkelés csodájára. A kifejezés az „emlékmű” (zikkaron), a zakar szótőből származik, jelentése: „emlékezni”, és nemcsak passzív emlékezetre utal, valaminek a felidézésére, hanem arra, hogy az emlékezést egy annak megfelelő cselekvés is követi (5Móz 5:15; 8:2). Emlékkövek felállítása (1Móz 28:18-22), ill. olyan rituálék, amelyek kérdéseket ébresztettek (2Móz 12:26-27; 5Móz 6:20-25), gyakran előfordulnak az Ótestamentumban. Ahelyett, hogy a csodákat újra és újra elmondták volna, Isten emlékműveket állíttatott velük, amelyek emlékeztettek Isten hatalmas cselekedeteire, valamint érthető válaszokat adtak a felvetődő kérdésekre. Ezért kell a jelnek „örökre” a helyén maradnia, utalva arra, hogy Isten népének kollektív emlékezetében mindenkorra meg kell ezeket őrizni.

A következő generációk potenciális kérdése azért jelentős, mert személyesen fogalmazzák meg: „Mit jelentenek ezek a kövek neked?” Minden egyes generációnak személyesen kell azonosulni a történettel, személyes vonatkozásában megértve a kövek jelentőségét. A csodatevő Istenbe vetett hitet csak akkor lehet életben tartani, ha minden elkövetkező generáció maga fedezi fel Jahve hatalmas tetteit a saját maga számára. Ez a hit különbözteti meg az élő, biblikus tradíciók követését az üres hagyománytisztelettől, amely nem több az adott nemzedék halott vallásánál, megfosztva a hitet eredeti értékétől és hevületétől. A dolgok vége, hogy legyen a biblikus hit a sajátunk. Senki, de még az elődeink sem hihetnek helyettünk.

`Milyen emlékművek, személyes emlékek emlékeztetnek téged arra, amit Isten tett érted az életed során?`

---

#### Ellen G. White idézetek

Az ígéret nem csak Izrael fiainak adatott, hanem mindazoknak, akik engedelmeskednek Isten Igéjének. Az utolsó napok veszélyei között élők majd megtapasztalják, hogy amint hitéletük elején egyesítette őket az igazság a Megváltóval, úgy fogja befejezni hitük szerzője és bevégzője a bennük elkezdett munkát. Isten hűséges, és Ő hívott el a Fiával való közösségre. Férfiak és nők, ha együtt munkálkodnak Istennel a rájuk bízott munka végzése érdekében, erőről erőre haladnak előre. Bár hitük egyszerű, de nap mint nap bíznak abban, hogy az Úr szüntelen erősíteni fogja őket Krisztusban, és bátorítást nyernek, mint hajdan Izrael: „Mert az Úrnak, a te Istenednek szent népe vagy te; téged választott az Úr, a te Istened, hogy saját népe légy néki, minden nép közül e föld színén.” (5Móz 7:6)

Isten tehát kész vezérelni mindazokat, akik engedik magukat vezettetni. Szeretné megtanítani minden gyermekét a szüntelen bizalom, a töretlen hit és kételkedés nélküli engedelmesség leckéjére. Így szól minden emberhez: Én vagyok Istened. Járj velem, és én fénnyel árasztom el az utadat. […]

Isten engedelmességet vár el minden egyes parancsolatával szemben. Az ember csak akkor lehet boldog, ha betartja Isten országának törvényeit.

Az élet Isten ajándéka előjogaival és kötelességeivel együtt. Ne feledjük, hogy minden, amink van, Istentől jön, ezért teljes mértékben és önként kell odaszentelnünk életünket Őneki. Pál mondja: „Amelyek nékem egykor nyereségek valának, azokat a Krisztusért kárnak ítéltem. Sőt, annakfelette most is kárnak ítélek mindent az én Uram, Jézus Krisztus ismeretének gazdagsága miatt: akiért mindent kárba veszni hagytam és szemétnek ítélek, hogy Krisztust megnyerjem, és találtassam Őbenne, mint akinek nincsen saját igazságom a törvényből, hanem van igazságom a Krisztusban való hit által, Istentől való igazságom a hit alapján.” (Fil 3:7–9) Ha szeretnénk Krisztussal egyesülni Istenben, akkor le kell mondanunk az elképzeléseinkről és az akaratunkról. Mindenünket, amink van, és azt, amik vagyunk, Krisztus lába elé kell helyeznünk. – Our High Calling, 24. o.

Ma élő népének Isten az ereje. Ne fejedelmekben bízzunk és ne emberekre nézzünk, hanem Istenre. Nem szabad elfelejtenünk, hogy az ember nem tökéletes, hanem esendő, viszont erősségünk és oltalmunk az, aki rendelkezik minden hatalommal. Bármely válságos helyzetben tudnunk kell, hogy a harc az övé. Kifogyhatatlan erőforrásokkal rendelkezik, és ami számunkra lehetetlennek tűnik, abban még nagyobb győzelmet fog aratni. – Conflict and Courage, 217. o.