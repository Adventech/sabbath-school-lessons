---
title: Tanítói melléklet
date: 17/10/2025
---

### A kegyelem emlékhelyei

#### Áttekintés

**Kulcsszöveg: Józsué 4:23-24**

**Alapigék: 4Móz 14:44; Józsué 3–4; Lk 18:18-27; Jn 14:26; Zsid 4:9-11**

Miután a kémek visszatértek, Izrael készen állt, hogy bevonuljon az ígéret földjére. Volt azonban még egy leküzdhetetlen akadály, legalábbis emberi szempontból: a Jordán folyó, ami ráadásul még áradt is. Izrael élő Istenét azonban semmi sem tartóztathatja fel. Újra megmutatja hatalmát, hiszen Ő az egész föld (és a vizek) Ura. Mióta Izrael elhagyta Egyiptomot, a kérdés sosem az volt, hogy Istennek van-e hatalma csodákat tenni, hanem az, hogy népe készen áll-e? Ekkor újabb próba elé kerültek, felszólítást kaptak, hogy szenteljék meg magukat. Atyáikhoz hasonlóan, akik a Vörös-tenger felé meneteltek, az izraeliták összecsomagoltak, és utoljára bontottak tábort a Kánaánba való belépés előtt.

Több mint 400 évvel azután, hogy Ábrahám először megkapta az ígéretet, a nép ismét a lehetetlen határa felé menetelt. A Vörös-tengeri átkeléstől kezdve a Jordán folyón való átkelésig Isten arra szólította népét, hogy nézzen szembe a megoldhatatlannal. Ezzel azt akarta bizonyítani, hogy számára semmi sem lehetetlen. A szövetség ládája előttük haladt, hogy mutassa: a száraz lábbal való átkelés nem véletlen egybeesés vagy emberi terv, hanem Isten cselekedete. A Jordán folyón való átkelés a történelem egyetlen napján történt. A 12 kőből álló, 1-1 kőhalom pedig földrajzilag is jelöli az átkelés helyét. A kérdés az, hogy ez az esemény megmarad-e a jövendő nemzedékek emlékezetében, vagy sem. Sajnos e kövek lelki jelentősége egy idő után halványulni kezdett. Ez a tragikus feledékenység nemcsak bálványimádásba taszította a népet, de vissza, Egyiptomba is.

#### Kommentár

**Vizes teológia**

**A Vörös-tengeren és a Jordánon való átkelés között néhány párhuzam lelhető fel. Többek között három fontos héber kifejezés használata: a) a פֶּלֶא (pele’ – „csoda”) szó jelöli mindkét csodálatos átkelést (2Móz 15:11; Józs 3:5); b) a נֵד (néd – „fal”, „gát”) szó arra utal, amikor mintegy töltésként, gátként tornyosult fel a víz (2Móz 15:8; Józs 3:16); és c) a ritka חָרָבָה (chárábáh) szó, ami azt jelenti, hogy „szárazföld” (2Móz 14:21; Józs 3:17). Isten is párhuzamot von Mózes és Józsué között Józs 3:7 versében, ahol egyértelműen összekapcsolja a két eseményt. A zsoltáros a két történést egynek veszi (pl. Zsolt 114:1, 3, 5).**

De hogyan fogalmazhatjuk meg a Jordánon való átkelés teológiai jelentőségét? Ezen a héten a tanulmány szerzője már bemutatta az esemény tipológiai jelentését, Jézus személye és az egyház fényében. Most felfedezhetjük az átkelés teológiai jelentőségét úgy, ahogy azt az eredeti hallgatóság értette.

Ha ma ellátogatunk a Jordán folyóhoz, nehéz elképzelni, milyen kihívást jelentett Izrael számára az átkelés évezredekkel ezelőtt. Először is, a mezőgazdasági célú öntözés és az emberi fogyasztás jelentősen csökkentette a folyó 360 km szakaszának méretét és vízhozamát. Másodszor, a nép közvetlenül az átkelés után ünnepelte a páskát, ami arra utal, hogy ez tavasszal történt, amikor a hegyvidéki hóolvadás miatt egyes területeken a folyó akár 1,5 km széles is lehetett. Mindez arra utal, hogy nem volt kisebb csoda ezen a hatalmas víztömegű, erős sodrású, hordalékkal teli folyón átkelni, mint a Vörös-tengeren.

Az ókorban a közel-keleti emberek számára, mint amilyenek a kánaániták voltak, a tenger mitológiai jelentéssel bírt. Hitük szerint az isteneik a tengerből származtak, amikor a káosz erőit leigázták a hatalmasabb istenek.

**A kánaánita mítosz szerint Baál, a föld patrónusa lett a vihar főistene, miután legyőzte Jámot (héberül „tenger” [יָם]), a tenger istenét. Tehát „az ősi politeista gondolkodás szerint azok a nemzetek, amelyek győztek a földön, azért tudtak győzni, mert védő isteneik csatákat nyertek a kozmoszban. Ha Jahve, Izrael Istene győzni tudott, és ilyen könnyen saját céljaihoz hajlította a folyó istenének erejét – ráadásul teljes áradásában, vagyis ereje teljében – akkor mit fog tenni Baállal? Mit fog tenni Jahve népe Kánaánnal” (Joseph Coleson: Cornerstone Biblical Commentary, Joshua, Judges, Ruth szócikke. Carol Stream, IL, 2012, Tyndale House Publishers). E történelmi háttér ismeretében a Jordánon való átkelésnek hármas teológiai dimenziója is van, amely nem azonnal szembetűnő vagy érthető a mai olvasók számára.**

Először, Isten státusza – „az egész föld Ura” (Józs 3:11, 13) – rávilágít a kánaánita istenek és Jahve közötti egyik alapvető különbségre. Jahve uralma ugyanis nem korlátozódik egy behatárolt területre. Az egész föld az övé, az Ő fennhatósága alá tartozik. Ő az igazi tulajdonos, a világ Ura, és ebben az értelemben Baál (ami szintén „tulajdonost” és „urat” jelent) csak csaló, szélhámos. Istennek hatalma van a vizek felett is, ami bizonyítékként szolgál felsőbbrendűségére.

Másodszor: Isten győztes. A kánaánita mitológiában Márduk és Baál úgy lettek főistenek, hogy összezúzták a nagy hatalommal bíró vízi erőket. A költői és prófétai szövegek egyaránt úgy dicsőítik Jahvét, mint aki legyőzte kozmikus ellenségeit, amelyeket tengeri szörnynek vagy kígyónak, illetve Ráhábnak vagy leviatánnak (Jób 41:1; Zsolt 74:13; Ézs 30:7) nevez. Mivel Jahve legyőzi a káosz vízi hatalmasságait, győzelme mindenek felett való. A döntő különbség azonban Jahve és ezek között az istenek között az, hogy Ő élő Isten (Józs 3:10), aki valós időben cselekszik. Jahve nem egy mitológiai alak, hanem a történelem Istene.

Végül pedig Jahve szent Isten. A szövetség ládáját legalább 20 alkalommal említi Józsué 3–4. fejezete, hangsúlyozva annak fontosságát, aki szó szerint előttük jár (Józs 3:11). Jahve dicsősége megnyugodott a Szentek Szentjében a ládán, az isteni jelenlét látható megnyilvánulásaként. Ezt azonban csak a főpap láthatta, évente egyszer, szigorúan meghatározott, rituális feltételek mellett.

A Jordánon való átkelésnél a frigyláda körülbelül 1 kilométerrel a nép előtt haladt, és csak addig volt látótávolságon belül, míg éppen a folyó medrében vonultak. Kánaán bálványaitól eltérően, amelyeket készítőik saját emberi hasonlatosságukra alakítottak, Isten most új nemzetet formált, a saját képmására, ahogy a parancsolat mondta: „Legyetek szentek, mert én szent vagyok” (1Pt 1:16; lásd még 3Móz 19:2).

Ez a három teológiai szempont: Isten uralma, győzelme és szentsége, ott lehetett az izraeliták gondolataiban, miközben beléptek Kánaán bálványimádó földjére. Az átkelés jelentőségteljes napja ellenanyagként szolgálhatott volna a bálványimádás ellen, amit sajnos az izraeliták nem vettek be.

**A memóriaprobléma**

Az emlékezés/megemlékezés tétele a Bibliában igen dinamikusan van jelen, mert többet foglal magába az információk felidézésének tudatos folyamatánál. Ezt a kifejezést használja az Ige számos alkalommal, amikor Isten „megemlékezik” népéről (pl. 2Móz 2:24). Amikor Isten megemlékezik, akkor kegyelmesen, jóindulattal cselekszik népével. Ennélfogva, amikor Isten arra hívja népét, hogy emlékezzen, egyben cselekvésre is hívja őket.

Az emlékezetet időben és térben életben kell tartani különböző eszközök által, mint például atyáról fiúra továbbadni hagyományok, emlékművek emelése (lásd Józsué 4) által; és ami a legfontosabb, szertartások és ünnepek által, a vallási naptár szerinti nagy ünnepségeken. Sokatmondó, hogy ezeknek az ünnepeknek hármas jellege van. Először, Izrael népe megünnepelte Isten tetteit a jelenben, amint haladtak a vetés és aratás évszakain keresztül. Másodszor, ezeken az ünnepeken megemlékeztek a Mindenható múltbeli tetteiről, különösen azokról, amelyek a kivonulással és a honfoglalással voltak kapcsolatosak. Harmadszor, ezek az ünnepek előképként Isten jövőbeni tetteire is vonatkoztak az eszkatológiai korszakban, amit Jézus indított el. Az emlékezés biblikus dinamikája tehát nem csupán a múltat idézi fel, hanem segít, hogy hálás szívvel éljünk a jelenben és reménységgel tekintsünk a jövőbe.

Sajnos Izrael nem hallgatott az isteni tanácsra, hogy emlékezzen. A bírák könyve kijózanító feljegyzést közöl arról, hogy a Józsué halála utáni nemzedék már lelki feledékenységben szenvedett: „más nemzedék támadt utánuk, amely nem ismerte sem az URat, sem tetteit, amelyeket Izráellel cselekedett” (Bír 2:10). Később a narrátor világosan kijelenti: „Nem emlékeztek meg Izráel fiai az ÚRról, Istenükről, aki megszabadította őket minden ellenségük kezéből körös-körül” (Bír 8:34).

Ennek hitehagyás, bálványimádás lett a következménye, ami végigvonul Izrael történelmén Salamontól Sedékiásig, Júda utolsó királyáig a fogság előtt.

A lelki feledékenység természetes velejárója a bálványimádás. Ez a következmény egyértelmű és nyilvánvaló az Izraelt jelképező Gómer történetében, aki elfeledkezett arról, hogy nem Baál, hanem Isten adta neki a „gabonát, mustot és olajat, és én sokasítottam meg az ezüstjét és az aranyat, amelyet ők a Baalra költöttek” (Hós 2:8). Ebben az értelemben a bálványimádat nem más, mint hálátlanság, alapja pedig a katasztrofális lelki amnézia. Izrael feledékenysége identitásuknak szinte teljes elvesztéséhez vezetett a babiloni fogság előtt (egy kis maradék kivételével). A fogság idején a területükön maradók közül sokan úgy döntöttek, hogy visszamennek Egyiptomba. Izrael és Júda királyainak története fordított exodussal (kivonulással) ér véget: mindenki, aki élve maradt Jeruzsálemben, visszatért Egyiptomba (Jer 43:7). Ez a fogság a lelki feledékenység döbbenetes eredménye.

#### Gyakorlati alkalmazás

**Evangelizációs lehetőségek**

Az Ószövetség eredeti összefüggésében a Vörös-tengernél és a Jordánnál történt csodák azt hangsúlyozzák, hogy Istennek hatalma van legyőzni a gonosz erőit, és Ő felette áll minden bálványistennek. Ezek a nyilvános csodatételek nem csupán azért történtek, hogy bizonyítsák Isten hatalmát, hanem evangelizációs lehetőségek is voltak, hogy más népek is megismerhessék az igazságot Izrael Istenéről.

**Hogyan tekinthetjük Istennel szerzett, napi tapasztalatainkat lehetőségnek arra, hogy bemutassuk másoknak az Úr igazi jellemét?**

**Emlékezzünk a múltra!**

A legkellemesebb percek közé tartozhatnak azok, amikor családként leülünk régi fényképeket nézegetni. Ezek a fotók a múlt kimerevített pillanatai, tele érzelmekkel. Bizonyos értelemben ilyenkor újraéljük ezeket az emlékeket.

**Gondoljunk az életünkre úgy, mint egy terjedelmes fotóalbumra, és próbáljuk beazonosítani azokat a pillanatokat, amikor láttuk Isten hatalmának megnyilvánulását az életünkben!**

Hans K. LaRondelle elmondta „Amikor Isten emlékezik” című prédikációjában, hogy „miközben a múltra emlékezünk, megújítjuk a reménységünket a jövőben.” Ugyanez a gondolat visszhangzik Ellen G. White emlékezetes mondásában is, amikor azt vázolja fel, miképpen vezette Isten a hetednapi adventista mozgalmat: „Nem kell félnünk a jövőtől, kivéve, ha megfeledkezünk az útról, amelyen az Úr vezetett minket, és ha elfeledjük tanítását, amelyet történelmünkben adott” (Ellen G. White: Life Sketches. 196. o.).

**Beszélgessünk arról, hogy a nehéz időszakokban hogyan bátorítottak bennünket Isten tetteinek az emlékei, amelyeket az életünk során végbevitt!**

