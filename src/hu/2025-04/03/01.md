---
title:  A Kegyelem Emlékhelyei
date:  11/10/2025
---

### E heti tanulmányunk
4Mózes 14:44; Józsué 3–4; Lukács 18:18-27; János 14:26; Zsidókhoz 4:8-11

> <p></p>
> „Mert kiszárította az ÚR, a ti Istenetek a Jordán vizét előttetek, amíg átkeltetek rajta, úgy, amint az ÚR, a ti Istenetek a Vörös-tengerrel cselekedett, amelyet kiszárított előttünk, amíg átjöttünk rajta. Hogy megismerje a föld minden népe az ÚR kezét, hogy bizony erős az, és hogy féljétek az URat, a ti Isteneteket minden időben” (Józs 4:23-24, ÚRK).

A rendőr jelzett a szirénával, Jánosnak félre kellett állnia. A rendőr kérte a jogosítványát, ám abban a pillanatban beugrott neki, hogy az irodában hagyta a tárcáját, benne a jogosítványával. A férfi elmagyarázta, mi a helyzet, a rendőr pedig a munkájáról kezdte kérdezni. János elmondta, hogy egyetemi tanár. A rendőr átadta neki a büntetőcédulát, és azt mondta, hogy ne úgy tekintsen rá, mint büntetésre. „Ez tandíj – mondta. – Amikor az ember meg akar tanulni valamit, tandíjat fizet. Ez az ön tandíja, hogy megtanulja, nem felejtheti valahol máshol a jogosítványát, ha autóba ül. Legyen szép napja, tanár úr!”

Emberként hajlamosak vagyunk elfelejteni dolgokat, ha nincsenek folyamatosan az orrunk előtt. Elfelejtünk valakit visszahívni, e-mailekre válaszolni, meglocsolni a virágokat, felköszönteni valakit a születésnapján és így tovább, a listát hosszan folytathatnánk. Amikor viszont a lelki szükségleteinkről feledkezünk meg, annak sokkal komolyabb következményei vannak, mint egy sima büntetőcédulának, főleg, mivel amiről szó van ilyenkor, nem más, mint szó szerint az örök életünk.

Nézzük meg a zsidók átkelését a Jordánon, és lássuk, mit tanulhatunk a tapasztalataikból!

---

#### Ellen G. White idézetek

Ha az összes rosszul irányított erőkifejtést egyetlen nagyszerű célra szentelnénk – Isten kegyelmének gazdag gondoskodására – mily szép tanúbizonyságokra emlékeznénk, fölidézve Isten könyörületeit és kedvezéseit. Akkor ezt a szokást magunkkal hordoznánk állandó elvként, oly szorgalmasan és kitartóan gyűjtve a lelki kincseket, amint a földi nagyra törő fáradozik a földi, ideiglenes dolgokért.

Méltán elégedetlen lehetsz a jelen mennyiséggel, mikor az Úrnak egész menny áldása és kincsesháza van a jó és kegyes dolgokból, hogy ellássa a lélek szükségleteit. Ma több kegyelmet szeretnénk; szeretnénk, ha Isten szeretetének és jóságának jelei megújulnának. S az Úr nem fogja visszatartani ezeket az áldásos, mennyei kincseket az igaz keresőtől. – Értelem, jellem, egyéniség, 2. köt., 798–799. o.

Az Úr szüntelenül munkálkodik az emberiség javára. Szakadatlan árasztja javait. Felkelti a beteget az enyészet ágyából, kiszabadítja az embert olyan veszélyből, melyről nem is tud; mennyei angyalokat bíz meg, hogy őrizzék a szerencsétlenségtől, oltalmazzák a „dögvésztől, amely a homályban jár”, és „a döghaláltól, amely délben pusztít” (Zsolt 91:6), annak szíve mégis érzéketlen marad. A menny minden kincsét odaadta az ember megmentéséért, aki mégsem törődik Isten nagy szeretetével. Hálátlanságával bezárja szívét az Úr kegyelme előtt. A sivatagi cserjéhez hasonlóan nem vesz tudomást a kapott javakról, lelke a puszta felperzselt helyein lakozik.

Javunkra szolgál, ha Isten minden ajándékát frissen tartjuk emlékezetünkben. Így erősödik a hit, egyre többet kér és kap. Több bátorítás rejlik a legkisebb áldásban, melyet mi magunk kapunk Istentől, mint megannyi beszámolóban, amit mások hitéről és tapasztalatairól összeolvashatunk. Az Isten kegyelmére válaszoló lélek az öntözött kerthez lesz hasonló. Egészsége gyorsan kivirul, világossága felkél rejtekéből, és az Úr dicsősége meglátszik rajta. Jusson eszünkbe akkor az Úr szerető nyájassága, gyengéd, irgalmas cselekedeteinek sokasága. Izrael népéhez hasonlóan emeljünk emlékköveket, s írjuk rájuk Isten értünk végzett munkálkodásának drága történetét. S mikor átgondoljuk, hogyan törődött velünk vándorutunkon, szívünk megtelik hálával, úgy mondjuk: „Mivel fizessek az Úrnak minden hozzám való jótéteményéért? A szabadulásért való poharat felemelem, és az Úrnak nevét hívom segítségül. Az Úr iránt való fogadásaimat megadom az ő egész népe előtt.” (Zsolt 116:12–14) – Jézus élete, 348. o.