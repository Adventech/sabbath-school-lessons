---
title:  Isten Erejének Tanúja
date:  06/11/2025
---

Amint láttuk az 5. tanulmányban, Isten lehetőséget adott a pogányoknak, hogy megismerjék Őt és elforduljanak gonosz útjaiktól. Ők azonban elutasították ezt, és végül szembesülniük kellett Isten ítéletével.

`Olvassuk el Józs 7:6-9 szakaszát, ami megmutatja, hogyan reagált először Józsué a szerencsétlenségre, ami történt! Különösen Józs 7:9 versére érdemes koncentrálni! Milyen alapvető teológiai elv bontakozik ki a szavaiból?`

Józsué első szavai úgy hangzanak, ahogy az izraeliták panaszkodtak a nehézségek közepette, miután elhagyták Egyiptomot: „Bár meghaltunk volna az ÚR keze által Egyiptom földjén, amikor a húsosfazék mellett ültünk, amikor jóllakhattunk kenyérrel; hát azért hoztatok ki minket ebbe a pusztába, hogy ezt az egész sokaságot éhséggel öljétek meg” (2Móz 16:3, ÚRK)?

Józsué így szólt: „Jaj, Uram, Istenem! Miért is hoztad át ezt a népet a Jordánon, hogyha az emóriak kezébe adsz minket, hogy elveszítsenek! Bár úgy határoztunk volna, hogy a Jordánon túl maradunk” (Józs 7:7, ÚRK)!

Kicsivel később azonban kimutatja, mennyire aggódik amiatt, hogy Isten neve és hírneve kárt szenved a vereség miatt: „Ha meghallják ezt a kánaániak és az ország többi lakói, és ellenünk fordulnak, és kiirtják nevünket e földről: mit cselekszel majd a te nagy nevedért” (Józs 7:9, ÚRK)?

Ebből kitűnik egy téma és egy elv, ami központi helyet foglalt el Istennek Izraellel kapcsolatos céljai között. Láttatni akarta a pogány népekkel, milyen hatalmas dolgokat tesz majd engedelmes népéért, és Ráhábhoz hasonlóan abból is sok mindent megtudhattak Izrael Istenéről, ha látták népe hódításainak erejét. Másrészt, amikor időnként a dolgok rosszra fordultak, mint itt, a kánaáni népek Izrael Istenét gyengének, erőtlennek gondolták (lásd 4Móz 14:16; 5Móz 9:28), ami bátrabbá tehette ellenállásukat.

Más szóval a zsidóság honfoglalásával is nagy kérdések és elvek álltak összefüggésben, például hogy mindez dicsőséget és tiszteletet hozzon Istennek, aki az egyetlen remény volt úgy a pogányok, mint Izrael számára.

`Olvassuk el 5Móz 4:5-9 verseit! Milyen párhuzamot láthatunk itt Izrael és az adventisták bizonyságtétele között?`