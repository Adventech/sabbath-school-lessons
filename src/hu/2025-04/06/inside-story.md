---
title:  Történet
date: 07/11/2025
---

#### Isten visszakapja, ami az övé, 2. rész

Az üzlet teherautót küldött, hogy elszállítsa Frank Mukube berendezési tárgyait, amelyeket hitelre vásárolt és vissza akart adni, bár kifizette őket. Frank aláírta, hogy nem igényel kártérítést, és már a teherautóval namíbiai bérelt háza felé tartott.

A tulajdonos, aki a közelben lakott, megkérdezte Franktől: „Miért költözik el anélkül, hogy szólna nekem?” – méltatlankodott.

„Nem költözöm el – mondta Frank –, csak visszaadom ezeket a holmikat, amelyek nem teljesen az enyémek, bár kifizettem őket. Újra szeretnék tizedet fizetni és adakozni.”

„Hogy jön ide a tized meg az adakozás?” – csodálkozott a nő.

Frank elmagyarázta: a Biblia azt tanítja, hogy tizedet kell fizetni és adományt kell adni, ő azonban két évig ezt nem tette, hogy legyen elég pénze havonként törleszteni a hitelt, amire mindent megvásárolt.

A tulajdonos kinevette Franket.

Frank a teherautóval visszaért az üzletbe. Az üzletvezető végignézte, amint lepakolják az ágyat, a tűzhelyet, a rádiót, a televíziót, a szőnyeget és a konyhai edényeket is. „Árulja el, valójában miért teszi ezt?” – kíváncsiskodott.

„Ezek a holmik Isten és közém álltak, mert a tized és az adományok rovására vásároltam mindent – vallotta meg Frank. – Visszaadni felszabadító érzés!”

Frank valóban megkönnyebbült. Tudta, hogy ágy híján a padlón kell aludnia, és tűzhely hiányában tűzifa és edények után kell néznie, hogy nyílt tűzön főzhesse meg a vacsoráját, mégis boldog volt. Eddig úgy érezte, mintha „el lenne átkozva”, mert megrabolta Istent (Mal 3:8-9). Amikor minden újra az üzletben volt, békét érzett, mintha rendezte volna az ügyét Istennel.

Azon az estén Franknek mégsem kellett a padlón aludnia, vagy tűzifát és edényeket keresnie a vacsorához. Egy barátját meghatotta, amit Frank elhatározásáról hallott, és átvitt neki egy ágyat meg egy régi tűzhelyt, két edénnyel.

„Isten gondoskodott ágyról. Isten gondoskodott tűzhelyről – állapította meg Frank. – Ebből tudom, hogy amit megígér, a valóban igaz.”

Isten megígéri azoknak, akik befizetik a tizedet és adakoznak: „Ezzel tegyetek próbára engem – ezt mondja a seregek Ura –, hogy megnyitom-e nektek az ég csatornáit, és bőséges áldást árasztok-e rátok” (Mal 3:10).

Azóta Frank becsületesen fizeti a tizedet és adakozik is. Ma Dél-Namíbiában ő az Adventista Egyház Sáfársági Osztályának az igazgatója. Elmondja, hogy Isten, aki mindig hű, megígéri: „Ha gondod van az én ügyemre, nekem is gondom lesz a tiédre. Ha fizeted a tizedet, gondoskodom az életedről.”

