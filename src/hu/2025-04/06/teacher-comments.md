---
title: Tanítói melléklet
date: 07/11/2025
---

### A belső ellenség

#### Áttekintés

**Kulcsszöveg: Jeremiás 17:10**

**Alapigék:  Józsué 7; 8:1-29; Ezsd 10:11; Zsolt 139:1-16; Lk 12:15; 1Pt 1:4**

A Jerikó feletti döntő győzelem után Izrael megalázó vereséget szenvedett Ai látszólag gyenge seregétől. Miközben Józsué magyarázatot kért Istentől, rájött, hogy ez a kudarc többről szól, mint az, hogy elmulasztotta Istennel megbeszélni a döntést, mielőtt felvonult volna Ai ellen. A vereség továbbá nem kizárólag a gyenge katonai felkészülésnek vagy stratégiának volt köszönhető. Az is közrejátszott, hogy ellenség volt a soraikon belül.

Nem, az ellenség nem egy kém volt, aki az ellenfélnek kulcsfontosságú információkat adott át. A gonosztevő Izrael egyik saját embere. Ákán zsákmányt vitt el Jerikóból, amivel megszegte az isteni háború szabályait. Izrael ezt követő veresége mind a nép, mind Józsué számára fontos emlékeztetőül szolgált e csaták lelki jellegével kapcsolatban. Isten nem fogja eltűrni a bűneiket, mint ahogy nem tűrte el a kánaániták bűneit sem, különösen, ha figyelembe vesszük, mennyi világosságot kaptak.

Ákán bűne önmagában is elég nagy ostobaság volt, de ami még megrázóbb, az a megátalkodottsága. Könnyelmű makacssága arra késztette Istent, hogy gyorsan és drasztikusan bánjon el ezzel az engedetlen emberrel. Jól példázza a bűn esztelenségét ez a szomorú epizód, közvetlenül a hódítás kezdetén. A héten Ákán története arra hív bennünket, hogy gondoljuk át ezt.

#### Kommentár

Az Ótestamentum a bűnre leggyakrabban a חַטָי hatáj (általános fordítása: „bűn”), az עֲוֹן ʿávón (általában „hamisság”-ként fordítják) és a פֶּשַׁע pesaʿ („vétek”) szavakat használja. Ezek a kifejezések azt mutatják, hogy a bűn a normától való szándékos vagy nem szándékos eltéréstől, mint például Isten törvényének megszegésétől, a céltévesztéstől az Isten elleni tudatos és nyílt lázadásig terjed. Ez utóbbi kategóriában a bűnök nem megbocsáthatóak. 4Móz 15:30 ezeket a bűnöket a következőképpen jellemzi: „De ha valaki szándékosan vétkezik – akár bennszülött, akár jövevény –, az az URat gyalázza meg, gyomláltassék azért ki népe közül.” Az a személy, aki „felemelt kézzel” vétkezik (szó szerinti fordítás a héber בֵּיָד רׇמָה béjád rámáh kifejezésből), az Úr elleni engedetlenség szándékos és tudatos jellegét szemlélteti.

Erre a bűnre azért nincs áldozat általi szabadulás, mert a bűnös részéről nincs bűnbánat. Nem lehet helyettese annak a bűnösnek, aki egyáltalán nem ismeri fel, hogy megváltóra van szüksége. Józsué 7-ben Ákán felemelt kézzel vétkezett, nem volt hajlandó megbánni vétkét, így semmit sem lehetett tenni érte. A folyamat során sok kegyelmi pillanat volt, de mindegyik csak még tovább keményítette a szívét.

Abszurd módon Ákán annak ellenére makacsul viselkedett, hogy saját szemével látta, hogyan választotta ketté a Jordán vizét a Mindenható, milyen csodával omlottak le Jerikó áthatolhatatlan falai. Ez arra hív bennünket, olvasókat, hogy gondoljuk át a bűn természetét. George Knight éleslátással mutat rá a nagybetűs BŰN és a kisbetűs bűn közötti különbségre. Előbbi a forrás, utóbbi a folyam, előbbi a betegség, utóbbi a tünet. Az emberek nagyon gyakran csak az utóbbival foglalkoznak, ami a viselkedésükben nyilvánul meg, és nem ismerik fel, hogy a magatartásuk csak puszta tükröződése annak, ami a szívükben történik (lásd George Knight: Sin and Salvation: God’s Work for and in Us. Hagerstown, MD, 2009, Review and Herald, 28-51. o.).

Ez a bűnfogalom magyarázza, miért helyez akkora hangsúlyt Jézus a „szívre”, szemben a külsőséges, ájtatos cselekedetekkel és engedelmességgel, amikor Júda vallási vezetőivel beszélt. Nem kérdés, amikor az orvos bármely betegséget meg akar gyógyítani, a tüneteket is kell kezelnie, ugyanakkor a kezelés nem állhat meg itt, ha valóban a gyógyítás a cél.

Ebben az összefüggésben a BŰN, így, csupa nagybetűvel, a bűnösök alapvető állapota, ennélfogva a hozzáállásuk határozza meg, hogy bűnösök. Ez a beállítottság világosan látszik Lucifer kísérletéből, hogy el akarja foglalni Isten helyét, de abból is, hogy az Édenben az ember olyan akart lenni, mint Isten. A bűnösök alapvető törekvése az a hiábavaló vágy, hogy elfoglalják a Teremtő helyét. Herbert Douglass helytállóan fogalmaz: „A bűn az, amikor a teremtmény öklét rázza Teremtője arca felé; a bűn az, hogy a teremtmény már nem bízik Istenben, megfosztja Őt az uralkodói helytől életében” (Herbert Douglass: Why Jesus Waits. Napma, ID, 2002, Pacific Press, 18. o.).

Érdekes, hogy a „bűn” szó nem jelenik meg 1Mózes 2–3. fejezeteiben, de az elbeszélés utal arra, hogy Éva megkísérelt Isten helyére lépni. Mózes első könyve 1. fejezetében a teremtés minden napja általában Isten értékelésével végződik. „Látta Isten” (רָָאָה rá’áh), hogy minden, amit teremtett, igen jó (טוֹב tób), és ez hatszor ismétlődik. Ugyanez a mondat jelenik meg akkor is, amikor Éva látja (rá’áh) a fa gyümölcsét, és kijelenti róla, hogy igen jó (tób). A szavaknak ez a gondos használata mutatja: az eredendő bűn az ember kísérlete arra, hogy elfoglalja Isten helyét és maga határozza meg, mi a jó. Ugyanez a mondat jelenik meg 1Mózes 6-ban is, amikor az Isten fiai látják (rá’áh) az emberek leányait és „szépnek” nevezik őket, ami ugyanaz a héber szó (tób), ami a jót is jelenti 1Mózes 1. és 3. fejezetében. Az ember megint csak Isten próbált lenni, és ennek katasztrofális következményei lettek.

Ákán nyílt lázadása Isten világos parancsa ellen hasonlítható Lucifer első kísérletéhez, amikor el akarta foglalni a mennyei trónt. Vakságukban egyikőjük sem vette észre, mennyire értelmetlen ez a viselkedés. Végül ítélet alá kerültek, nem mintha Isten nem lett volna képes, vagy nem lett volna hajlandó megbocsátani nekik, hanem mert őrült módon kitartottak az elképzelésük mellett, hogy olyanok lehetnek, mint Isten, kezükbe vehetik saját sorsukat, függetlenül az élet Forrásától.

Bár egyesek Ákán büntetésének szigorúságával akarják bizonyítani, hogy ellentét van az Ószövetség Istene és az Újszövetség Jézusa között, ám ez a történet párhuzamot mutat Az apostolok cselekedetei 5. fejezetével, ahol Lukács elmondja, hogyan büntette meg Isten azonnal Anániás és Szafira bűnét.

Van néhány hasonlóság a két eset között. Először, mindkét tettet ugyanazzal az igei gyökkel írja le a fordító. A Septuaginta, az Ószövetség legrégebbi görög fordítása Ákánt úgy jellemzi, mint aki elvette (nosphizomai) magának, amit az Úrnak szentelt dolgokból megkívánt. Ugyanez az ige szerepel annak leírásában is, amikor Anániás és Szafira visszatartották (nosphizo) maguknak azt, amit már nyilvánosan az Úrnak szenteltek. Másodszor, mindkét esetben az Istennek szentelt dolgokból vesznek el. Anániás és Szafira történetében, ha már egyszer odaajánlották a föld eladásából származó teljes összeget Istennek, akkor minden bevételük Istené volt. Ezért mondhatjuk, hogy bűneik körébe – mint Ákán esetében is – beletartozott a hazugság és a lopás is. Harmadszor: mindkét esemény Isten népének egy-egy kulcsfontosságú időszakában történt – az egyik a honfoglalás kezdetekor, a másik az egyház indulásakor.

Talán ezért járt bűnükért azonnali megtorlás. Az Anániás és Szafira feletti ítéletről ezt írja Ellen G. White: „A végtelen Bölcsesség látta, hogy az isteni harag ezen rendkívüli megnyilatkozására szükség van, hogy a fiatal gyülekezetet megóvja az erkölcsi hanyatlástól. Tagjainak száma gyorsan növekedett; a gyülekezetet veszély fenyegetné, ha az erős szaporodás mellett olyan férfiak és nők jutnának be, akik azon ürügy alatt, hogy Istent szolgálják, a Mammont imádnák” (Az apostolok története. Budapest, 2001, Advent Kiadó, 49. o.). Ugyanezt mondhatjuk el Ákán büntetéséről is.

Egyszerűen téves az a megállapítás, hogy Isten más mérce szerint ítélte meg a bűnt az Ószövetségben, mint az Újszövetségben. „Sátán félrevezet sok embert azzal a tetszetős elmélettel, amely szerint Isten annyira szereti népét, hogy mentséget talál bűneikre. Sátán állítja, hogy míg az Isten Igéjében lévő fenyegetések bizonyos célt szolgálnak erkölcsi kormányzatában, azok mégsem teljesednek be szó szerint. De Isten, teremtményeivel való bánásmódjában mindenkor megőrizte az igazság alapelveit – kinyilatkoztatva a bűnt igazi jellegében – bemutatva: annak biztos következménye a halál” (Ellen G. White: Pátriárkák és próféták. Budapest, 1993, Advent Kiadó, 486. o.).

Ákán története figyelmeztetésként szolgál számunkra a bűn rettenetes természetéről, ugyanakkor bemutatja Isten kegyelmét is. Évszázadokkal később Isten megígérte Hóseás prófétán keresztül, hogy Ákór („baj”, „harag”) völgyét, ahol Ákánt és családját megkövezték és eltemették, a remény kapujává teszi (Hós 2:14). Igen, a Mindenható a megfordítás, a helyreállítás Istene!

**GYAKORLATI ALKALMAZÁS**

**Bűn és megváltás**

A már fentebb említett könyvében George Knight úgy érvel, hogy a bűn és a megváltás ugyanahhoz a szóhoz köthető, ez pedig a szeretet. E nézet szerint a bűn helytelen irányba árasztja a szeretetet, konkrétan az én felé. Ellenben a megváltás, a megváltott ember helyes irányba állítja szeretetét, nevezetesen Isten felé.

**1.  Egyetértünk ezzel az értékeléssel? Fejtsük ki válaszunkat!**

**2.  Ha igen, mondjunk gyakorlati példát arra, hogyan jelenik meg a mai életben ez a szemlélet.**

**A bűn komoly volta**

„Egy tiszteletlen fiatal ezt kérdezte a lelkészétől: »Azt mondod, a megtéretlen emberek a bűn terhét hordozzák. Én viszont semmit nem érzek. Milyen nehéz a bűn? 5 kiló? 35 kiló?« A lelkész kérdésre kérdéssel válaszolt. »Ha 180 kilónyi súlyt tennénk egy holttestre, érezné vajon?« »Nem, dehogy! Semmit nem érezne, hiszen nem él« – válaszolta a fiú. A lelkész levonta a következtetést: »Az a lélek sem él, amely nem érzi a bűn súlyát, vagy közönyös a teher iránt, és nem érdekli annak jelenléte.« A fiú elhallgatott” (Michael P. Green: 1500 Illustrations for Biblical Preaching. Grand Rapids, MI, 2000, Baker Books, 334-335. o.).

**1.  Miként segít megérteni a bűn valódi természetét, ha szokásunkká válik, hogy mindennap elmélkedünk egy órát Krisztus életéről, átvesszük pontról pontra, elképzelünk minden jelenetet, különösen a végsőket (lásd Ellen G. White: Jézus élete. Budapest, 2010, Advent Kiadó, 61. o.)?**

**2.  Hogyan igyekszik ma Sátán rávenni az embereket arra, hogy könnyelműen kezeljék a bűnt? Hogyan kerülhetjük el ezt a csapdát?**

