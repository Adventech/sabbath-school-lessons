---
title:  További tanulmányozásra
date:  21/11/2025
---

„Káleb hite ugyanolyan volt most is, mint amikor ellentmondott a kémek rossz jelentésének. Hitte Isten ígéretét, hogy népét Kánaán birtokába helyezi, és ebben teljesen az Urat követte. Elviselte népével a hosszú pusztai vándorlást, így osztozott a bűnösök csalódásában és terheiben, ám nem panaszkodott, hanem dicsőítette Isten irgalmát, amely megőrizte őt a pusztában, míg atyjafiai ott lelték sírjukat. A pusztai vándorlás veszedelmei, bajai és csapásai alatt, csakúgy, mint a kánaáni háborús esztendőkben is megtartotta őt az Úr, s most is, hogy elmúlt nyolcvan éves, ereje még mindig nem fogyatkozott meg. Nem kért meghódított területet örökségül, hanem ragaszkodott ahhoz a területhez, amelyet a kémek bevehetetlennek állítottak. Isten segítségével azt az erődítményt akarta kiragadni az óriások kezéből, amelynek ereje Izrael hitét megingatta. Nem hatalom vagy dicsőségvágy sugallta Káleb kérését. Az öreg harcos a népnek kívánt példát adni, amely dicsőíti Istent, és bátorítja a törzseket az atyáik által bevehetetlennek tartott ország elfoglalására” (Ellen G. White: Pátriárkák és próféták. Budapest, 1993, Advent Kiadó, 476. o.). „Kálebnek az Istenbe vetett hite adott bátorságot, ez tartotta tőle távol az emberektől való félelmet, ez tette képessé, hogy erősen, megingás nélkül álljon az igazság védelmében. Ugyanarra az erőre, a mennyei seregek hatalmas Hadvezérére támaszkodva a kereszt minden igaz katonája erőt és bátorságot kaphat, hogy legyőzze a leküzdhetetlennek tűnő akadályokat” (Ellen G. White: The Advent Review and Sabbath Herald. 1912. május 30.).

**Beszélgessünk róla!**

`1. Beszéljetek a csoportnyomásról, és arról, mennyi bátorság szükséges ahhoz, hogy az ember akkor is merjen szólni, amikor más hallgat! Milyen szerepe van a bátorságnak a hit gyakorlásában? Hogyan kerülhetjük el, hogy durvák, gorombák legyünk, miközben hittel kiállunk az igazságban?`

`2. Mondjatok példákat a csoportban olyan eseményekről, amikor a gyülekezet, a közösség egyik-másik tagjának a hite formálta a jellemeteket, az életeteket! Milyen tulajdonságokkal rendelkeznek ezek az emberek, akiket érdemes követni?`

`3. Gondolkodjatok el rajta és beszéljétek meg, hogy a médiának milyen befolyása van az ember életére! Miként kerülhetjük ki ezek negatív hatásait, miközben élünk az általuk kínált lehetőségekkel a jóra?`

`4. Gondolkodjatok tovább Józsué vezetői alázatán és a vágyán, hogy a szentélyhez közel akart élni! Milyen módon szólít meg téged a példája?`