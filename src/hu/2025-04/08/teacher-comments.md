---
title: Tanítói melléklet
date: 21/11/2025
---

### A hit óriásai: Józsué és Káleb

#### Áttekintés

**Kulcsszöveg: Zsidókhoz 13:7**

**Alapige:  4Móz 13:6, 30-33; Józs 14:6-14; 19:49-51; Lk 18:1-5;  Róm 12:1-2; 2Kor 3:18**

Józsué és Káleb meglehetősen mozgalmas életet élt. Korai éveiket rabszolgaként töltötték Egyiptomban. Felnőttkoruk kezdetén szemtanúi voltak Isten hatalmas tetteinek a kivonulásnál. Középkorúak voltak, amikor együtt vándoroltak a pusztában a pusztulásra ítélt nemzedékkel, amely meg akarta őket kövezni, mert felszólaltak hitetlenségük ellen. Végül idős emberekként keltek át a Jordánon, hogy birtokba vegyék az ígéret földjét. Életútjuk átívelt a Mózes könyveiben megörökített eseményeken (Mózes első könyve kivételével). Ezek a tapasztalatok és események formálták Isten e kivételes embereinek jellemét. Részük volt rabszolgaságban és szabadságban, csalódásban és reményben, késedelemben és beteljesedésben.

Ezen a héten alkalmunk lesz lelki sikerükön elmélkedni. Hitüket és elkötelezettségüket két sorsdöntő pillanat határozta meg. Az első, amikor a 12 kém visszatértekor a föld elfoglalására bátorították az első nemzedéket, a kananeusok jelentette fenyegetés ellenére (4Móz 13:30-34; 14:5-10). 40 évvel később, a második epizódban kiválasztották a nekik örökségül járó földterületet. Választásuk szokatlansága (Józs 14:6-15) bizonyítja, hogy miért váltak a hit, a bátorság, az elkötelezettség és a kitartás példáivá a bibliai történetben. Lelki örökségük ma is él, és továbbra is ihleti a ma nemzedékét, hogy a hősies bátorságot követelő helyzetekben is bízzunk Istenben.

#### Kommentár

**A hit látásmódja (4Móz 13:26–14:10)**

A 4Móz 13:26–14:10-ben található szövegrész tanúsága szerint mind a 12 kém egyetértett a földről hozott jelentés puszta tényeit illetően. A vidék kimagaslóan termékeny volt. A gyümölcsök bizonyították, hogy „tejjel és mézzel folyó föld”, ami a Közel-Keleten egy állandósult szókapcsolat, az élelem bőségére utal (lásd 4Móz 13:28). A kifejezés használata nem véletlenszerű, hiszen ugyanezeket a szavakat használja Isten is, amikor Kánaánról beszél Mózesnek és a népnek (2Móz 3:8; 3Móz 20:24). A vidék valóban rendkívüli volt. Isten igazat mondott. Mindannyian egyetértettek a kananeusok katonai képességeit illetően is, amikor úgy jellemezték őket, hogy erősek, és hatalmas, megerősített városokban laknak (4Móz 13:29). Eddig a pontig Józsué és Káleb nem szólaltak meg, mivel senki nem tagadhatta a látottakat.

A nézetkülönbség a tények értelmezéséből fakadt. A többség ezt a következtetést vonta le: „Nem mehetünk az ellen a nép ellen, mert erősebb nálunk… Az a föld, amelyen átmentünk, hogy kikémleljük, olyan föld, amely megemészti lakóit… és olyanok voltunk a magunk szemében, mint a sáskák” (4Móz 13:32-34). Pesszimista értékelésével a tíz kém a tényeket is elferdítette, amikor azt állították, hogy az a föld megemészti lakóit. Maguknak is ellentmondtak, mint ahogy annak is, hogy a föld valóban „kiokádta” azokat a népeket (3Móz 18:26-29), nem emésztette meg. A kisebbség (Káleb és Józsué) értelmezése azonban teljesen más volt.

Ellen G. White élénk színekben festi a 10 kém jelentésének hatását a gyülekezetre: „Hitetlenségük komor, sötét árnyat borított a gyülekezetre, Isten hatalmas erejéről pedig, amely oly sokszor megnyilatkozott már az érdekükben, elfeledkeztek. A nép nem várt, nem mérlegelt, nem érvelt azzal, hogy aki idáig elhozta, az biztosan be is viszi őket arra a földre. Nem idézték fel, hogy Isten milyen csodálatosan szabadította meg őket elnyomóiktól, utat hasítva a tengeren keresztül, és megsemmisítve az őket üldöző fáraót és seregét. Kihagyták Istent a számításaikból, és úgy tettek, mintha csupán fegyvereik erejében bízhatnának” (Pátriárkák és próféták. Budapest, 2019, Advent Kiadó, 301. o.).

A tíz kém gyávaságával és hitetlenségével ellentétben Káleb kitartott álláspontja mellett: „bátran fölmehetünk és elfoglalhatjuk azt a földet, mert kétség nélkül megbírunk vele” (4Móz 13:31). Józsué egyetértett a buzdító szavakkal, és felindultságában megszaggatta ruháit, majd kijelentette, hogy nincs okuk félelemre, ha Isten az oldalukon áll (4Móz 14:8-10). A hitetlen beszámolóval szöges ellentétben azt állította, hogy lakóit kenyérként eszik meg majd az izraeliták, és nem fordítva (4Móz 14:9).

**Helyes döntések**

Az élet döntések sorozatából áll, amelyek a jellemről is árulkodnak, meghatározzák jövőnket és lelki örökségünket. Józsué és Káleb életük alkonyán szokatlan döntést hoztak azzal a hellyel kapcsolatban, ahol utolsó éveiket szerették volna eltölteni. Döntésük azt bizonyította, hogy az évek során sem kopott meg feltétlen hűségük Isten tervéhez, és nem a maguk, hanem Isten dicsőségére éltek.

**Hebrón**

Káleb engedélyt kért Józsuétól, hogy Hebrón hegyvidékét örökölhesse (Józs 14:12a). De miért Hebrónt? A helynek történelmi jelentősége volt. Kirjat-Arba néven volt ismeretes, és a Bibliában megemlített (1Móz 23:1-2) lakott területek egyik legrégebbike volt. Továbbá Ábrahám maga is lakott ott, ott is temették el Izsákkal együtt (1Móz 25:9-10; 35:27-29). Azonban nem ez indokolta Káleb választását. 85 éves volt, és egy könnyen megközelíthető helyet is választhatott volna, de nem a jó megközelíthetőség volt számára a fő szempont, hiszen egy hegyvidéki részt választott. Az olvasó számára semmi nem utal arra, hogy Hebrón ideális vidék lett volna a visszavonulás éveire, jó mezőgazdasági terület lett volna, kiváló infrastruktúrával vagy legalább biztonságos.

Káleb nyíltan jelenti ki döntése okát: „Mert magad is hallottad azon a napon, hogy anákok vannak ott és megerősített nagy városok” (Józs 14:12). Az óriások végső menedékét akarta magának! A Gátból való Góliát ismert anák volt, és Gát az egyedüli hely, ahol még az óriások megmaradtak (Józs 11:22). Góliát 2,9 m magas volt. Káleb az ország legnagyobb kihívást jelentő helyét szerette volna meghódítani. 85 évesen miért akart megtámadni egy ilyen óriásfészket? Annyi év telt el Kádés-Barnea óta, és nem kopott meg a hite, sem az, hogy az élet dolgaira a hit szemszögéből tekintsen. Kérésének három célja volt: hitre lelkesíteni az új nemzedéket; bizonyítani, hogy saját nemzedéke hibát követett el; felmagasztalni az Úr nevét. Az Isten hatalmában bízó idős ember képes legyőzni az akadályt, amely iszonyattal töltött el egy egész nemzetet.

**Józsué öröksége**

Józsué választását sem az önös érdek sarkallta. Józsué és Káleb együtt testesítik meg a vezetés igazi lényegét: nem magunkat, hanem másokat szolgálni. A Káleb életútjáról szóló feljegyzés szűkszavú, azonban Józsué munkásságának leírásából viszonylag egyértelmű részleteket tudunk meg: Mózes segédjéből (Józs 1:1) Jahve szolgája lesz (Józs 24:29). De miként fejlődött ki vezetői jelleme?

Először is, Józsué egy nagyszerű vezető lábánál tanult. Mózes öt könyvében mindenhol Mózes szolgájaként találkozunk vele. 2Móz 17:8-13-ban Józsué győzelme a harcmezőn attól függött, hogy Mózes felemelve tartotta vezetői pálcáját. 2Móz 32:17-18-ban követi Mózest a hegy csúcsára.  Mózes megváltoztatja Józsué nevét, ez pedig világosan arra utal, hogy az ő irányítása alatt állott (4Móz 13:17).

Józsué nagyon fiatal (naar) volt, amikor Mózes követésére kiválasztották (2Móz 33:11), és egész felnőtt korában szoros kapcsolatban állt vele. Isten a kezdeti tapasztalatlansága ellenére kiválasztotta, mivel lelki ember volt (4Móz 27:18). Életét nem az önfelmagasztalás vagy az önmagának tetszelgés vezette. Lelki látásmódjával Isten dicsőségére élt, és az igazán fontos dolgokat helyezte előtérbe. Tanult a hibáiból. Mózes halála után még mindig kiképzésben lévő vezető volt. Ez nyilvánvaló Ai (Józsué 7) és a gibeoniták esetéből (Józsué 9). A vezetői képesség elsajátítása egy életen át tartó tanulás, fejlődés és változás.

E két lelki óriás, Józsué és Káleb élete legalább öt értékes leckére tanít. Az első, hogy nem annyira az élet tényei számítanak, mint az, ahogyan tekintünk azokra. Bűnös világunkban a körülmények gyakran kemények, de az isteni kinyilatkoztatás lencséjén keresztül a valódi, mulandó fényükben látjuk őket. A második, hogy a hit nem huny szemet a tények felett, csupán más szögből értelmez. Harmadszorra, hivatásunk, hogy bizalommal alávessük magunkat Isten terveinek, amelyek mindig jobbak a sajátunknál. A negyedik, hogy aki az Úrban maradt, azt Ő megáldja. Némelyekkel előfordul, hogy idővel meginog a hitük, mert elveszítik az „első szeretetet” (Jel 2:4). Azonban ez nem történt meg Józsuéval és Kálebbel, akik egész életükben megtartották a hitüket és elkötelezettségüket Isten terve mellett. Végül pedig megtanulhatjuk, hogy az élet minden területén ne kapzsi és önző vágyaink, hanem az Isten által lefektetett terv szerint éljünk. Józsué és Káleb élete a gyakorlatban mutatja be Pál szavait: „Tehát akár esztek, akár isztok, akármit cselekedtek, mindent Isten dicsőségére tegyetek” (1Kor 10:31).

