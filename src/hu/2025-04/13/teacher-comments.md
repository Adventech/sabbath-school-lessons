---
title: Tanítói melléklet
date: 26/12/2025
---

### Még ma döntsetek!

#### Áttekintés

**Kulcsszöveg: Józsué 24:15**

**Alapigék:  1Móz 12:7; 5Móz 5:6; 17:19; Józsué 24; 1Kir 11:2, 4, 9;  2Tim 4:7-8**

A mózesi hagyományt követve Józsué könyve beszéddel zárul, amelyben Józsué állásfoglalásra szólítja fel a népet. Hosszú és eseményekben bővelkedő élete végén készen áll küldetése befejezésére. A szónoklat első felében Jahve szavait tolmácsolja, amikor elbeszéli, hogy Isten mit tett Izrael érdekében Ábrahám elhívása óta (Józs 24:1-13). Isten megerősíti Izrael passzív szerepét a történtekben azzal, hogy 19 igét egyes szám első személyben használ, szemben a „te” „és „tied” névmásokkal, amelyek Izraelre utalnak.

A beszéd második része a „most” (atta) (KAR) határozószóval indul, és bevezeti Józsué kérését az azonnali válaszadásra. Felhívás a népnek, hogy éljenek választási szabadságukkal. Ezután szövetségmegújítási szertartás következik, amely során két tanút állítanak: az egyik maga a nép, a másik egy emlékkő. Mózes ötödik könyvének a végét visszhangozva a Józsué és a nép közötti párbeszéd két utat állít szöges ellentétbe egymással: az egyik az engedelmesség, a biztonság és az egység, a másik a hűtlenség, a bizonytalanság és a széthullás. E keresztúton mindenki meghozza a maga döntését. Józsué a fejezet közepén egyértelműen fogalmazza meg a sajátját: „Én azonban és az én házam népe az Úrnak szolgálunk” (Józs 24:15).

A könyv végén három sírról történik említés (Józs 24:29-33). József tetemének végső nyughelyéről készült feljegyzés A teremtés könyvében elkezdődő ciklust zár le. Mózes ötödik könyvében Áron és Mózes halálához hasonlóan Józsué és Eleázár halála is egy korszak végét jelöli. Izrael az új korszak feltérképezetlen tengerén is bízhat Istennek az ígéreteihez való rendíthetetlen hűségében.

#### Kommentár

**Újra Sikemben**

A Bibliában a földrajz is teológia. Isten gondviselése, hogy Izraelt Sikembe vezette a szövetség megújítására, nem véletlen. Évszázadokkal korábban Jákob is Sikemben volt, amikor Isten megjelent neki, és utasította, hogy menjen Bételbe (1Móz 35:1). Az útra készülődve Jákob megparancsolta házanépének: „Vessétek el az idegen isteneket, akik nálatok vannak, tisztítsátok meg magatokat, és váltsatok másik ruhát” (1Móz 35:2). Az emberek engedelmeskedtek, átadták idegen isteneiket és fülönfüggőiket, amelyeket elástak egy tölgyfa alatt. Ennek következtében Isten rettegést bocsátott Kánaán lakosaira, ameddig Jákob meg nem érkezett Bételbe, hogy oltárt építsen Jahvénak (1Móz 35:3-7). Bételben Isten ismerős kifejezésekkel erősíti meg Jákobnak tett ígéretét: „Én vagyok a mindenható Isten, növekedjél és sokasodjál! Nép és népek sokasága legyen tőled, és királyok származzanak ágyékodból. És a földet, amelyet Ábrahámnak és Izsáknak adtam, neked adom, utánad pedig a te magodnak” (1Móz 35:11-12).

Józsué is lelki ébredést mozdít elő azzal, hogy újra megerősíti: Isten hű ígéreteihez. Az eltemetett bálványokon állva emlékezeti Izraelt a bálványimádás veszélyeire és a hűség fontosságára. A történet e pontján Izrael népe ugyanannál a keresztútnál áll. Sikem a döntés helye, a jövőbe tekintés helye, anélkül, hogy elfeledkeznének a múltról. E döntés nem csupán az egyén, de Izrael egész közösségének a sorsára is kihat. Sikemben az idegen istenek eltávolítása örökre meghatározza Jákob házának különleges identitását. Józsué idejében az forgott kockán, hogy Izrael megmarad-e Izraelnek, vagy sem.

**Én vagy mi?**

**A modern nyugati társadalom és a bibliai világ társadalma közötti világnézeti különbségek egyike a kapcsolat az egyéni és a közösségi személyiség között. Az egyéni döntéseket mindig szoros összefüggésbe hozták az egész közösséggel. Ez a gondolat nyilvánvaló Józs 24:6-ban, ahol Isten így szól: „És kihoztam atyáitokat Egyiptomból, és jutátok a tengerhez” (KAR), noha a kivonulás idején a hallgatóság többsége még meg sem született.**

Wheeler Robinson volt az első teológus, aki a „közösségi személyiség” fogalmát a bibliai szövegre alkalmazta. Az angol jogból származó fogalom arra „utal, hogy egy csoportot vagy testületet jogilag egyénnek lehet tekinteni, amelynek egyénként jogai és kötelességei vannak” (J. W. Rogerson: Corporate Personality. New York, 1992, Doubleday, 1156. o.). Robinson két értelemben használja ezt a kifejezést: közösségi felelősség és közösségi képviselet. Bár kritizálni szokták, amiért pontatlan és (ma már) meghaladott antropológiai elveket használ, Robinson ötletének érdemes figyelmet szentelni. A bibliai tanulmányokban az általa kidolgozott fogalmat helyesen „közösségi szolidaritássá” korszerűsítették, amely „a sémita gondolkodásban az egyén és a közösség közötti ingadozásra vagy kölcsönös kapcsolatra utal.  Az egyén cselekedete nem csupán egy egyéni tett, mert kihatással van a közösségre és fordítva. Az egyén gyakran a közösség képviselője és fordítva” (G. K. Beale: The Right Doctrine From the Wrong Texts? Essays on the Use of the Old Testament in the New. MI, 1994, Grand Rapids, 37. o.).

A közösségi szolidaritás nem csupán a bibliai szöveg mögött meghúzódó tagadhatatlan valóság, ami az egymásrautaltságot, konformitást és erős családi identitást előtérbe helyező társadalmakban ma is él, hanem a bibliai tipológia alapvető előfeltétele is. Tulajdonképpen az evangélium középpontjában ez áll. Negatív oldala, hogy bár nem vagyunk felelősek Ádám bűnéért, bukása ajtót nyitott a gonoszság előtt, és a bűn befolyásának Krisztuson kívül senki nem volt képes átfogóan és teljesen megálljt parancsolni. Ahogyan Pál mondja: „Azért ahogyan egy ember által jött be a bűn a világba, és a bűn által a halál, úgy a halál minden emberre elhatott, mivelhogy mindenki vétkezett” (Róm 5:12). Pozitív oldala, hogy Krisztusnak mint az új Ádámnak, az új emberiség képviselőjének győzelme jó befolyást szül a világban, lehetőséget ad, hogy mindenki győzhessen: „ha egy meghalt mindenkiért, akkor mindazok meghaltak” (2Kor 5:14). Pál ezzel egészíti ki a gondolatmenetet: „Amint tehát egynek a bűnesete által minden emberre elhatott a kárhozat, úgy egynek az igazsága által minden emberre elhat az élet megigazítása” (Róm 5:18).

**Egyéni szabadság**

A szövetség történelmi időhöz kötött áldásainak és átkainak tekintetében Isten sohasem egyénenként kezelte népét. Az egyháznak mint Krisztus testének újszövetségi képe ebben a szociális felfogásban gyökerezik. Az Ószövetségben az egyéni döntések összessége mindig az egész népet érintette. Ez a felfogás nyilvánvaló Dániel imájában, amelyben olyan bűnök megbocsátásáért esedezik, amelyeket ő személyesen nem követett el (Dániel 9).

Azonban a Szentírás világosan vallja az egyéni szabadság értékét. Ezékiel szerint: „Amely lélek vétkezik, annak kell meghalnia. A fiú ne viselje az apa büntetését, az apa se viselje a fiú büntetését. Az igazon legyen az ő igazsága, és a gonoszon az ő gonoszsága” (Ez 18:20; vö. 5Móz 24:16). Az örökkévalóság viszonylatában Isten egyénként kezel minket. Viselnünk kell mások bűnének a következményét, de mások bűnösségét nem.

Józsué búcsúbeszéde bemutatja a kollektív és egyéni identitás közötti feszültséget. Isten múltbéli szabadító cselekedeteit kollektív értelemben említi, és így utal jövőbeli ítéleteire is, de a felhívás az egyénnek szól. Az egyén e szabadságát a szövetség keretein belül kell értelmeznünk. A szabadság keretek nélkül légüres tér. Az ember eldöntheti, hogy meg akar-e házasodni, ám ha már megházasodott, akkor köti a házassági szövetség. Gyakorlati szempontból a korlátok nélküli szabadság rabsághoz vezet.

Fontos megjegyezni, hogy a bibliai nyelvezet a rabszolgaságból való felszabadítást megváltásnak nevezi, nem szabadságnak. Amikor Izrael elhagyta Egyiptomot, ez nem azt jelentette, hogy hatalmukban állt eldönteni, hogy szolgálnak-e vagy sem, inkább arról, hogy eldönthették, kit akarnak szolgálni. „Józsuének a néphez intézett felszólítása örökre kőbe véste, hogy aki Izrael népének tagja lesz, azt Jahve kiválasztja és megváltja. Akik Izrael népének tagjai maradnak, azok Jahvét választják és szolgálják” (Esau McCaulley: Freedom. Douglas Mangum, szerk. The Lexham Theological Wordbook. Bellingham, WA. Lexham, 2014, Logos Edition).

A szabadság a legerősebb ajándék, amelyet Isten a teremtményeinek adományoz. Azonban, ahogyan azt az emberiség történelme mutatja, ez a legveszélyesebb is, mert visszaélhetnek vele, ami szörnyű következményekkel jár. Lényegét tekintve Isten a szeretet, és nincs szeretet szabadság nélkül. Ezért nem az a kérdés, hogy van-e szabadságunk, hanem az, hogyan használjuk fel ezt a csodálatos ajándékot. Józsué könyvének a vége ezt a kérdést veti fel.

#### GYAKORLATI ALKALMAZÁS

**A szabadság kihívása**

Nem könnyű szabadnak lenni. Ezt bizonyítja Izrael történelme, akiket Isten a pusztába vezetett, hogy megtanulják a szabadság lényegét. Igaz, ez az időszak elhúzódott, de a pusztai iskolát eredetileg Isten nem tervezte másfél évnél hosszabbra, amely hozzávetőlegesen ugyanannyi idő, mint a kivonulás és a Kádés-Barneába való megérkezés között eltelt idő (2Móz 19:1; 4Móz 10:11; 5Móz 1:2).

**1.  Miért kell megtanulnunk, hogyan kell élni a szabadságunkkal?**

**2.  Ha szülő vagy, gondolkodj el azon, hogyan tanítod meg gyermekeidet a szabad akarat használatára! Beszéljétek meg az ötleteiteket!**

**3.  A nehéz körülmények hogyan járulnak hozzá a tanuláshoz?**

**Bálványimádás ma**

Gondolkodjunk el a bálvány következő meghatározásán, amelyet Luther Márton Nagy Kátéjában az első parancsolathoz írt kommentárban találunk: „Istenedet és bálványodat is egyedül a bizalmad és a szívbéli hited alkotja meg… Valójában az az Istened, amihez a szíved ragaszkodik és amibe bizalmát helyezi” (Luther’s Large Catechism. Minneapolis, MN, 1908, Luther Press, 44. o.). A bibliai időkben a bálványimádás a kultúra alapvető jellemzője volt. Isten népére állandó fenyegetést jelentett, és végül ez juttatta rabságba Izraelt és Júdát.

**Bár hetednapi adventistaként nem imádsz istenszobrokat, mégis hogyan fenyegetheti a hitedet a bálványimádás?**

**Vége**

Mózes ötödik könyvéhez hasonlóan Józsué könyve temetkezési helyekkel kapcsolatos feljegyzésekkel ér véget. Furcsának tűnhet, hogy egy ilyen részlettel fejezzenek be egy könyvet, amely főként győzelmekről szól.

**1.  Mit gondolsz, miért zárul így a könyv?**

**2.  Milyen üzenetet közvetít Isten a vezetői tisztségről, és hogy állandó ellenőrzése alatt tartja a történelmet?**