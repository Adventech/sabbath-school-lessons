---
title:  Még Ma Döntsetek!
date:  20/12/2025
---

### E heti tanulmányunk
1Mózes 12:7; 5Mózes 17:19; 5:6; Józsué 24; 1Kir 11:2, 4, 9; 2Tim 4:7-8

> <p></p>
> „Ha pedig rossznak látjátok azt, hogy az ÚRnak szolgáljatok, válasszatok még ma, hogy kit akartok szolgálni… Én azonban és az én házam népe az ÚRnak szolgálunk” (Józs 24:15, ÚRK).

Józsué könyvének záró fejezetéhez a szövetség megújításának ceremóniája adja a keretet, amit ebben az esetben Izrael idős vezetője végez. Olyan elemeket vonultat fel, ugyan nem maga a szövetség, hanem a megújítási ceremóniához kapcsolódó beszámoló, amelyek az ókori Közel-Keleten a hűbéresi szerződésekben szerepeltek: 1) a bevezető (preambulum) megnevezi a hűbérurat mint a szövetség kezdeményezőjét; 2) a történeti bevezető leírja, milyen kapcsolat áll fenn az úr és a vazallus között; 3) a szövetségi rendelkezések leírják, hogy a vazallus teljes hűséggel tartozik a hűbérúrnak, a hála motivációja alapján; 4) az engedelmesség áldásai, valamint a szövetség megtörésének átkai; 5) a vazallus fogadalmának tanúi; 6) a dokumentum letétbe helyezése jövőbeni olvasás céljából; 7) a szövetség hatályba helyezése.

Józsué élete a végéhez közeledik, az utódja nem látszik a horizonton. A szövetség megújítása emlékeztető Izrael számára, hogy az ő királyuk Jahve maga, és ha hűségesek lesznek hozzá, élvezhetik a védelmét. Izraelnek nincs szüksége emberi királyra. Mint teokratikus nép, állandóan észben kell tartaniuk, hogy egyetlen királyuk az Úr.

---

#### Ellen G. White idézetek

Józsué, amint érezte a korral járó gyengeség közeledtét, és felismerte, hogy küldetése hamarosan lezárul, igen aggódott népe jövőjéért. Amikor még egyszer összegyűltek idős vezetőjük előtt, atyai érdeklődésnél több volt, amit nekik elmondott. […]

Józsué parancsára a szövetség ládáját elhozták Silóból. Igen ünnepélyes alkalom volt, és ő Isten jelenlétének jelképével akarta mélyíteni a népre tett hatást. Miután bemutatta Istennek Izrael iránti jóságát, Jahve nevében felszólította őket, tegyenek vallást, kit akarnak szolgálni. Bizonyos mértékben még mindig imádtak titokban bálványokat, és Józsué most döntésre hívta a népet, hogy vessék ki Izraelből ezt a bűnt… Isten szolgálatára kívánta vezetni őket, de nem kényszerrel, hanem szabad akaratból. […]

„Én azonban és az én házam – mondta Józsué – az Úrnak szolgálunk.” (Józs 24:15) A nép is részesült a vezető szívét ihlető szent buzgalomban. Felhívása habozás nélküli választ várt. „Távol legyen tőlünk, hogy elhagyjuk az Urat, szolgálván idegen isteneknek.” (Józs 24:16) […]

Józsué igyekezett hallgatóit rávezetni szavai helyes mérlegelésére és visszatartani olyan fogadalomtól, amelynek megtartására még nem készültek fel. Mély komolysággal jelentették ki: „Nem, mert mi az Úrnak szolgálunk.” (Józs 24:21) Ünnepélyesen helyeselték az önmaguk ellen szóló bizonyságtételt, hogy ők az Urat választották, s megismételték a hűség fogadalmát: „Az Úrnak, a mi Istenünknek szolgálunk, és az Ő szavára hallgatunk.” (Józs 24:24) […]

Feljegyzést készített ez ünnepélyes eseményről, s azt a törvénykönyvvel együtt a szövetség ládája oldalán helyezte el. […]

Józsuénak Izraelért végzett munkája befejeződött: „Tökéletesen járt az Úr után” (4Móz 32:12), s Isten könyve így ír róla: „az Úr szolgája” (Bír 2:8). Mint nyilvános vezető, jelleméről a legnemesebb bizonyság annak a nemzedéknek története, amely az ő munkájának gyümölcsét élvezte: „Izrael pedig az Urat szolgálta vala Józsuénak minden idejében, és a véneknek is minden idejükben, akik hosszú ideig éltek Józsué után.” (Józs 24:31) – Pátriárkák és próféták, 521–524. o.

Közeledik az elkeseredett összecsapás az Istenhez hűségesek és Isten törvényének megvetői között. Az emberek aláássák törvényének tiszteletét. A vallásos vezetők emberek parancsolatait tanítják hitelvekként. Amint az ősi Izrael napjaiban volt, úgy van ez ma is. De mert a hűtlenség és törvénytaposás uralkodik, a törvény régi tisztelőinek ezért talán nem kell tisztelniük a törvényt? Csatlakozzanak a föld hatalmasságaihoz, hogy ők is hatástalanná tegyék a törvényt? A gonoszság áradata nem söpri el a hűségeseket. Nem fogják megvetni, amit Isten szentnek különített el. Nem követik Izrael feledékenységének példáját. Nem feledkeznek meg arról, mit tett Isten a korokon át népéért, s parancsainak útján fognak járni.

A vizsgán mindenki sorra kerül. Csak két tábor van. Te melyik oldalán állsz? – Bizonyságtételek a gyülekezeteknek, 8. köt., 120. o.