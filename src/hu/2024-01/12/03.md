---
title:  Új Ének Az Úrnak
date:  18/03/2024
---

`Olvassuk el Zsolt 33:3, 40:4, 96:1, 98:1, 144:9 és 149:1 verseit! Mi a közös motívum bennük?`

Ezek a zsoltárok bátorítják a népet, hogy énekeljenek „új éneket”. Mit jelent itt „az új ének”? Azt, hogy újólag ismerjék el az Úr fenségét és a világ feletti hatalmát, adjanak hálát a Teremtőnek és a föld Bírájának gondviseléséért és üdvözítéséért. Az új énekkel való dicsőítés személyesebb indítékai közé tartozik a hála az ellenségektől és a haláltól való szabadításáért, valamint az Izraelre árasztott áldásokért. Más énekek is dicsérik az Urat jóságáért és csodáiért, de az „új ének” különleges, mert benne van a megújuló öröm, megújított fogadalom Isten tiszteletére. Az isteni szabadítás új tapasztalata arra készteti a népet, hogy ismerjék el Teremtőjüknek és Királyuknak az Urat. Az „új énekről” szóló zsoltárok közös témája többek között a bizalom Istenben, dicsőítése csodatetteiért, a bajból való szabadításáért.

`Mire következtethetünk Ézs 42:10-12, Jel 5:9 és 14:3 verseiből az „új énekről”?`

Izraelt, Isten népét a zsoltáros gyengéden így nevezi: „hozzá közel álló nép” (Zsolt 148:14, RÚF). Ebben benne van, hogy az egész teremtésben Izrael státusza a legkülönlegesebb, ezért a leginkább köteles dicsérni Istent, ami egyben a legnagyobb kiváltsága is. A Biblia tehát minden nemzedék hívőit arra bátorítja, hogy új énekkel dicsőítsék Megváltójukat, ami az ő sajátos bizonyságtételük a Bárány vére által nyert üdvösségről. Az „új ének” lehet olyan, amit még soha senki nem hallott ezelőtt, ami eleven emléket állít annak, ahogyan a hívő Isten kegyelmét tapasztalta. Kifejezhet reménységet is, ebben az esetben az ének újdonsága Isten páratlan, példa nélküli fenségének jövőbeli megnyilatkozását várja. Az igazi istentisztelethez több kell az áldozatoknál és a felajánlásoknál, élő kapcsolatot tükröz Istennel, ami mindig friss és dinamikus. Bizonyos értelemben egyszerűen azt mondhatjuk, hogy az „új ének” akár naponta megújuló kifejezése az Isten iránti szeretetünknek és értünk vállalt tettei miatti hálánknak.

Gondolkozzunk el Istennek az életünkben megnyilvánuló áldásairól! Ha új éneket énekelnél, mi lenne az?

---

#### Ellen G. White idézetek

Az Úr azt akarja, hogy jóságáról és hatalmáról beszéljünk. Dicséretünkkel és hálaadásunkkal megdicsőítjük Őt. Ezt mondja: „Aki hálával áldozik, az dicsőít engem.” (Zsolt 50:23) Izrael népe szent énekekkel dicsőítette Istent a pusztai vándorlás alatt. Parancsolatait és ígéreteit megzenésítették. A zarándokok egész úton énekelték ezeket az énekeket. Kánaánban pedig, amikor szent ünnepet ültek, elsorolták Isten csodálatos tetteit, és hálás szívvel mondtak neki köszönetet. Isten azt akarta, hogy népe egész életében dicsőítse. Így kellett volna megismertetni „e földön” Isten útját, és „minden népek közt” szabadítását (Zsolt 67:3). – Krisztus példázatai, 298. o.

Amikor a bűnösnek Krisztus érdemei alapján megbocsátják, hogy áthágta a törvényt, és hit által felöltheti Krisztus feddhetetlenségének ruháját, akkor a zsoltárossal együtt elmondhatja: „Mily édes az én ínyemnek a te beszéded; méznél édesebb az az én számnak!” „Kívánatosabbak az aranynál, még a sok színaranynál is; és édesebbek a méznél, még a színméznél is.” Ez a megtérés. Isten Lelke átveszi az irányítást az elme és a szív fölött, a szülők szívét a gyermekek felé fordítja, és az engedetlen embert pedig az igaz ember bölcsessége felé fordítja. Isten törvényére ekkor már az isteni jellem átirataként tekintenek, és amely szívet megérint az isteni kegyelem, új éneket kezd énekelni, hiszen megértette, hogy az életében teljesült a menny ígérete, és hogy vétke elfedeztetett, bűne megbocsáttatott. Istenhez tért, mert áthágta a törvényt, és mert hiszi, hogy Jézus Krisztus azért halt meg, hogy őt igaznak tudja nyilvánítani. – The Review and Herald, 1892. június 21.

Már felvirrad ránk az a nap, amikor Isten titkai feltárulnak előttünk, útjait igaznak ismerjük el, nevezetesen, hogy igazság, irgalom és szeretet az ő trónjának alapja. Ha földi harcunk véget ér, ha a szentek már az otthonukban örvendenek, első énekük Mózesnek, Isten szolgájának éneke lesz. A második pedig a Báránynak éneke, a kegyelem és megváltás éneke. Ez utóbbi hangosabb, magasztosabb, fennköltebb lesz. Az egész mennyországon át visszhangzik… Ez a tárgykör, ez az ének – Krisztus minden mindenekben – hangzik dicshimnuszokban tízezer­szer tízezer és ezerszer ezer és a megváltottak megszámlálhatatlan seregeinek ajkáról az egeknek egein át. Mindannyian éneklik Mózesnek és a Báránynak énekét. Új ének, mert addig még sosem énekelték a mennyben. – Bizonyságtételek a prédikátoroknak, 433. o.