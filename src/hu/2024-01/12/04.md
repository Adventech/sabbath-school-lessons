---
title:  Uram, Ki Tartózkodhat Sátradban?
date:  19/03/2024
---

`Olvassuk el a 15. zsoltárt? Kik méltók arra, hogy a színe előtt tisztelhessék Istent?`

Ez a zsoltár az Isten törvényében és a prófétáknál is megtalálható kívánalmak összefoglalóját adja, tehát az méltó rá, akinek a tetteiben („igazságot cselekszik”) és a jellemében („szívében”) Isten tükröződik (lásd 5Móz 6:5; Mik 6:6-8). A templom szent hely volt, megszenteltek benne mindent, beleértve a papokat is. Így a szentség feltétlenül szükséges követelmény ahhoz, hogy valaki Isten színe elé lépjen. Izrael szentségének mindenre ki kellett terjednie, összekötve az istentisztelettel az etikát, az élet minden területén gyakorolva azt. Isten azért adta törvényét népének, hogy a lehető legmagasabbra érjenek fel, azaz papok nemzeteként éljenek. A királyi papság része az Isten színe előtti szent élet és az, hogy más népekhez is eljuttassák a szövetség áldásait.

`Olvassuk el Zsolt 24:3-6 ás 101:1-3 szakaszait? Mit jelent a szentség?`

Isten szemében a „tökéletes szív” (Zsolt 101:2) a hívő legnagyobb értéke. A héber támím („tökéletes”) szó a teljességet, fogyatkozás nélküliséget fejezi ki. Az a szőlőtő „tökéletes”, amelyik ép, egészséges, semmi nem tett kárt benne (Ez 15:5). Az áldozatul vitt állatoknak hiba nélkül valóknak (támím) kellett lenniük (3Móz 22:21-24). A „tökéletes” beszéd igaz (Jób 36:4). Következésképpen a „tökéletes szív” „tiszta szív” (Zsolt 24:4; lásd még 15:2), Istent keresi (Zsolt 24:6), Isten bűnbocsánata helyreállítja (Zsolt 51:4-12). A feddhetetlen élet abból fakad, ha az ember elismeri Isten kegyelmét és igazságosságát. Az isteni kegyelem arra készteti és képessé is teszi Isten szolgáit, hogy az Úr félelmében éljenek. Ez azt jelenti, hogy töretlen közösségben legyenek vele és engedelmeskedjenek Igéjének. Az őszinte, istenfélő élet dicsőséget szerez Istennek, nem pedig magának az embernek. Figyeljük meg, hogy a 15. zsoltárban található kívánalmak közül a legtöbb negatív formában hangzik el (Zsolt 15:3-5). Nem Isten jóindulatának elnyeréséről van itt szó, hanem azoknak a dolgoknak a kerüléséről, amelyek elválasztanának bennünket Istentől.

Hogyan hozhatunk tudatos döntéseket, kerülve mindazt, ami eltávolítana bennünket Istentől? Nevezzünk meg néhány eltávolító dolgot! Miként kerülhetjük el, hogy olyasmit tegyünk?

---

#### Ellen G. White idézetek

Emberekkel való kapcsolatában szívélyesen és udvariasan viselkedett, ezért mindig megvédte az elnyomottak ügyét, legyenek azok zsidók vagy pogányok. Krisztust így mindenki szerette. Tökéletes életével és jellemével megválaszolta a 15. zsoltár kérdését: „Uram, kicsoda tartózkodhat sátorodban, kicsoda lakozhat szent hegyeden? Aki tökéletességben jár, igazságot cselekszik, és igazat szól az ő szívében.” (Zsolt 15:1) Gyerek- és ifjúkorában olyan volt az élete, hogy amikor tanítóként ténykedett, elmondhatta tanítványainak: „Ha az én parancsolataimat megtartjátok, megmaradtok az én szeretetemben; amiképpen én megtartottam az én Atyámnak parancsolatait, és megmaradok az ő szeretetében.” (Jn 15:10)

Amint idősebb lett, folytatta a gyerekkorában megkezdett munkát, és tovább növekedett bölcsességben és Isten és emberek előtti kedvességben. Családjában nem foglalta el a helyét pusztán vérségi kötelékek miatt. Egyetlen esetben sem volt hajlandó vitás ügyeiket igazolni, ahol igazság dolgában bűnösök voltak, vagy helytelenül jártak el, hanem mindig az igazság mellett állt ki. – A keresztény nevelés alapjai, 402. o.

Mit jelent kereszténynek lenni? Azt, hogy hasonlóvá válunk Krisztushoz, és a krisztusi munkát végezzük. Némelyek egyféleképpen vétkeznek, mások másféleképpen. Egyesek türelmetlen természetűek. Sátán látja a gyengeségüket, és úgy irányítja a dolgokat, hogy ­folyamatosan legyőzhesse őket. De senki se csüggedjen el emiatt. Valahányszor nehézség és próba ér, csendes imában kérj Istentől erőt és kegyelmet, hogy mindezt türelemmel viselhesd el. A hallgatásban és a csendben erő van; egyetlen szót se szólj, mielőtt kérésedet a menny Istene elé tárod. Ha minden alkalommal így jársz el, hamarosan le fogod győzni hirtelenkedő természetedet, s akkor már itt, a földön részed lesz egy szeletnyi mennyországból, és majd feljuthatsz a mennybe.

Isten azt várja gyermekeitől, hogy tisztítsák meg kezüket és szívüket. Vajon emiatt boldogtalanok lesznek? Boldogtalan lesz a családi életük, ha jók és türelmesek, tisztelettudóak és jóindulatúak? Távolról sem! A családtagok iránt tanúsított jóság megtérül. Ezt kell nekünk tennünk az otthonainkban. Ha a családtagok nem állnak készen a békességes együttélésre, akkor nem állnak készen a fehér trón körül összegyűlő mennyei családdal való együttlakozásra sem. A bűn mindig sötétséget és rabságot eredményez, de aki helyesen viselkedik, az békességben és szent örömben részesül. – Lift Him Up, 341. o.

Kedves testvéreim! Legyenek állandóan Isten parancsai és Jézus Krisztus bizottsága gondolataitoknak tárgyai, és ezek űzzék el a világi gondolatokat tőletek. Mikor lefekszetek, és mikor felkeltek, ezekről elmélkedjetek. Életetek és eljárásotok legyen összhangban az ember Fiának eljövetelével. Az elpecsételés ideje rövid, s csakhamar vége szakad. Most, amíg a négy angyal tartja a négy szelet, van itt az ideje, hogy megerősítsük és biztosítsuk elhivatottságunkat és kiválasztottságunkat. – Tapasztalatok és látomások, 58. o.