---
title:  További Tanulmányozásra
date:  22/03/2024
---

Az istentisztelethez szükséges a bűnbánat, az őszinte bűnbánat. „A bűnbánat a bűn feletti bánkódást és az attól való elfordulást jelenti. Mindaddig nem hagyunk fel vétkeinkkel, amíg azok bűnös voltát fel nem ismerjük. Életünkben akkor történhet csak valódi változás, ha teljes szívvel elfordulunk a bűntől. Sok ember ma is félreérti a bűnbánat igazi lényegét. Szomorkodnak vétkeik miatt, külsőleg javulást mutatnak, mert félnek a bűn következményeitől. Azonban ez nem az Isten akaratának megfelelő bűnbánat. Ezek inkább a szenvedéseket fájlalják, nem magát a bűnt. Így panaszkodott és jajgatott Ézsaú is, amikor látta, hogy elsőszülöttségi jogát örökre elvesztette. Bálám is beismerte bűnét, amikor Isten angyala kivont karddal állott az útjába, mert életéért reszketett. Mégsem láthatjuk nála az igazi bűnbánatot, a megtérést, az életelv megváltozását és a bűntől való elfordulást. Miután Júdás elárulta Krisztust, felkiáltott: »Vétkeztem, hogy elárultam az ártatlan vért« (Mt 27:4)” (Ellen G. White: Jézushoz vezető út. Budapest, 2008, Advent Irodalmi Műhely, 18. o.). „Isten nem lakik kézzel csinált templomokban, de megtiszteli jelenlétével népének összejövetelét. Megígérte, hogy amikor közösen keresik Őt, beismerik bűneiket és imádkoznak egymásért, Lelke által találkozik velük. De azoknak, akik istentiszteletre gyűlnek össze, minden gonoszságot le kell rakniuk. Ha nem lélekben, igazságban és a szentség szépségében imádják Istent, semmi hasznuk nincs abból, ha összejönnek. Ilyenekről mondja az Úr: »Ez a nép csak ajkával tisztel engem, a szíve azonban távol van tőlem« (Mt 15:8-9). Akik imádják Istent, azoknak »lélekben és igazságban« kell imádniuk, »mert az Atya is ilyen imádókat keres magának« (Jn 4:23)” (Ellen G. White: Próféták és királyok. Budapest, 1995, Advent Kiadó, 32. o.).

**Beszélgessünk róla!**

`1) Mi a legnagyobb áldozat, amit a hívő Istennek adhat (Zsolt 40:7-11; Róm 12:1-2)?`

`2) Milyen kapcsolat van az egyéni és a közösségi istentisztelet között? Miért van valóban szükségünk mindkettőre? Hogyan erősíti egyik a másikat?`

`3) Sokan úgy gondolják, hogy az istentisztelet nem más, mint csak ima, éneklés, a Biblia és más vallásos irodalom olvasása. Mindez lényeges, de csupán ezekre korlátozódna az istentisztelet? Mondjunk példákat az istentisztelet más formáira!`

`4) „Ne gondoljunk szívszomorító, elkeserítő dologként a szolgálatára! Legyen a gyönyörűségünk, hogy az Urat imádjuk és részt veszünk a munkájában” (Ellen G. White: Steps to Christ. 103. o.)! Hogyan lesz gyönyörűség az Úr imádása?`

---

#### Ellen G. White idézetek

Isten fiai és leányai: „Ne legyenek más isteneink” című fejezet (56. o.)