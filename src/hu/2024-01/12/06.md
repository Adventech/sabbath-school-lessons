---
title:  Amikor Isten Nem Veszi Örömmel Az Áldozatot
date:  21/03/2024
---

`Olvassuk el Zsolt 40:7-9, 50:7-23, 51:18-21 szakaszait! Milyen fontos kérdéssel foglalkoznak ezek a részek? Mikor nem örül Isten az áldozatnak, amit pedig Igéjében Ő rendelt el (2Móz 20:24)?`

A zsoltáros a prófétákhoz hasonlóan azt panaszolja, hogy a nép hányféleképpen rontja meg az istentiszteletet. A hangsúly nem arra kerül ezekben a versekben, hogy Isten rosszallóan tekint Izrael áldozataira és ünnepeire, inkább az elutasítás okát emeli ki: ami az istentisztelet formaságainak és a nép lelkiségének állapota közötti végzetes távolság.

Isten nem az ajándékok és az égő áldozatok miatt feddi népét, hanem a gonoszságukért és az elkövetett igazságtalanságokért (Zsolt 50:8, 17-21). A zsoltárok nem az áldozatbemutatás és az istentisztelet ellen emelnek szót, hanem a hiábavaló áldozatok és az üres istentisztelet ellen, amit az emberek igazságtalan tettei tükröznek.

Amikor űr tátong az istentisztelet külsőségessége és annak helyes belső motivációja között, a rituálét fontosabban tartják, mint a valós közeledést Istenhez. Vagyis a formaságok végcéllá válnak, az emberek nem Istent tisztelik, akire a szertartásoknak a figyelmet terelniük kellene, akit be kellene mutatniuk.

`Mit mond Jézus Jn 4:23-24 verseiben, ami pontosan egybevág a mai zsoltár figyelmeztetésével?`

Az áldozatok önmagukban nem elegendőek. Mi lenne a hasznuk, ha nyoma sincs megtérésnek, hitnek és a bűn miatti szomorúságnak azok szívében, akik áldozatot visznek? Csak akkor lehet Isten előtt kedves, „igaz áldozat” (Zsolt 51:21, ÚRK; lásd még 50:14) a bikák feláldozása, ha bűnbánat és őszinte hálaadás kíséri. Ézsaiást idézve mondta Jézus: „Ez a nép szájával közelget hozzám, és ajkával tisztel engemet; szíve pedig távol van tőlem” (Mt 15:8). A zsoltáros által tapasztalt probléma ugyanaz volt, mint amivel Jézus találkozott földi szolgálata idején bizonyos emberek, különösen a vezetők esetében.

Adventistaként rengeteg világosságot és ismeretet nyerhetünk. Mit tehetünk, nehogy azt gondoljuk, hogy elég pusztán az igazság ismerete és a helyes szertartások gyakorlása?

---

#### Ellen G. White idézetek

A farizeusok szerettek kitűnni a formaságok aprólékos betartásával. Azzal bizonyították vallásos lelkesedésüket, hogy erről vitatkoztak. A szembenálló felek közötti érvelések hangosak és hosszúak voltak, és nem volt szokatlan esemény a dühös ellenkezés hangjait hallani az utcákon a törvény tudós doktoraitól.

Mindezzel szöges ellentétben állt Jézus élete. Az ő életében nem fordult elő zajos vita, kérkedő imádkozás, sem pedig dicséretet igénylő cselekedet. Krisztus Istenben rejtőzött el, és Isten nyilatkozott meg Fiának jellemében. Jézus erre a kinyilatkoztatásra akarta ráirányítani az emberek figyelmét és tiszteletét.

Az igazság Napja nem ragyogva jelent meg a világon, hogy dicsőségével elkápráztassa az embereket. Meg van írva Krisztusról: „Az ő kijövetele bizonyos, mint a hajnal.” (Hós 6:3) A napfény csendesen, lágyan önti el a földet, eloszlatja a sötétség árnyait, és életre kelti a világot. Így kelt fel az igazság Napja is, gyógyulást hozott „az ő szárnyai alatt” (Mal 4:2). – Jézus élete, 261. o.

Isten megvizsgálja népét. Itt e világ az öltözőhely, hogy megjelenjenek előtte. Itt, e világban, az utolsó időkben az emberek kinyilvánítják, milyen erő hat a szívükre, melyik erő irányítja tetteiket. Ha az isteni igazság a hatalmas, az jó tettekre vezeti őket. Fölemeli befogadóját, nemes szívűvé, bőkezűvé teszi, isteni Urukhoz hasonlóvá. De ha a gonosz angyalok ellenőrzik szívüket, az különféle utakon válik láthatóvá. Önzés, irigység, hiúság és gonosz szenvedélyek lesznek a gyümölcsei.

Csalárdabb a szív mindennél, és mindenestül gonosz. A hitvalló ke­resztények nem hajlandók közelről megvizsgálni a szívüket, hogy lássák, hitben élnek-e. Félelmetes tény, hogy sokan hamis reményekre építenek. Néhányan régi tapasztalatokra támaszkodnak, és arra, ami évekkel ezelőtt volt. De mikor eljutnak ehhez a szívet kutató időhöz, mikor mindenkinek naponta tapasztalatokra kell szert tennie, már nincs mondanivalójuk. Azt gondolják, hogy az igazság megvallása megmenti őket. Mikor legyőzik az Isten által gyűlölt bűnöket, Jézus belép a szívükbe, velük vacsorázik, és ők ővele. Akkor isteni erőben részesülnek, felnőtté válnak Jézusban, és szent diadallal mondhatják: „Hála legyen Istennek, aki győzelmet ad nekünk Urunk Jézus Krisztus által.” Az Úrnak jobban tetszene, ha a langyos hitvalló keresztények sohasem vennék ajkukra nevét. Ők örökös koloncok azoknak, akik Jézus hűséges követői akarnak lenni: a hitetleneknek pedig botránykövek. A gonosz angyalok örülnek nekik, és bűnös útjaikkal gúnyolják Isten angyalait. Az ügy átkai ők itthon és külföldön. Ajkukkal közelednek Istenhez, de szívük távol marad tőle. – Bizonyságtételek, 1. köt., 188. o.