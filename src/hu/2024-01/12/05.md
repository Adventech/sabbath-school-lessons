---
title:  Hirdetni Az Úr Dicsőségét A Népek Között
date:  20/03/2024
---

`Olvassuk el a 96. zsoltárt! Az istentiszteletnek mely elemeit említi ez a fejezet?`

Az istentisztelet része, hogy éneklünk az Úrnak (Zsolt 96:1-2), áldjuk nevét (Zsolt 96:2), hirdetjük jóságát, hatalmas voltát (Zsolt 96:3-4) és ajándékokat viszünk templomába (Zsolt 96:8). E jól ismert jellemzőkön túl a 96. zsoltár megemlít még egy nem annyira nyilvánvaló dolgot: evangelizációs dimenziója is van annak, ha az Úr országát hirdetjük a többi népnek (Zsolt 96:2-3, 10). Az éneklés, Isten dicsőítése, az ajándékok hozatala, valamint az evangélium hirdetése azonban nem különálló tevékenységek, hanem az istentisztelet többféle kifejezései, melyeknek tartalmát adja az isteni üdvösség hirdetése a népek között. Figyeljük meg, hogy mennyire egybeesik Isten tiszteletének indoka a többi népnek hirdetett üzenettel: „Mert nagy az Úr” (Zsolt 96:4), „Mert a népek minden istene csak bálvány, de az ÚR egeket alkotott” (Zsolt 96:5, ÚRK), „Az Úr uralkodik” (Zsolt 96:10) és „eljön, hogy megítélje a földet” (Zsolt 96:13). Az evangelizálás célja tehát az, hogy minden nemzet csatlakozzon Isten népéhez, majd pedig az egész teremtett világgal együtt imádja az Urat (Zsolt 96:11-13). Az istentisztelet abból fakad, ha az ember elismeri a szívében, hogy kicsoda az Úr, Ő a Teremtő, a Király, a Bíró (Zsolt 96:5, 10, 13). Ezért az istentisztelet részét képezi az is, hogy megemlékezünk múltbeli tetteiről (a teremtésről), a jelenben látható csodáiról (a világ fenntartásáról, uralkodásáról) és várjuk azt, amit majd a jövőben tesz (a végidei ítéletet és az új életet az új égen és új földön).  A zsoltárok könyvében az ítélet az isteni béke, igazság és jólét uralmának a helyreállítását jelenti a világban, amit most igazságtalanság és szenvedés terhel. Ezért várja örömmel az egész föld Isten ítéletét (Zsolt 96:10-13; 98:4-9). Az Úr az igaz Bíró, és ennek még inkább motiválnia kell az embereket arra, hogy szentségben imádják Őt, „rettegjenek” (ÚRK), „reszkessenek” (RÚF), nehogy könnyelműen vegyék tiszteletét (Zsolt 96:9). Isten dicsőítésének része a hatalmas öröm és bizalom (Zsolt 96:1-2, 11-13), ugyanakkor a szent félelem és tisztelet is (Zsolt 96:4, 9). A 96. zsoltár a Teremtő és a Bíró imádására hív mindenkit, ami a világnak szóló utolsó evangélium, Jel 14:6-12 hármas angyali üzenetének hirdetésében is tükröződik. Ez a zsoltár többféleképpen is tartalmazza a végidőnek hangzó üzenetet, aminek része a teremtés, a megváltás („örökkévaló evangélium”), Isten tisztelete és az ítélet.

Hasonlítsuk össze ezt a zsoltárt a hármas angyali üzenettel (Jel 14:6-12)! Milyen alapvető tanítást találunk meg mindkét igeszakaszban?

---

#### Ellen G. White idézetek

Krisztus megbízta tanítványait, hogy végezzék azt a munkát, amit rájuk hagyott, és Jeruzsálemben kezdjék el tevékenységüket. Jeruzsálem volt a színtere az emberért történt legmélyebb megaláztatásának. Jeruzsálemben szenvedett, itt vetették el, és itt ítélték kereszthalálra. Júdea volt Krisztus szülőföldje. Itt öltötte magára az emberi alakot, itt járt és élt együtt az emberekkel, és csak néhányan ismerték fel, hogy a menny közel jött a földhöz, mikor Jézus közöttük volt. Ezért a tanítványok munkálkodásának Jeruzsálemben kellett elkezdődnie. (…)

A munkának azonban nem volt szabad itt megállnia. Isten művét ki kellett terjeszteni a föld legtávolabbi határáig. Krisztus azt mondta tanítványainak: Tanúi lettetek az életemnek, a világért hozott önfeláldozásomnak. Láttátok Izraelért végzett fáradozásaimat. Nem jöttek hozzám, hogy életük lehessen; jóllehet a papok és főemberek a felsoroltakat mind megcselekedték velem; elvetettek engem, amint azt a szent Írások előre megmondták, mégis kapnak majd egy másik alkalmat Isten Fia elfogadására. Láttátok, hogy mindazokat, akik hozzám jönnek, és megvallják bűneiket, kész vagyok elfogadni. „Azt, aki hozzám jön, semmiképpen ki nem vetem.” (Jn 6:37) Mindazok, akik csak akarják, megbékülhetnek Istennel, és megkaphatják az örökkévaló életet. Rátok, tanítványaimra bízom most az irgalmasságnak ezt az üzenetét. Először Izraelnek kell ezt átadnotok, és azután minden nemzetnek, nyelvnek és népnek. Mindazokat, akik hisznek Jézus Krisztusban, egy egyházba kell összegyűjtenetek. – Jézus élete, 820–821. o.

„A szombatnak mint a teremtés emlékünnepének az az igazi jelentősége, hogy állandóan arra emlékeztet, miért is illeti Istent imádat.” Azért, mert Ő a Teremtő, mi pedig a teremtményei. „A szombat tehát az Úr imádásának éppen a gyökerét érinti, mert semmi más intézmény nem tanítja ezt a nagy igazságot ilyen meggyőzően. Isten imádásának igazi alapját – nem csupán a hetedik napinak, hanem minden istentiszteletnek – a Teremtő és teremtményei közötti különbségben kell megkeresni. Ez a nagyszerű tény soha nem fakulhat meg, és sohasem szabad elfelejteni.” (John N. Andrews: A szombat története, 27. fej.)

Isten az Édenben azért rendelte el a szombatot, hogy állandóan emlékeztesse az embert erre az igazságra. Ameddig azért imádjuk Istent, mert Ő a Teremtő, addig a szombat lesz ennek a jele és emlékeztetője. Ha a szombat egyetemes ünnep lett volna, az ember értelmével és szívével felfogta volna a Teremtőt, akit tisztelet és imádat illet, és soha senki nem lett volna bálványimádó, istentagadó vagy hitetlen. A szombat megünneplése az igaz Istenhez való hűségünk jele, ahhoz az Istenhez, „aki teremtette a mennyet és a földet és a tengert és a vizek forrásait”. – A nagy küzdelem, 437. o.