---
title:  Soha Véget Nem Érő Imádat
date:  16/03/2024
---

### E heti tanulmányunk
Zsoltárok 15; 96; 101:1-3; 134; Ézsaiás 42:10-12; János 4:23-24; Jelenések 14:3, 6-12

> <p></p>
> „Éneklek az Úrnak egész életemben; zengedezek az én Istenemnek, amíg vagyok” (Zsolt 104:33)!

Amint egyre több tapasztalatot szerzünk Isten kegyelmével és hatalmával, a zsoltárossal együtt kérdezzük: „Mivel fizessek az Úrnak minden hozzám való jótéteményéért” (Zsolt 116:12)? Erre csak azt a választ lehet adni, hogy elhatározzuk: hűségesek leszünk hozzá.

A zsoltárok könyvében Izrael nemcsak egy nemzet, hanem „a nagy gyülekezet” (Zsolt 22:23, 26; 35:18). Ebből kitűnik: elsődleges feladata, hogy dicsőítse Istent és tegyen róla bizonyságot más nemzeteknek, mert az Úr az egész világot a népével közös istentiszteletben kívánja egyesíteni. Az Úr népére úgy utal, hogy „az igazak”, ők imádják Istent, belé, szeretetébe vetik reménységüket.

Ideális istentiszteletnek tekintették, amikor a gyülekezetben dicsérték az Urat. Ez nem azt jelenti, hogy Izraelben az emberek egyéni imája és dicsőítése másodlagos lett volna. Ellenkezőleg! Éppen az táplálja a közösségi áhítatot, új lendületet kap általa a dicsőítés (Zsolt 22:23, 26), ugyanakkor az istentisztelet a közösségben teljesedik ki a legjobban. Az Istent tisztelő közösséget úgy is nevezik a Zsoltárokban, hogy „igazak gyülekezete” (Zsolt 111:1). Az igazak ismerik Istent (Zsolt 36:11), Isten is ismeri őket (Zsolt 37:18), ami hat egész életükre.

---

#### Ellen G. White idézetek

„Ki beszélhetné el az Úr nagy tetteit? És jelenthetné ki minden dicsőségét?” (Zsolt 106:2)

„Magasztaljátok az Urat, hívjátok segítségül az ő nevét, hirdessétek a népek között az ő cselekedeteit! Énekeljetek néki, zengedezzetek néki!” (Zsolt 105:1–2)

„Beszéljétek el minden ő csodatételét. Dicsekedjetek az ő szent ne­vével; Örvendezzen azoknak a szívük, akik keresik az Urat.” (Zsolt 105:2–3) (…)

Az evangéliumi meghívást nem szabad korlátok közé szorítani és csak néhány olyan kiválasztotthoz intézni, akikről feltételezzük, hogy elfogadják azt, és ezáltal érdemeket szereznek nekünk. Az üzenetet mindenkihez el kell juttatni. Amikor Isten megáldja gyermekeit, ez nem­csak az ő javukat szolgálja, hanem a világét is. Isten azért árasztja ránk ajándékait, hogy továbbításukkal megsokszorozzuk őket. – A nagy Orvos lábnyomán, 101–102. o.

„Legyen kedves néki az én rebegésem; örvendezem én az Úrban.” (Zsolt 104:34)

Gondolataitok miért nem időznek Krisztus felbecsülhetetlen gazdagságain, hogy másoknak is bemutathassátok az igazság drága kincseit? Isten Igéjében az igazság gazdag lelőhelyei találhatóak, amelyeket egész életünkön át feltárhatunk, és bármennyit is fedeznénk fel, rá kell jönnünk, hogy csak alig kezdtük el megtalálni értékes tartalékait. Ássatok mélyre, és hozzátok felszínre az elrejtett kincseket! (…)

Szüntelenül Krisztusra összpontosítson az elménk, hogy meg tudjuk üresíteni az énünktől és a bűntől. Miközben kiűzitek elmétekből a hiúságot és a léhaságot, az ott keletkezett űrt az Úr azonnal be akarja tölteni Szentlelkével. Akkor majd nemes dolgokat szerezhettek szívetek jó kincstárából és gondolataitok felbecsülhetetlen gazdagságából, így mások is megértik a szavaitokat. Gondolataitok kitartóan időzzenek Krisztusnál, ragaszkodjatok hozzá, és akkor másokra is ki fogjátok tudni árasztani azt a világosságot, amit az igazság Napjától nyertek. – Our High Calling, 115. o.

Javunkra szolgál, ha Isten minden ajándékát frissen az emlékezetünkben tartjuk. Így erősödik a hit, egyre többet kér és kap… Az Isten kegyelmére válaszoló lélek az öntözött kerthez lesz hasonló. Egészsége gyorsan kivirul, világossága felkel rejtekéből, és az Úr dicsősége meglátszik rajta. Jusson eszünkbe akkor az Úr szerető nyájassága, gyengéd, irgalmas cselekedeteinek sokasága. Izrael népéhez hasonlóan emeljünk emlékköveket, és írjuk rájuk Isten értünk végzett munkálkodásának drága történetét. S mikor átgondoljuk, hogyan törődött velünk vándorutunkon, szívünk megtelik hálával, úgy mondjuk: „Mivel fizessek az Úrnak minden hozzám való jótéteményéért? A szabadulásért való poharat felemelem, és az Úrnak nevét hívom segítségül. Az Úr iránt való fogadásaimat megadom az ő egész népe előtt.” (Zsolt 116:12–14) – Jézus élete, 348. o.