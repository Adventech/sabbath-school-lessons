---
title:  Tanítói melléklet
date: 22/03/2024
---

#### Áttekintés

Alapige: Zsolt 104:33

Az imádat fogalmát így összegezhetnénk: a teremtmény hálája a Teremtő ajándékaiért. Két bibliai igazság egyértelműen kitűnik ebből a rövid összegzésből.

Először, Isten sok áldást adott az emberiségnek. Ezek az ajándékok hálát ébresztenek a szívben nagy szeretete iránt, a zsoltáríróval együtt hirdetjük, fennszóval dicsérjük Őt, elbeszélve minden csodatettét (Zsolt 26:7). A zsoltáríró szenvedélyesen méltatja Isten nagyságát, ami arra emlékeztet, hogy az imádatnak van egy missziós vetülete. Tehát egyházként hirdetnünk kell a világban Isten kegyelmét és tetteit.

Másodszor, a Teremtő által belénk táplált képesség, hogy tudunk válaszolni a csodáira. Az isteni kegyelemre válaszul hajoljunk meg hálás szívvel, alárendelve életünket Teremtőnknek és Megváltónknak!

Az imádatnak a szívből kell jönnie. Ugyanakkor A zsoltárok könyve figyelmeztet arra, hogy az istentiszteletet nem szabad rendetlenül, felületesen szervezni. Az Úr tiszteletének van illő módja. Ha bölcs egyensúlyt tartunk a hála és akaratunk tiszteletteljes odaszánása között, istentiszteletünk örömteli lesz és egységet teremt.

#### Kommentár

A Zsoltárok egyrészt az istentisztelet könyve, másrészt az istentiszteletre való könyv. Benne minden ének és ima valamilyen módon hódolat Isten előtt. Vizsgáljuk meg az istentisztelet különböző megközelítéseit ebben a szent énekeskönyvben!

3. zsoltár: Reggeli és esti áhítat

Dávid próbák idején írta a 3. zsoltárt. Tudja, hogy bízhat az Úrban, mert meghallgatja (Zsolt 3:5). Isten gyengéd figyelme naponta megerősíti bizalmát az Úr hűségében (Zsolt 3:6). Ez a szöveg felidézi Zsolt 55:18-at is: „Este, reggel és délben sóhajtozom és jajgatok, és ő meghallja hangomat”. Ez a vers arra tanít, hogy a nap minden percében tarthatunk istentiszteletet a szívünkben.

A hely sosem lehet akadálya annak, hogy tiszteljük Istent. Zsolt 4:4-ben ez áll: „meghallgat az ÚR, ha hozzá kiáltok”. Majd rögtön hozzáfűzi a zsoltáríró: „Ha haragudtok is, ne vétkezzetek; beszéljetek a szívetekkel az ágyatokban, és csillapodjatok” (5. v.)! Akár a belső szobánk csendjében vagyunk (mint a zsoltáros) vagy Pátmosz sziklás szigetén (ahová Jánost száműzték), imáink a földrajzi helytől függetlenül felszállnak Istenhez.

A Zsoltárok tele van személyes imákkal, siralmakkal, áldásokkal (Zsoltárok 9, 10, 30, 32, 34, 40, 41, 92, 107, 116, 138). A közösségi istentisztelet alapja, hogy a gyülekezet minden tagja odaszánja magát az egyéni áhítatra.

22. zsoltár: Istentisztelet a közösségben

A 22. zsoltárban megfigyelhetjük, hogy Dávid egyes szám első személyben ír (Zsolt 22:23, 26). E nézőpont bensőséges és közvetlen jellege megerősíti azt a gondolatot, hogy a közösségi istentisztelet az egyénnel kezdődik, aki imádja az Istent. Dávid így kiált: „Hadd hirdessem nevedet testvéreimnek, és hadd dicsérjelek a gyülekezetben” (Zsolt 22:23)! Majd hozzáfűzi: „Rólad szól dicsérő énekem a nagy gyülekezetben. Fogadásaimat megadom azok előtt, akik félik őt” (Zsolt 22:26). Milyen tanulság ez számunkra, amint Isten jelenlétét keressük! A 22. zsoltár is mutatja, hogy mennyire fontos a közösségi istentisztelet hitünk és életerőnk szempontjából. Gyermekeinknek is meg kell tanítanunk ezt a fontos igazságot, amikor elvisszük őket a gyülekezetbe. Odaadó lelkülettel menjünk az Úr házába, nemcsak azért, hogy áldást kapjunk, hanem hogy adjunk, mi magunk is áldás legyünk.

Miközben az egyéni odaszánás a közösségi istentiszteletünk alapja, ugyanakkor annak is tudatában kell lennünk, hogy a gyülekezeti tagok nem élhetnek gyümölcsöző lelki életet elszigeteltségben. Ezért csatlakozik a zsoltáríró Isten népéhez az imádatban, ahogy ezt Zsolt 22:23-26 szakaszában olvassuk. Az érv, hogy „otthon is dicsérhetem Istent, nincs szükségem a gyülekezeti tagokra”, nem áll meg e szakasz üzenetének fényében. A közösségi istentisztelet egységet teremt, erősíti a szeretetet Isten népe között és alakítja identitásunkat világszerte.

Tágabb értelemben vett istentisztelet

Az utolsó öt ének – a 146-150. zsoltár – a könyv magasztos lezárását adja. Tekintve, hogy imádatunk célja a Mindenható Isten nevének tisztelete, ezt az öt zsoltárt illő módon a hódolatnak és dicsőítésnek szenteli az író: „Dicsérjétek az URat! Énekeljetek az ÚRnak új éneket; dicsérje őt a kegyesek gyülekezete” (Zsolt 149:1)!

A halal (héberül: „dicsér”, „dicsőít”), körülbelül 30 alkalommal szerepel a 146-150. zsoltárban, és mindegyik Istenre vonatkozik. Sok mindenért dicsőíthetjük az Urat, ahogyan ezek a zsoltárok is hangsúlyozzák. Ő a mi segítségünk és reménységünk (Zsolt 146:5); Teremtőnk és Megtartónk (Zsolt 146:6; 147:4, 8, 9, 16-19); Ő védi és szabadítja meg a szűkölködőket és az elnyomottakat (Zsolt 146:7-9; 147:2-3); megőrzi az alázatosokat és megbünteti a gonoszokat (Zsolt 147:6; 149:5); gondoskodik gyermekei szükségleteiről (Zsolt 147:14; 149:7-9); és uralkodik örökké (Zsolt146:10). Zsolt 148:13 összefoglalja az elsődleges okot, hogy miért is imádjuk és dicsőítjük Istent: „Dicsérjétek az ÚR nevét, mert egyedül az ő neve fenséges. Dicsősége kihat az égre és a földre!” Az Úr az egyetlen Isten, méltó a dicséretre „nagyságának gazdagsága szerint” (Zsolt 150:2).

Istentiszteletünk, akár közösségi, akár egyéni, bölcs és átgondolt módon történjék! Szánjunk időt minden nap, különösen minden szombaton arra, hogy megemlékezzünk az áldásokról, amelyeket az Úr ránk árasztott! Ha feljegyezzük áldásait egy naplóba, az felbecsülhetetlenül értékes lesz hitünk és imádatunk szempontjából egyaránt.

Ahogy már megállapítottuk, az istentisztelet közösségi tapasztalat, amiben Krisztus egész teste részt vesz (Zsolt 147:12, 19, 20; 148:14; 149:1; 150:1). Miközben igaz, hogy az egyén egyedül is tudja magasztalni Istent otthona csendességében, aszerint, ahogyan ő értelmezi a Szentírást, ám az Úrnak az a szándéka, hogy dicsőítése a szent helyen történjen (Zsolt 150:1), vagy más szent közösségi összejövetelen, „a kegyesek gyülekezetében” (Zsolt 149:1). Az istentiszteletünk nem teljes, ha rendszeresen távolmaradunk a többiektől és magunkban dicsőítjük Istent.

A Zsoltárok utolsó énekei nemcsak Isten népét szólítják nevének dicsőítésre, hanem felhívást intéznek az egész világhoz, hogy magasztalják és tiszteljék a Teremtőt. „Minden lélek dicsérje az URat! Dicsérjétek az URat” (Zsolt 150:6)! Ahogy tanultuk ezen a héten, az imádatnak van egy missziós vetülete is. Ha arra törekszünk, hogy az istentiszteletünk boldog, kreatív, befogadó, változatos legyen, akkor el tudjuk, és el is fogjuk érni az embereket Isten országa számára.

Egy ilyen felszólítás nyomán természetesen adódik a kérdés: mennyire legyen széleskörű az istentiszteletünk? A 148. zsoltárban a zsoltáríró nemcsak az angyalokat hívja Isten nevének dicsőítésére (Zsolt 148:2), hanem a napot, a holdat és a fényes csillagokat is (Zsolt 148:3). Az élettelen tárgyaknak és mennyei világítótesteknek a megszemélyesítése (Zsolt 148:3, 4, 7-10) azt a gondolatot közvetíti, hogy járja át az egész életünket az imádat. Ennek a bibliai igazságnak a fényében akik Isten dicsőítését és magasztalását csak a szombati napokra korlátozták, jól teszik, ha átértékelik ezt és gyakorolják Isten imádatát.

Egy utolsó téma, ami megfontolásra méltó a 146-150. zsoltárokban, az élő zene használata istentiszteleteinkben. Hétféle hangszert említenek: 1) hárfa (Zsolt 147:7; 149:3; 150:3); 2) dob (Zsolt 149:3; 150:4); 3) kürt; 4) lant (Zsolt 150:3); 5) húros hangszerek; 6) fuvolák (Zsolt 150:4); 7) „harsogó cintányérok” (Zsolt 150:5). Az istentisztelet megkívánja, hogy a tőlünk telhető legjobb ajándékokat hozzuk, és a zene területe sem kivétel. Az összes technikai vívmány, ami rendelkezésünkre áll bizonyára áldást jelent a gyülekezeti szolgálatokban, viszont semmi nem fogható az élő zenéhez és énekhez. Az ilyen zene személyes és közvetlen, olyan ereje van, ami különleges módon érinti a szíveket. Ezért is nagyon jól teszik a szülők, ha bátorítják gyermekeiket a zenetanulásra és az éneklésre. Mindent meg kell tennünk azért, hogy különféle hangszereket használjunk istentiszteleteinken. A lényeg, hogy az istentiszteleteinken elhangzó zene és ének Megváltónkat dicsőítse.

`Jegyzetek`