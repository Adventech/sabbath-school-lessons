---
title: Történet
date: 22/03/2024
---

#### NINCS HAJ, VAN KALAP – 8. rész

_Andrew McChesney_

A katonaságnál Sekule megismert még két szombatünneplőt: az egyik egy hadnagy volt, aki keresztségre készült, a másik pedig egy idősebb férfi, aki hetednapi adventista családban nevelkedett. Tombolt a boszniai háború, és többek között a hadnagy is megpróbálta meggyőzni Sekulét arról, hogy a vészterhes idők nem szokványos döntéseket követelnek:

– Ez most rendkívüli helyzet, azt kell enned, ami van – mondta neki. – Majd gyakorolhatod a vallásodat, miután leszereltél, de most egyél az egészségedért!

Sekule azt gondolta, hogy a hadnagy bizonyára még nem adventista. Éppen úgy beszélt, mint a hitetlen szülei. Sekule továbbra sem akart húst fogyasztani. Nagyon szeretett volna azzal a katonával találkozni, aki adventista családból származott. Szeretett volna tőle tanácsot kérni, hogy mivel táplálkozzon, mit tegyen, ha kiküldik a frontra, vagy egyszerűen csak együtt imádkozni vele. Nagyon egyedül érezte magát, de az a másik katona sem tudott támaszt nyújtani neki. Sekule azonban a hiányos táplálkozás ellenére sem érzett éhséget. Már annyira hozzászokott, hogy több hete csak kenyeret eszik teával. Amikor a távírászokhoz került Belgrádba, az ottani laktanya mindössze 20 percre volt a hetednapi adventista szemináriumtól. Új szolgálati területén ő számított a legjobb távírásznak, és annyiszor mehetett ki, amennyiszer csak akart. Szinte mindennap vegetáriánus ételt evett a szemináriumban. Sekule úgy érezte, hogy Isten megáldotta hűségéért. Katonai szolgálata alatt nem is volt beteg, csak a haja hullott ki. Mintha Isten így biztatta volna: „Ha hűséges vagy hozzám, gondot viselek rád. Igen, lesznek gondjaid. Igen, elvesztetted a hajad, de hordhatsz kalapot!”