---
title:  Áldott, Ki Jő Az Úr Nevében
date:  24/02/2024
---

### E heti tanulmányunk
Zsoltárok 2; 22; 23; 89:28-33; János 10:11-15; Kolossé 1:16; Zsidókhoz 7:20-28

> <p></p>
> „A kő, amelyet az építők megvetettek, szegletkővé lett! Az Úrtól lett ez, csodálatos ez a mi szemeink előtt” (Zsolt 118:22-23)!

A zsoltárok könyve tanúságot tesz Krisztus személyéről és szolgálatáról, a megváltási terv szerint végzett munkájának szinte minden aspektusát láthatjuk benne. Életének és munkájának előképeit, az arra vonatkozó bámulatos pontosságú jövendöléseket találjuk ebben az iratban.

A Zsoltárokban kinyilatkoztatott témák között van Krisztus istensége, fiúsága, engedelmessége, Isten temploma iránti féltő szeretete, az, hogy Ő a Jó Pásztor, elárultatása, szenvedése, a csontját nem törik meg, halála, feltámadása, mennybemenetele, papsága és királyi uralma. Mindez benne van a Zsoltárokban, hosszú évszázadokkal azelőtti jövendölésként, mielőtt testben megjelent volna.

Nem is csoda például, hogy amikor az emmausi úton Jézus a szolgálatáról beszélt a tanítványoknak, visszautalt a Zsoltárokra (Lk 24:44). Azt akarta, hogy bizonyítékot találjanak arra, ki is Ő valójában.

Íme néhány zsoltár, amelyek előképe Krisztusban teljesedett: Zsoltárok 24, 45, 72, 101 (a tökéletes Király és Bíró), Zsoltárok 88 és 102 (Isten szenvedő Szolgájának imái).

A zsoltárosok panaszaiban, hálaadásában, dicsőítésében, valamint igazságtételért és szabadulásért esdő kiáltásaiban visszhangzanak Krisztus imái, amelyeket a világ megmentéséért mondott.

---

#### Ellen G. White idézetek

A megvetett kő jövendölésének felidézésével Krisztus Izrael történetének egyik valóságos eseményére utalt. Az eset az első templom építésével kapcsolatos… Az alapozáshoz hoztak egy követ, melynek rendellenes mérete és különleges alakja volt, és a munkások nem találtak neki helyet, így nem akarták elfogadni. Bosszantotta őket, hogy csak felhasználatlanul hever az útban. Hosszú ideig elvetett kő maradt. Ám amikor a munkások a sarkot akarták kialakítani, sokáig kerestek egy elég nagy méretű, erős, megfelelő alakú követ, mely elbírja a ránehezedő hatalmas súlyt. Ha megfontolatlanul választanak követ erre a fontos helyre, az egész épület biztonsága veszélybe került volna. (…)

Időközben több követ is kiválasztottak, de ezek a hatalmas súly nyomása alatt darabokra hullottak… Végül a figyelem a rég elvetett kőre terelődött. Kinn állt a szabadban napon és viharban, de a legkisebb repedés sem látszott rajta. Az építők megvizsgálták ezt a követ. Egy kivételével minden próbát elvégeztek rajta. Ha kibírja az óriási nyomást, elhatározták, hogy ezt a követ választják. Elvégezték a próbát. A követ elfogadták, kijelölt helyére tették, s úgy találták, hogy pontosan odaillik. Profetikus látomásában Ézsaiás megértette, hogy ez a kő Krisztust jelképezi. – Jézus élete, 597. o.

Még negyven napig időzött Jézus a földön. Ezalatt előkészítette a tanítványokat a rájuk bízott feladatra, és mindazt megmagyarázta nekik, amit addig fel nem foghattak. Beszélt a jövendölésekről, melyek eljövetelét hirdették; majd arról, hogy a zsidók elvetik Őt; továbbá haláláról. Kimutatta, hogy a jövendölések minden egyes részlete beteljesedett. Felhívta a figyelmüket, hogy e jövendölések teljesedésében lássák biztosítékát annak az erőnek, amely további működésüket kíséri. Minderről olvashatjuk: „Akkor megnyilatkoztatta az ő elméjüket, hogy értsék az Írásokat. És monda nékik: Így van megírva, és így kellett szenvedni Krisztusnak és feltámadni a halálból harmadnapon. És prédikáltatni az ő nevében a megértésnek és a bűnök bocsánatának minden pogányok között Jeruzsálemtől elkezdve.” Még hozzáfűzte: „Ti vagytok pedig ezeknek bizonyságai.” (Lk 24:45–48) – Az apostolok története, 26. o.

Buzgó követői örömmel hallgatták tanításait, és rendkívül lelkesítette őket minden egyes szó, amely szent ajkát elhagyta. Most már egészen biztosak voltak abban, hogy Ő a világ Megváltója. Szavai mély gyökeret vertek a szívükben, s végtelenül szomorúak voltak, hogy szeretett Mesterüktől nemsokára el kell válniuk, s többé nem hallgathatják vigasztaló, kegyes szavait. De szívük ismét túláradó örömmel és szeretettel telt meg, midőn Jézus elmondta nekik, hogy elmegy hajlékokat készíteni nekik, és ismét eljön, hogy magához vegye őket, hogy ahol Ő van, örökre ott legyenek az övéi is. Azt is megígérte nekik, hogy távozása után elküldi a Vigasztalót, Istennek Szentlelkét, aki minden igazságra elvezeti őket. „És felemelé kezét, és megáldá őket.” – Tapasztalatok és látomások, 190. o.