---
title:  Tanítói melléklet
date: 01/03/2024
---

#### Áttekintés

Alapige: Zsolt 118:22-23

Ezen a héten az egész Szentírás legmagasztosabb témáját fogjuk tanulmányozni: Urunkról és Megváltónkról, Jézus Krisztusról szóló szakaszokat. A Szentírás megértése szempontjából kulcsfontosságú, hogy Jézus személye áll az egész Biblia középpontjában, ami alól A zsoltárok könyve sem kivétel. A dicsőítő, bűnbocsánatot kérő, igazságért, ítéletért könyörgő zsoltárok között szerepelnek azok is, amelyek Jézust Pásztorként, szenvedő Messiásként, Dávid Fiaként, örökkévaló Királyként és mennyei Főpapként ábrázolják. E leírások segítenek jobban megérteni a megváltási tervben betöltött, mindenek felett álló szerepét és nagy szeretetét.

A zsoltárok könyve tágabb betekintést enged Jézus mennyei szolgálatába és második eljövetelébe. Ezen a héten ezt fogjuk áttekinteni.

#### Kommentár

Az Újszövetség írói fontos forrásnak tartották A zsoltárok könyvét Krisztus életének és munkájának megértéséhez. Az Újszövetség sok utalást vesz belőle, hogy bemutassa, miként teljesítette be Jézus az ószövetségi próféciákat. Ezek egy része szó szerinti idézet, más része hivatkozás, azaz közvetett utalás egy-egy ószövetségi igeversre, az azokban megfogalmazott gondolatra.

A Zsoltárokban sok az utalás Krisztus istenségére és földi szolgálatára. A zsoltárírók a Szentlélek vezetésével hozzájárultak Jézus munkájának előkészítéséhez és bejelentéséhez is. Az eddigiekre gondolva figyeljünk most azokra a versekre a Zsoltárokból, amelyeket az újszövetségi írók Jézusra vonatkoztattak!

Jézus az Ószövetség Jahvéja, Ő Isten!

Jézus istensége fontos téma az Újszövetség írói számára, mint ahogy annak kell lennie a mi számunkra is. A Jahve istenségére utaló szakaszokat Pál és Lukács Jézusra vonatkoztatta. Jézus áldozata isteni volta miatt egyedülálló és hatalmas, hiszen maga a Teremtő halt meg a kereszten, hogy megváltson bennünket! Mélységes gondolat! Nem foghatjuk fel igazán ezt most, de még az örökkévalóságban sem, viszont ha törekszünk erre, elmélkedünk rajta, az át fogja formálni a szívünket.

Jézus élete és szolgálata

Az evangéliumok és az Újszövetség írói megértették, hogy Jézus szolgálatát hirdetik az Ószövetségben bizonyos szakaszok, mint például a Zsoltárok.

Ha számba vesszük az Újszövetségben található, a Zsoltárokból származó idézeteket, kétségtelenül kijelenthetjük, hogy az Újszövetség szerzőinek a Zsoltárok volt a kedvenc könyve. Megerősítették verseivel, hogy a próféták megjövendölték Jézus földi szolgálatának jelentős eseményeit. Ezek közül hatot említettünk meg a fenti táblázatban.

Jézus szenvedés és halála

Az apostolok igyekeztek szentírási bizonyítékokkal alátámasztani Jézus szenvedését és halálát, mint az Ószövetségben részletesen megjövendölt eseményt. (Itt most csak a Zsoltárokból származó bizonyítékokat vesszük sorra. Természetesen Krisztus szenvedésére vonatkozóan jóval több bizonyíték található az Ószövetségben, különösen Ézsaiás próféta könyvében.)

A Zsoltárokban szentírási bizonyítékok sokasága igazolja Jézus kínszenvedésének, halálának és feltámadásának valóságát. Keresztre feszítése és feltámadása a megváltás történetének két csúcspontja a bűneset és a második advent között, ez a megváltási terv legfőbb pontja.

Jézus felmagasztaltatása a feltámadása után

Jézus mennyei engesztelő szolgálata nem kevésbé fontos, mint az az engesztelő áldozat, amit a Golgota hegyén hozott értünk. Nem véletlen tehát, hogy az újtestamentumi szerzők a 110. zsoltárból idéztek legtöbbször, illetve utaltak azokra. Zsolt 110:1 versét 17 esetben használják az Újszövetség írói: Mt 22:44; 26:64; Mk 12:36; 16:19; Lk 20:42-43; 22:69; ApCsel 2:34, 35; 1Kor 15:25; Ef 1:20; Kol 3:1; Zsid 1:3, 13; 8:1; 10:12, 13; 12:2; Zsolt 110:4 versét pedig négyszer idézik: Zsid 5:6; 6:20; 7:17, 21.

A keresztények napi, lelki tapasztalataihoz fontos Jézus mennyei szolgálata. Meg kell értenünk értünk végzett munkáját. A zsidókhoz írt levél nagy bizonyossággal jelenti ki: „hozzá menekültünk, hogy megragadjuk az előttünk levő reménységet, amely biztos és erős horgonya lelkünknek, és beljebb hatol a kárpitnál, hova útnyitóul bement értünk Jézus, aki örökre a Melkisédek rendje szerinti főpap lett” (Zsid 6:19-20; idézi Zsolt 110:4 végét).

Istennek a Zsoltárokban bemutatott jellemtulajdonságait az Újszövetség Jézusra vonatkoztatja

Jobban megérthetjük, hogyan vonatkoznak Jézusra a Zsoltárokban található messiási jellemzők, ha megvizsgáljuk az alábbi példákat, összevetve újszövetségi párjukkal.

Az Úr jóságát meg lehet „ízlelni”, személyesen tapasztalható: Zsolt 34:9 (1Pt 2:3-4)

Jézus megbocsátja bűneinket: Zsolt 103:2-3 (Lk 5:21, 24)

Ő az élet: Zsolt 36:10 (Jn 1:4)

Ő a Kőszikla: Zsolt 18:3; 95:1 (1Pt 2:6; 1Kor 10:4)

Ő igaz: Zsolt 129:4; 145:17 (1Jn 1:9; 2:1)

Mindenütt jelenlévő: Zsolt 139:8 (Ef 1:23; Mt 18:20)

Országa örökkévaló: Zsolt 145:13 (Dán 7:14, az ember Fia)

Igéje a hívőben lakozik: Zsolt 119:11 (Kol 3:16)

Ahogy ezek a példák mutatják, a Zsoltárok Istene a Messiás, aki az Újszövetségben megjelenik. Tehát az Ótestamentum Istene nem más, mint akit az Újszövetség is bemutat.

A 24. zsoltár messiási hangja

Néhány zsoltár bizonyos messiási eseményekre vagy képekre utal, a 24. zsoltár is ilyen. Az 1-6. versek visszautalnak a 15. zsoltárra, adott a témabeli egyezőség. Bepillantást enged abba, hogy kik léphetnek be a szentélybe, illetve Isten szent hegyére.

A 7-10. versektől a zsoltár messiási hangot üt meg. Leírja, hogyan lép be az Úr a szent városba. Sok bibliamagyarázó – így Ellen G. White is – Jézus mennybemenetelére vonatkoztatja ezt a részt (lásd Early Writings. [Tapasztalatok és látomások.] 190-192. o.). Örömteli képet fest arról, ahogyan belép mennyei országába éneklő angyalok kíséretében, akik a dicsőség Királyának, valamint erős és hatalmas Úrnak, hatalmasan hadakozó Úrnak nevezik (Zsolt 24:8). Ez a jelenet egy kis képe a jövőbeni, világraszóló eseménynek, amikor a megváltottak átlépik majd a szent város kapuit.

#### GYAKORLATI ALKALMAZÁS

Összegzésként először gondoljuk át, hogy miért is fontos az e heti tanulmány lelki életünkre nézve! Először, megerősítést kaptunk arra, hogy a prófétai Ige valóban isteni eredetű. Mi mással magyaráznánk a Kr. e. 10-5. században élt bibliai írók számos kijelentését, amelyek a legapróbb részletekig tévedhetetlen pontossággal jövendölték meg az eljövendő Messiás életeseményeit?

`Jegyzetek`