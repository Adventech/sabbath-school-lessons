---
title:  A Szenvedő Messiás
date:  26/02/2024
---

`Olvassuk el a 22. zsoltárt és Zsolt 118:22 versét! Hogyan bántak a Messiással éppen azok, akiknek a megmentéséért jött el?`

Több zsoltár is megszólaltatja a szenvedő Messiás teljes elhagyatottságának gyötrő érzéseit (pl. Zsoltárok 42, 88, 102). A 22. zsoltár kifejezetten messiási prófécia, ugyanis több részletét nem lehet történelmileg Dávid királyhoz kötni, viszont tökéletesen illenek Krisztus halálának körülményeire. Krisztus Zsolt 22:2 szavaival imádkozott a kereszten (Mt 27:46). Magára vette az egész világ bűneit, ezért szakadt el Atyjától, ami hatalmas gyötrelmet jelentett számára. Ez csak a szoros kapcsolatuk, példa nélküli egységük mértékével mérhető (Jn 1:1-2; 10:30). Azonban még a felfoghatatlan szenvedés mélysége sem törhette meg az Atya és a Fiú egységét. Teljes elhagyatottságában Krisztus feltétel nélkül Atyjára bízta magát, legmélyebb kétségbeesése dacára is. „Isten Krisztusra, mint helyettesünkre és kezesünkre helyezte minden gonoszságunkat, bűnünket és igazságtalanságunkat. »A bűnösök közé számláltatott« (Ézs 53:12), hogy megválthasson bennünket a törvény ítéletétől, kárhoztatásától. Ádám minden leszármazottjának a bűne az Ő szívére nehezedett súlyos teherként. Isten haragja a bűnnel szemben, nemtetszésének félelmetes kinyilatkoztatása a bűn, az igazságtalanság miatt rettenettel töltötte el Krisztus szívét” (Ellen G. White: Jézus élete. Budapest, 1989, Advent Kiadó, 660. o.). A fenyegető állatok, erős bivalyok, ordító oroszlánok, ebek képeivel érzékelteti a zsoltáros az emberek kegyetlenségét és gyűlöletét, amivel utolsó óráiban Krisztusra törtek, akit a 22. zsoltár az ártalmatlan és védtelen féreghez hasonlít. Ez a szakasz bámulatos pontossággal jövendölte meg a gúnyolódó tömeg gonosz megjegyzéseit, amelyekkel csúfolták Jézus Atyjához szóló szavait (Zsolt 22:2, 9; Mt 27:43), valamint azt is, hogy a katonák megosztoztak ruháin (Zsolt 22:19; Mt 27:35). Aligha értették az emberek, hogy a „féreg”, akit el akartak taposni lesz a Templom „szegletköve”, ami megtartja annak alapját (Zsolt 118:22). A megvetett Messiás azonban a halálból való feltámadása után Isten népének Megváltója lett (Mt 21:42; ApCsel 4:10-12). Krisztus elszenvedte az emberek elutasítását, Isten azonban megdicsőítette a Fiát, Őt tette lelki temploma élő Szegletkövévé (Ef 2:20-22; 1Pt 2:4-8). Akik megvetik ezt a Követ, az üdvösség Isten által kijelölt módját, azok számára az ítélet eszköze lesz (Ézs 8:14; Mt 21:44).

A kereszten Jézus minden egyes bűnért megfizetett, amit valaha elkövettél. Érted szenvedett. Hogyan kell ennek az életedre hatnia? 

---

#### Ellen G. White idézetek

Krisztus a zsoltáríró által is megjövendölte, hogy az emberek milyen elbánásban részesítik majd: „De én... embereknek csúfja és a nép utálata vagyok. Akik engem látnak, mind csúfolkodnak rajtam, félrehúzzák ajkukat, és hajtogatják fejüket: az Úrra bízta magát, mentse meg őt; szabadítsa meg őt, hiszen gyönyörködött benne… Megszámlálhatnám minden csontomat, ők pedig csak néznek és bámulnak rám. Megosztoznak ruháimon, és köntösömre sorsot vetnek… Atyámfiai előtt idegenné lettem, és atyámfiai előtt jövevénnyé. Mivel a te házadhoz való féltő szeretet emészt engem, a te gyalázóidnak gyalázásai hullanak reám... A gyalázat megtörte szívemet, és beteggé lettem; várok vala részvétre, de hiába; vigasztalókra, de nem találék.” (Zsolt 22:7–9, 18–19; 69:9–10, 21) – Az apostolok története, 225. o.

Az Isten által teremtett emberek, akiknek minden pillanatban tőle függött az életük, és azt vallották, hogy Ábrahám leszármazottai, valójában a végtelen Isten ártatlan Fiára kiáradó sátáni harag munkáját végezték. Miközben az ember törvénytaposásának súlyos terhét viselte, és magára vette a bűneinket és a fájdalmainkat, Krisztust még a nép legelőkelőbb vezetői és a papok is megvetették. De ott a jóság és a hűség találkozott, az igazság és a békesség „csókolgatta egymást”. Ez egy olyan magasztos témakör, amit minden embernek meg kellene értenie, hiszen itt mutatkozik meg a minden értelmet felülhaladó mélység, hosszúság, szélesség és magasság.

Krisztus jelleme maga a határtalan tökéletesség. Ezt az Ige jelenti ki. Ő felemeltetett és megdicsőíttetett, hiszen életét adta a világért. Krisztus önként vállalta a halált, hogy a hűtlenek és az engedetlenek is megérthessék a János evangéliumának első fejezetében elhangzó ígéret igazságát: „Valakik pedig befogadák Őt, hatalmat ada azoknak, hogy Isten fiaivá legyenek, azoknak, akik az ő nevében hisznek.” (Jn 1:12) Ezt ismételgessétek szüntelen. Isten gyermekeivé, a királyi család tagjaivá, a mennyei Király fiaivá válhatunk. Akik befogadják Jézus Krisztust, és töretlen hitük mindvégig kitart, azok Isten örökösei, Krisztus örököstársai lesznek egy „romolhatatlan, szeplőtelen és hervadhatatlan” örökségben. – That I May Know Him, 70. o.

Amikor a bűnös látja Jézus semmihez sem fogható szépségét, többé már nem tűnik vonzónak számára a bűn, mivel azt szemléli, aki tízezer közül is kitetszik, és akinek a lénye magához vonzza az embert. Így személyes tapasztalat által érti meg az evangélium erejét és azt a tervet, amelynek a nagyságához csak annak célja fogható. – Reflecting Christ, 76. o.