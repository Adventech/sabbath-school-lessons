---
title:  Tanítói melléklet
date: 08/03/2024
---

#### Áttekintés

Alapige: Zsolt 78:3-4

A Szentírás nem filozófiakönyv emberi találgatásokkal Isten tulajdonságairól és tanításairól, az Úr cselekedeteit tartalmazza, amelyeket az idő kezdetétől fogva végrehajtott. Ezeken az eseményeken keresztül megtudhatjuk, ki Ő és milyen tervei vannak az emberiséggel. A Szentírás sok kritikusa ezen a bibliai igazságon ütközik meg. Nem tudják elfogadni azt a gondolatot, hogy Isten aktívan munkálkodik a történelemben és részt vesz az emberiség ügyeiben. Ez egyenlő lenne annak beismerésével, hogy Ő a világegyetem Ura, így minden emberé is, tehát el kell fogadnunk uralmát és törvényét. Az önző szív nem akarja elfogadni, hogy Isten hűséget igényel, illetve isteni tekintéllyel bír az emberek felett.

Ezen a héten azt fogjuk tanulmányozni, mit vallottak a zsoltárírók Jahve munkálkodásáról népük történelmében.

#### Kommentár

A történelem a Szentírás gerince

Ahogyan már a bevezetésben említettük, a Biblia bemutatja, miként viszi végbe céljait a Mindenható az emberi ügyekben az idő kezdetétől fogva. „Világosan láthatjuk, hogy az emberi érdekek, hatalmi törekvések és szenvedélyek keresztül-kasul futó szövevénye alatt és fölött egyaránt a mindenható, kegyelmes Isten munkálta csendesen és türelmesen saját akaratát és terveit” (Ellen G. White: Nevelés. Budapest, 2015, Advent Kiadó, 151. o.).

Mózes első könyvétől A jelenések könyvéig a megváltás történetéről olvashatunk. Minden, amit az Úr tett, az elveszettek megmentését szolgálta. A Bibliában is ezt a célt látjuk, hiszen ez a megváltás történetének könyve. A Szentírás 21 könyve elbeszélő jellegű, a többi – legyen az prófécia, költészet, bölcsesség- vagy apokaliptikus irodalom, lelkigondozói vagy személyes levél – szintén tartalmaz történeteket, történelmet, vagy utal azokra.

A Szentírás Szerzője él, jelen van, beavatkozik a földi eseményekbe, a Biblia üzenetének ereje ebben rejlik. Amikor például megtudjuk: Jónás történetében Isten uralja és irányítja a tengert, a szeleket, a nagy halat, a tököt és a férget is, biztosak lehetünk benne, hogy ez a négy fejezet nem csupán egy tizedrangú író novellája, amit sebtében firkantott le. A Biblia azt tanítja, hogy a Teremtő uralta a természeti erőket akkor, és így van ez most is. A történelmet a Szentírásból kihagyva vallásos mesék gyűjteményét kapjuk, amelyek nem befolyásolhatják az életünket. Sajnos éppen ez a gondolat hatja át a mai társadalmakat. A Biblia – ellentétben a szekuláris gondolkodással – azt hangsúlyozza, hogy az Úr nemcsak munkálkodik a történelem során, hanem dinamikus és megmentő közösséget is ápol teremtményeivel.

Történelem – költészetben elbeszélve

A Szentírás egyik érdekes vonása, hogy a történelmi eseményeket gyakran költői formában beszéli el. Erős az az előítélet – aminek megszilárdulására kétségkívül hatott kultúránk világi irodalmának tanulmányozása –, hogy a történelemírás szigorúan prózai stílushoz kötött. A legtöbb mai társadalomban költészettel csak érzelmeket fejeznek ki, mivel nem tartják megfelelőnek „komoly dolgok” vagy a történészek kutatásainak rögzítésére.

A Szentlélek számára azonban nem jelentenek akadályt az ilyen korlátozások. Csak vessük össze 2Mózes 14. és 15. fejezetét! Mindkettő a Vörös-tenger kettéválasztásáról szól, de különböző irodalmi formában, a 14. fejezet prózában mondja el a történetet, míg a 15. fejezet költeményben. Hasonló ez Bírák 4. és 5. fejezetéhez, amelyekben az Írás Debóra és Bárák győzelmét jegyzi fel Jábin, Hácór királya és annak seregei felett. A 4. fejezet stílusa próza, az 5. fejezeté viszont vers. Tanulságos összehasonlítani ugyanazon események prózai, illetve költői formájú leírását. Nem szabad elutasítani a történelmi eseményekről szóló zsoltárokat, mint kevésbé „történelmi” vagy hiteles forrásokat, csupán verses formájuk miatt. A költészet elfogadott forma, amivel a Biblia írói a Szentlélek ihletése nyomán éltek, hogy hassanak a hívőkre és erősítsék hitüket.

A kivonulás meghatározó jelentősége az Ószövetségben

Hat zsoltár is felidéz egy eseményt, amelyre most figyelni fogunk, ez pedig a kivonulás: Zsolt 78:12-55; 80:9-12; 105:26-41; 106:7-33; 135:8-12; 136:10-22. Izrael Egyiptomból való szabadulása a bűntől való szabadulás jelképe. A 136. zsoltár ezt a teremtéssel állítja párhuzamba, Isten hatalmának bizonyítékaként. A kivonulás a Tízparancsolat alapja is (2Móz 20:2). A páska emlékezés a kivonulás eseményére, tulajdonképpen Izrael függetlenség napi ünnepe, de nemcsak polgári, politikai vagy katonai jelentőségű, hanem lelki ünnep is, előrevetíti a Messiás általi, még nagyobb szabadítást. A kivonulás fontos csúcspont Izrael történelmében, ezért megfelelő példája annak, hogyan szabadítja meg Isten az emberiséget a bűntől. A beszámolót páratlan, hőskölteménybe illő drámává teszi az, hogy Isten eltávolítja a világot uraló gonoszt a megdönthetetlennek tűnő pozíciójából, mint ahogy a keserves szolgaság és rabság megnyomorító nehézségei, az egyszerű Pásztor alázata, akit szabadítóul küldött az Atya és a Mindenható csodái is, amelyeket a nép megmentéséért vitt véghez.

A kivonulás paradigmája megismétlődik az új exodusban, amikor a zsidók visszatértek Babilonból Júdeába. Pál elmondja: a kivonulás legfontosabb tanulságainak hatására ma is növekedhet bennünk a hit, hogy Isten megszabadítja népét a bűn világából, Jézus Krisztusban új élet reménységét adja (1Kor 10:1-4). A páska történetének részletei (2Mózes 12; 3Móz 23:4-8; 5Móz 16:1-8) „csak árnyékai az eljövendőknek” (lásd Kol 2:16-17), előképekben és jelképekben tárják fel Jézus Krisztus szenvedéstörténetét és halálát. Ezt észben tartva jobban megérthetjük, hogy a Zsoltárokban oly hangsúlyos kivonulás miért mutat túl a zsidó népen és bír különös jelentőséggel a vég idején élő hívők számára is.

Mondjátok el gyermekeiteknek!

Istennek a történelemben véghezvitt tetteinek másik fontos tanulsága is van, amit a zsoltáríró így fogalmaz meg:

„Példabeszédre nyitom számat,

rejtett dolgokat szólok a régi időből.

Amiket hallottunk és tudunk,

amiket atyáink beszéltek el nekünk,

nem titkoljuk fiaink elől,

a jövő nemzedéknek is elbeszéljük az ÚR dicséretét,

hatalmát és csodáit, amelyeket cselekedett” (Zsolt 78:2-4).

Az ókori Izraelben a szülők úgy tanították a gyermekeiket, hogy felidézték atyáik Istenének tettit. Időről időre elhangzik a parancs, hogy ismételjék el gyermekeiknek a megváltó tetteket: az elsőszülöttek halálát Egyiptomban (2Móz 13:14-16); a kivonulás csodáit (5Móz 6:20-25); a Jordánon való átkelést (Józs 4:20-24). Több ez pusztán az utasítások és a törvények memorizálásánál. Ebben a tanítási módszerben benne van, hogy a történelem alapos ismerete a legjobb eszköze annak, hogy a következő nemzedék is megőrizze szülei hitét.

Gyerekeinknek sokféle módon, érdekesen tanítsuk az üdvtörténet eseményeit! A Szentírás és Jézus bizonyságtételei is figyelmeztetnek: az ellenség minden tőle telhetőt megtesz, hogy becsapjon bennünket és rávegyen arra, hogy tagadjuk a Szentírás történeti hitelességét. Ha Sátán meg tud győzni arról, hogy a Biblia csak mese, sok hívő a hitét elveszítve csak világi örömöket keres.

Ne feledjük a múltunkat!

Gyakran mondják: „Aki elfelejti a múltját, az megismétli annak hibáit.” Ellen G. White is hasonló gondolatot fogalmaz meg: „Semmit sem kell félnünk a jövőtől, kivéve, ha elfeledkezünk az útról, amelyen vezetett bennünket az Úr, és tanításáról, amelyet történelmünk során adott” (Ellen G. White: Az utolsó napok eseményei. Budapest, 1993, Advent Kiadó, 72. o.). Zsolt 105:5 így bíztat: „Emlékezzetek meg csodáiról, amelyeket cselekedett, jeleiről és szája ítéleteiről.”

A történelmi eseményeket gyakran megénekelték, ez segített az ókori izraelitáknak memorizálni a bibliai igazságokat. Számunkra is áldás, ha ezt tesszük. Újra meg újra beszéljük el a Mindenható Isten csodáit és gondviselő tetteit, ahogyan azokat a Szentírás feljegyzi és amint a saját életünkben tapasztaltuk! Ez mindig az inspiráció, a hit és az erő forrása.

Isten kegyelmes népéhez

A zsoltárírók számára mindennél fontosabb volt az Úr dicséretének, hatalmának és csodáinak elbeszélése (Zsolt 78:4). Múltbeli tettei a bizonyosságai annak, hogy megmenti gyermekeit a mostani és jövőbeni bajokból (Zsolt 80:8-12, 20). Isten hűséges, megemlékezik népével kötött szent szövetségéről (Zsolt 105:42-43), hogy örökségül adja nekik az ígéret földjét (Zsolt 105:44; 136:21-22).

Urunk hűséges. Hibáink dacára is kegyelmes hozzánk és gyermekeinkhez. Mindig emlékezhetünk irántunk és egyházunk iránt való szeretetére.

Igyekezzünk a Teremtő tiszteletének lelkületét bevinni személyes lelki áhítatainkba és közösségi dicsőítésünkbe! E cél érdekében tisztelettel és átgondoltan válogassunk zenét az istentiszteletek gazdagítására!

Az énekeskönyvünk utolsó lapjain lévő tárgymutatót átfutva láthatjuk a sok dicsőítő éneket. A gyülekezetekben több hangszer is van, és a technológia is rendelkezésünkre áll az istentiszteletek lebonyolításához.

Azonban mit ér mindez, ha hiányzik belőlünk a dicsőítés lelkülete, amelyről Zsolt 105:1-7, 106:1-3 és 135:1-7 azt írja, hogy bennünk kell élnie? Arra szólítanak ezek a versek, hogy figyeljünk Isten irgalmas tetteire. Lelkesen énekeljünk otthon és a gyülekezetben is!

Az Úr megítéli népét

„Mert megítéli népét az ÚR” (Zsolt 135:14). Ebben az énekben a zsoltár­író hangsúlyozza, hogyan szabadította meg Isten a népét az egyiptomi fogságból (Zsolt 135:8-14). Azonban a szabadítás nemcsak ítéletet jelent Egyiptom ellen, hanem népének igazolását is eredményezi. Általában úgy gondoljuk, hogy a büntetés az ítélet következménye, de ez a zsoltár emlékeztet arra, hogy Isten ítéletei áldást és kegyelmet jelentenek hűséges gyermekei számára. A kivonulásban alapvetően ez az igazság mutatkozott meg.

#### GYAKORLATI ALKALMAZÁS

Az alábbiakban összegezzük az e heti tanulmány legfontosabb gondolatait. Beszéljünk ezekről az osztály tagjaival!

1.  Az Úr személyes Isten. Az Ószövetség Istene közvetlenül részt vesz az emberek ügyeiben.

2.  Isten ma is cselekszik. A múltban cselekedett népéért, és ma is ezt teszi.

`Jegyzetek`