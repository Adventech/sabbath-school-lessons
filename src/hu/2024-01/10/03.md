---
title:  Isten Dicsérete És A Történelem
date:  04/03/2024
---

`Olvassuk el a 105. zsoltárt! Milyen történelmi eseményeket és tanulságokat emel ki ez a zsoltár?`

A 105. zsoltár felidéz olyan meghatározó eseményeket, amelyek formálták az Úr és Izrael szövetségi kapcsolatát. Istennek Ábrahámmal kötött szövetségére összpontosít, amelynek keretében neki és utódainak adta az ígéret földjét, majd rátér, miként teljesedett ez az Izsáknak, Jákóbnak is megerősített ígéret gondviselésszerűen József, Mózes és Áron által, valamint Kánaán elfoglalásának idején. A zsoltár reményt ad Isten népe minden generációjának, mert az Úr csodálatos múltbeli tettei minden korban garantálják népe iránti változatlan szeretetét (Zsolt 105:1-5, 7-8).

A 105. zsoltár emlékeztet a 78-ra (lásd a tegnapi tanulmányt), mivel Istennek a népe iránti hűségét hangsúlyozza a történelem során, ezzel dicsőítve az Urat és hűséget ébresztve a népben. A 78. zsoltártól eltérően azonban a 105. nem említi a nép múltbeli hibáit, mert más a célja.

A 105. zsoltár Izrael legnagyobb pátriákáinak az életével idézi fel a történelmet, bemutatja Isten gondoviselésszerű vezetését, valamint azt, amilyen türelemmel állták ki az ősatyák a nehézségeket. Kitartásukkal és Istenhez való hűségükkel gazdag jutalmat nyertek. A 105. zsoltár arra szólítja a népet, hogy igyekezzenek követni a pátriárkák hitét, bizakodva várják az Úr szabadítását. A hangvétele részben dicsőítő ének (Zsolt 105:1-7). Ez a szakasz bemutatja: Isten népének ismernie kell a történelmet, hogy igazán dicsőíthesse Őt. A történelem igazolja a hitünket, számtalan okot ad Isten dicséretére.

A hívőket Ábrahám magvának és Jákób fiainak (Zsolt 105:6) nevezi, akikben teljesedik az Ábrahámnak adott isteni ígéret, miszerint nagy néppé teszi utódait (1Móz 15:3-6). A zsoltáríró kiemeli a folytonosságot a pátriárkák és Isten népének következő nemzedékei között. Hangsúlyt kap, hogy „az egész földre kihat az ő ítélete” (Zsolt 105:7). Ezzel inti a hívőket, hogy ne feledjék: „a mi Istenünk” az egész világ mindenható Ura is egyben, jósága minden népre kiterjed (Zsolt 96:1; 97:1). Ez a felhívás nyilván minden nemzedék hívőinek szól.

Hetednapi adventistaként hogyan lássuk magunkat az ábrahámi vonalban (lásd Gal 3:29)? Milyen tanulságot vonhatunk le a történelemből?

---

#### Ellen G. White idézetek

Az ótestamentumi történelem a későbbi nemzedékek okulására lett feljegyezve. De az Újtestamentumban található leckék is hasonlóan fontosak. Itt Krisztus az, aki tanít, vezeti népét, hogy megtalálja a fentről jövő bölcsességet, és el is sajátítsa azt a feddhetetlenséget, amely mennyei jellemet alakíthat ki az emberben. A Szentírásban mind az Ó-, mind pedig az Újszövetség azt hirdeti, hogy az isteni parancsolatok elvei iránti engedelmesség biztosítja az örök életet azok számára, akik az isteni élet mércéjéhez szeretnének igazodni. Engedelmesség által válhatunk az isteni természet részeseivé, és tanuljuk meg, hogy el kell kerülnünk a világi kívánságokban rejlő romlottságot. Éppen ezért tehát kutassuk az Ige tanításait, és tartsuk meg a parancsolatokat, mert értékesebbek az aranynál, ha nap mint nap életünk részévé válnak. – 342. levél, 1907. szeptember 2.

Többet kellene beszélnünk arról, amit Isten tesz népéért. Az Úr na­gyon sokszor állított emlékoszlopot a régi Izrael iránti gondoskodásának. Hogy ne feledkezzenek meg a múltról, azt parancsolta Mózesnek, hogy a múlt eseményeit foglalja bele egy énekbe, amit aztán a szülők tanítsanak meg a gyermekeiknek. Ezenkívül különböző emlékeztető jeleket kellett készítsenek, és jól látható helyen őrizzenek. Ezeknek a megőrzése különlegesen fontos volt, hogy amikor majd a gyerekeik kérdéseket tesznek fel a jelekre vonatkozóan, akkor egész történelmüket el tudják nekik mesélni. Így őrizték élénken az elméjükben a gondviselés műveit és Isten irántuk tanúsított különleges jóságát, valamint irgalmát, amikor megszabadította népét. Minket is erre bátorít: „Emlékezzetek pedig vissza a régebbi napokra, amelyekben, minek­utána megvilágosíttattatok, sok szenvedésteljes küzdelmet állottatok ki.” (Zsid 10:32) A mai nemzedék számára az Úr csodatevő Istenként jelent meg. Szükség, hogy Isten ügyének történelmét gyakran elevenítsük fel a nép, a fiatalok és az idősek előtt. Ismételten emlékeznünk kell Isten jóságára, és dicsőítenünk kell Őt csodálatos műveiért. – Conflict and Courage, 364. o.

Férfiak, nők, fiatalok! Isten erkölcsi bátorságot, töretlen céltudatosságot, határozottságot, lelkierőt, kitartást, önálló gondolkodást vár el tőletek, mely nem egyszerűen átveszi a mások állításait, hanem maga néz utána, mielőtt elfogadna vagy elvetne valamit; mely szemügyre veszi, mérlegeli a bizonyítékokat, s imában az Úr elé viszi azokat. „Ha valakinek közületek nincsen bölcsessége, kérje Istentől, aki mindenkinek készségesen és szemrehányás nélkül adja; és megadatik neki.” S most következik a feltétel: „Kérje hittel, semmit sem kételkedvén: mert aki kételkedik, hasonlatos a tenger habjához, amelyet a szél hajt, és ide s tova hány. Mert ne vélje az ilyen ember, hogy kaphat valamit az Úrtól.” Mikor bölcsességért esdeklünk, ne legyen semmitmondó az imánk, mely a következő percben már ki is röppen emlékezetünkből, hanem olyan legyen az ima, mely a szív erős, komoly kívánságát fejezi ki, amely a bölcsesség hiányának tudatából fakad, hogy kifürkésszük Isten akaratát. – Bizonyságtételek, 2. köt., 130. o.

Jézus Krisztus egészen elégő áldozatként adta magát Ádám minden fiáért és leányáért. És micsoda megaláztatásban volt része! Lejjebb és egyre lejjebb ereszkedett megaláztatásában, de mégsem rontotta meg lelkét egyetlen szégyenfolttal sem! Mindezt azért szenvedte el, hogy felemelhessen, megtisztíthasson, formáljon és nemesítsen téged, és társörököseként önmaga mellé ültessen trónjára. Hogyan akarjátok „erőssé tenni elhívatástokat és kiválasztatásokat” (vö.: 2Pt 1:10)? Mi az üdvösség útja? Krisztus ezt mondja: „Én vagyok az út, az igazság és az élet.” Bármilyen bűnösök vagy vétkesek lehettek, elhívottak, kiválasztottak vagytok. „Közeledjetek Istenhez, és Ő is közeledni fog hozzátok.” (Jak 4:8) Akarata ellenére senki sem kényszerül Jézus Krisztushoz jönni. A Kálvárián tett áldozatával a menny Fensége, az igaz és élő Isten egyszülött Fia utat nyitott nektek, hogy hozzá jöjjetek… Krisztus vére mindig érvényes útlevél, amellyel összes könyörgésetek hozzá­férést nyit Isten trónjához. – A keresztény nevelés alapjai, 251. o.