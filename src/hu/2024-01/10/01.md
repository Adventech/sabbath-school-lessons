---
title:  A Múlt Tanulságai
date:  02/03/2024
---

### E heti tanulmányunk
4Mózes 6:22-27; Zsoltárok 78; 80; 105; 106; 135; Galata 3:29

> <p></p>
> „Amiket hallottunk és tudunk, amiket atyáink beszéltek el nekünk, nem titkoljuk fiaink elől, a jövő nemzedéknek is elbeszéljük az ÚR dicséretét, hatalmát és csodáit, amelyeket cselekedett” (Zsolt 78:3-4, ÚRK).

Számos zsoltár hatalmas, megszabadító tetteit elbeszélve dicsőíti az Urat, ezeket általában „üdvtörténeti” vagy „történelmi” zsoltároknak nevezzük. Vannak köztük olyanok, amelyek Isten népét szólítják meg, hogy tanuljanak a történelmükből, kiváltképp a saját és elődeik hibáiból. Egyes történelmi zsoltárok jellemzően énekek, amelyek Istennek a népéért végbevitt, csodálatos múltbeli tetteit emelik ki. Erősítik a bizalmat az Úr iránt, aki hűséges és képes megszabadítani jelen nehézségeinkből.

Az adja e zsoltárok különleges vonzerejét, hogy segítségükkel Isten népe történelmének részeként tekinthetünk a saját életünkre, a magunkénak érezhetjük a történelmüket. Krisztus által Isten befogadott minket múltbeli népének családjába (Róm 8:15; 9:24-26; Gal 4:6-7), az ókori Izrael történelmi öröksége valójában a lelki családunk beszámolója. Ezért tanulhatunk múltjukból, ami a miénk is, sőt tanulnunk is kell belőle!

A végső cél, hogy felismerjük: Isten népe minden nemzedékének kicsiny, ámde jelentős szerepe van abban, ahogyan a nagy küzdelem hatalmas történelmi eseményeiben kibontakoznak Isten legfőbb szándékai.  

---

#### Ellen G. White idézetek

Izrael történelmének kutatása segít megtanulnunk azokat a leckéket, amelyek megóvnak azon tévedések elkövetésétől, amik az izraeliták életét beszennyezték. Az Úr csodás módon mentette meg ezt a népet az elnyomó uralkodó rabságából, és Ő maga viselte a nagy sereg terheit. Nappal felhőoszlopban, éjszaka pedig tűzoszlopban vezette őket, és ez a felhő az ő jelenlétét vette körül. A pusztában táplálékot adott nekik, így az angyalok kenyerét ehették.

Röviddel az után, hogy tábort vertek a Sínai-hegynél, az Úr felhívta Mózest a hegyre, mert találkozni akart vele. Mózes egyedül kapaszkodott föl a meredek, sziklás ösvényen, és megközelítette a felhőt, amely Jehovát övezte. Ettől kezdve Izrael egy szoros és különleges kapcsolatra lépett a magasságos Istennel, immár nemzetként is az Úr különleges oltalma alá került. – This Day With God, 237. o.

Az Írásokról kell elmélkednünk; józanon és mélyen gondolkodnunk az örök üdvösségünkre vonatkozókról. Jézus végtelen világossága, szeretete, értünk hozott áldozata a legkomolyabb és legmélyebb elmélyedésre szólít bennünket. Időzzünk drága Üdvözítőnk s Közbenjárónk jellemén. Törekedjünk megérteni a megváltás tervének eseményeit. Annak küldetéséről elmélkedjünk, aki azért jött, hogy megmentse népét bűneiktől.

Ha állandóan mennyei légkörben mélyedünk el, hitünk is, szeretetünk is erősebb lesz. Imáink egyre Istennek tetszőbbek lesznek, mert egyre több lesz bennük a hit és a szeretet. Akkor majd értelmesebben és buzgóbban fogunk könyörögni. Egyre szilárdabbá válik Jézusba vetett bizalmunk, s élő tapasztalatunk lesz naponta Krisztus készségéről és hatalmáról, hogy mindenképpen üdvözítse azokat, akik általa járulnak Istenhez. – Értelem, jellem, egyéniség, 2. köt., 732. o.

Az emberiség történelmét megörökítő krónikák úgy tüntetik fel, hogy a nemzetek fejlődése, birodalmak emelkedése és bukása az emberi akarat és vitézség függvénye, és az események alakulását nagymértékben emberek hatalma, becsvágya és szeszélye határozza meg. Isten Igéje azonban félrehúzza a függönyt, és az emberi érdekek, hatalmak és indulatok minden pro és kontra ténykedése fölött, mögött és által meglátjuk a végtelen irgalmú Isten munkáját, aki csendben, türelmesen viszi véghez a maga szándékát.

Pál apostol páratlanul szép és kedves szavakkal tárta Athén bölcsei elé, hogy mi volt Isten célja a teremtéssel, valamint a fajok és népek felosztásával. „Isten, aki teremtette a világot… – mondta az apostol –, az egész emberi nemzetséget is egy vérből teremtette, hogy lakjon a föld egész felszínén, meghatározta elrendelt idejüket és lakóhelyük határait, hogy keressék az Istent, hátha kitapinthatják és megtalálhatják...” (Csel 17:24, 26–27) – Próféták és királyok, 499–500. o.