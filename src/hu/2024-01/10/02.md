---
title:  Az Úr Végtelen Hűsége
date:  03/03/2024
---

`Melyik három meghatározó történelmi korszakot emeli ki a 78. zsoltár? Milyen ismétlődő tanulságokat von le Ászáf minden időszakból? `

A zsoltáros Izrael múltját áttekintve kiemeli Isten hűségét és Izrael hűtlenségét. Arra is meg kell tanítani a következő nemzedékeket, hogy ne ismételjék meg elődeik hibáit, hanem bízzanak Istenben és maradjanak hűségesek szövetségéhez. A zsoltáríró példázatként említi a történelmet (Zsolt 78:2), ami azt jelenti, hogy a népnek mélyen el kellett gondolkodnia üzenetén, kutatva annak jelentését. Zsolt 78:2 prófécia arról, hogy Jézus módszeresen példabeszédekkel tanított (Mt 13:34-35). A zsoltár foglalkozik a kivonulás idejével (Zsolt 78:9-54), a Kánaánban való letelepedéssel (Zsolt 78:55-64), valamint Dávid korával (Zsolt 78:65-72). Bemutatja az Úr dicsőséges tetteit és azt, hogy milyen következményekkel járt, ha a nép megtörte a szövetségét Istennel. Izrael történelmét követve sorolja a nép hűtlenségének számos formáját, különösen a bálványimádást (Zsolt 78:58). A zsoltáríró kiemeli, hogy hűtlenségüknek mi volt a gyökere: elfeledték, amit az Úr tett értük, nem bíztak benne, kísértették Istent (Zsolt 78:18, 41, 56), fellázadtak ellene, nem tartották meg törvényét, szövetségét és bizonyságait, intelmeit (Zsolt 78:10, 37, 56). A zsoltáros arra utal, kiemelve a nép hűtlenségének konkrét formáit, hogy amikor a történelem során Isten elvetette Izraelt, az mindig egyetlen gyökérből fakadó bűn miatt volt, nevezetesen az Úr iránti bizalom hiánya miatt (Zsolt 78:7-8). Ezt a zsoltárt olvasva lesújtónak találjuk a nép állandó makacsságát és lelki vakságát, szemben az Úr határtalan türelmével és kegyelmével. Mi okozhatta, hogy ennyire lassan tanult minden egyes generáció? Mielőtt túlzottan elítélnénk az előttünk járt nemzedékeket, gondoljunk magunkra! Vajon mi nem feledkezünk meg Isten múltbeli csodatetteiről, nem vesszük semmibe szövetségének előírásait? A zsoltár nem arra bátorítja az embereket, hogy a saját tetteikre hagyatkozzanak. Ellenkezőleg! Valójában bemutatja az emberi akarat hiábavalóságát, ha nem gyökerezik Isten hűségének és kegyelmes elfogadásának állandó tudatában. Isten népének sikertelen csatái (Zsolt 78:9, 62-64) megvilágítják a zsoltár tanulságát, hogy kudarcra vannak ítélve az emberi erőfeszítések, ha hiányzik az Isten iránti hűség.

Milyen tanulságokat szűrtél le, vagy kellett volna leszűrnöd a múltban elkövetett hibáidból?

---

#### Ellen G. White idézetek

Isten Igéje legyen a tanácsadónk, és irányítsa az életünket. Ez úgy valósulhat meg, ha szorgalmasan tanulmányozzuk az Ótestamentumban található leckéket. A nappal felhőoszlopban, éjjel pedig tűzoszlopban megjelenő Krisztus volt Izrael számára az útmutató és világosság a pusztai vándorlás alatt. Olyan vezető volt, aki sosem téved el.

Isten tapasztalatok által próbálta megtanítani őket, hogy hallgassanak a mennyei vezetőre, és higgyenek abban, hogy Ő képes megszabadítani őket. Az egyiptomi rabszolgaságból való szabadulásuk és a Vörös-tenger átkelése által lett kinyilatkoztatva számukra Isten dicsősége. De amikor fellázadtak, és a menny akarata ellen fordultak, akkor az Úr megbüntette őket. Ha megmaradtak lázadó magatartásuk mellett, és saját útjukat akarták járni, Isten teljesítette a kéréseiket, de ezzel egy időben arra is rámutatott, hogy emiatt épp a jóléttől fosztották meg magukat. Zúgolódásuk következményeként minden egyes büntetés azt akarta megtanítani a népnek, hogy Isten parancsolatainak áthágása mindig csak fájdalmat és nehézséget eredményez. – This Day With God, 254. o.

A zsoltáríró azt mondja: „És megkísérték Istent az ő szívökben, ennivalót kérvén az ő kívánságuk szerint. És szólának Isten ellen, mondván: Avagy tudna-é Isten asztalt teríteni a pusztában? Ímé, Ő megcsapta a kősziklát, és víz ömlött, és patakok özönlöttek; de vajon tud-é kenyeret is adni? Avagy készíthet-é húst az ő népének? Meghallotta az Úr, és megharagudott ezért, és tűz gyulladt fel Jákób ellen, és harag gerjedt fel Izrael ellen.” (Zsolt 78:18–21) Gyakran zúgolódtak és lázongtak a Vörös-tengertől a Sínai-hegyig tartó vándorlás alatt, de Isten megszánta tudatlanságukat és vakságukat, bűnüket nem látogatta meg ítélettel. Közben a Hóreben kijelentette magát nekik. Ennek következtében nagy világosságot kaptak, ami által tanúi lettek Isten fenségének, hatalmának és dicsőségének. Ezután azonban elégedetlenségükkel és hitetlenségükkel még nagyobb bűnt vettek magukra, és vétkesebbé lettek Isten előtt. Zúgolódásuk most már lázadás volt, és mint ilyent, meg kellett kapják az azonnali és kiemelkedő büntetést, ha Izraelt meg akarta őrizni az Úr az anarchiától és az összeomlástól. „[...] és felgyullada ellenük az Úrnak tüze, és megemészté a tábornak szélét.” (4Móz 11:1) A panaszkodók legbűnösebbjeit elpusztította a felhőből előcikázó villám. – Pátriárkák és próféták, 379. o.

Az izraeliták ismételt zúgolódásait és az Úr haragjának kitöltését törvényszegéseik miatt feljegyezték a szent történelemben Isten népének javára, tanulságára, akik azután élnek majd a földön, hogy még inkább figyelmeztetésül szolgáljanak azok számára, akik az idők végéhez közel élnek. Odaadó cselekedeteiket, buzgóságukat és bőkezűségüket, amellyel Mózeshez hozták önkéntes adományaikat, Isten népe áldására és tanulságára jegyezték fel. Példaadásuk, amellyel oly készségesen készítettek anyagot a szent sátor számára, példakép mindazoknak, akik igazán imádják Istent. – A megváltás története, 152. o.