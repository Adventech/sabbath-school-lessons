---
title:  Az Úr Hatalma A Történelemben
date:  07/03/2024
---

`Olvassuk el a 135. zsoltárt! Mely történelmi eseményekre világít rá ez a szakasz? Milyen tanulságokat szűr le a zsoltáros?`

A 135. zsoltár arra szólítja Isten népét, hogy dicsérjék az Urat jóságáért és hűségéért, ami megmutatkozik a teremtésben (Zsolt 135:6-7), Izrael történelmében a kivonulás idején (Zsolt 135:8-9), valamint az ígéret földjének elfoglalásakor (Zsolt 135:10-12).

Isten demonstrálta kegyelmét, amikor „saját örökségéül” (KAR) vagy „tulajdonául” (RÚF, ÚRK) választotta Izraelt (Zsolt 135:4). A „saját örökség” kifejezés az Úr és népe közötti különleges szövetségi kapcsolat jelentését hordozza (5Móz 7:6-11; 1Pt 2:9-10). Isten döntése volt Izrael kiválasztása, ezért a népnek semmi alapja nincs arra, hogy különbnek érezze magát másoknál. Zsolt 135:6-7 verseiből kitűnik, hogy nem Izraellel kezdődtek az Úrnak a világra vonatkozó tervei, hanem a teremtéssel, ennélfogva Izrael alázattal töltse be a neki kijelölt szerepet Isten üdvözítő akaratában, ami kihat az egész világra. A zsoltáros számba veszi Istennek a népéért végbevitt hatalmas tetteit (Zsolt 135:8-13), ezek csúcspontja pedig az ígéret, hogy „igazságot szolgáltat népének az ÚR, és megkönyörül szolgáin” (Zsolt 135:14, RÚF). Az ítélet itt azt jelenti, hogy Isten igazolja, megvédi az elnyomottakat és elhagyatottakat (Zsolt 7:9; 9:5; 54:2; Dán 7:22). Megígéri, hogy támogatja népe ügyét, védelmezi őket (5Móz 32:36). A 135. zsoltár arra készteti a népet, hogy bízzanak az Úrban és maradjanak hűségesek szövetségéhez. 

Isten hű a népéhez. Ez készteti a zsoltárost, hogy szóljon a bálványok erőtlenségéről, szemben az Úr páratlan hatalmával (Zsolt 135:15-18). Aki bálványokban bízik, reménytelen és erőtelen lesz, mint azok (Zsolt 135:18). A zsoltár felszólít, hogy dicsőítsük Istent, a Teremtőt és népe Megváltóját. Csodálatosan megmutatkozik ez a gondolat a Tízparancsolat negyedik törvényének két változatában (2Móz 20:8-11; 5Móz 5:12-15). Nincs párja az egész világon a teremtésben és a történelemben megnyilvánuló isteni erőnek, ezért a nép mindig bízza magát az Úrra, csakis Őt imádja! Egyedül a Teremtőt és a Megváltót imádjuk, bármi vagy bárki más tisztelete bálványimádás.

Hogyan győződhetünk meg arról, hogy nekünk nincsenek bálványaink? Miért könnyebb beleesni a bálványimádás bűnébe, mint gondolnánk?

---

#### Ellen G. White idézetek

Az izraelitákat Isten rabszolganépből emelte fel, és helyezte ­minden nép fölé, hogy a királyok Királyának legnagyobb kincse, választott népe legyen. Isten elkülönítette őket a világtól, hogy rájuk bízhassa szent letétét. Törvénye letéteményeseivé tette őket. Az volt a szándéka, hogy általuk őrizze meg az emberek között az önmagáról adott, kijelentett ismeretet. Így kellett a menny világosságának felragyognia ebben a sötétségbe burkolt világban, és Isten minden néphez intézett szava így vált hallhatóvá a népek és nemzetek között, hogy elfordítsa őket a bálványok imádásától, és rávezesse őket az egy igaz és élő Isten szolgálatára. Ha az izraeliták hűségesek maradnak megbízatásukhoz és örökségükhöz, akkor nagy hatalommá válnak ebben a világban. Isten lenne a védelmük, Isten emelné fel őket minden más nép és nemzet fölé. Isten világossága és igazsága láthatóvá válna általuk, és Isten bölcs és szent uralma alatt példaképe lennének annak, hogy Fenségének imádata mennyire felette áll minden bálványtiszteletnek. – Pátriárkák és próféták, 314. o.

Bűneik elválasztották Izraelt Istentől: erejét visszavonta tőlük, és ők nem tudtak ellenállni ellenségeiknek. Így azoknak a nemzeteknek lettek alattvalói, amelyeket Isten segítségével elűzhettek volna.

„És elhagyák az Urat, atyáik Istenét, aki kihozta őket Egyiptom földéből.” (Bír 2:12) „[...] És vezeté őket, mint nyájat a pusztában. Haragra ingerelték őt magaslataikkal, és bosszantották faragott bálványaikkal.” Ezért az Úr „elveté magától silói hajlékát, a sátort, amelyben lakott vala az emberek között; sőt, fogságba viteté erejét, dicsőségét pedig ellenség kezébe”. (Zsolt 78:52, 58, 60–61) Isten mégsem hagyta el teljesen népét. Mindig volt maradék, mely hű volt Jahvéhoz, és az Úr időről időre hűséges, bátor férfiakat választott, hogy ledöntsék a bálványokat, és megszabadítsák ellenségeitől Izraelt. De amikor ezek a férfiak meghaltak, a nép fokozatosan visszatért bálványaihoz, s így állandóan megismétlődött a bukás és büntetés, a beismerés és szabadulás története. – Pátriárkák és próféták, 544–545. o.

Terveinkben és az érzelmeinkben Isten ügye legyen az első helyen. Határozott üzenetet kell hirdetni az önzés ellen, miközben a menny ügye pénzhiányban szenved. Egyesek annyira ridegek és olyan mélyen hitehagyóak, hogy már fel sem ismerik, hogy túlságosan ragaszkodnak a nemsokára örökre elmúló földi kincshez. A világ szeretete hatalmas lepelként veszi őket körül, és ha nem változtatnak a magatartásukon, nem fogják megtudni, hogy milyen értéke van az önmegtagadásnak Krisztusért. Az összes bálványt és a világ szeretetét ki kell űzni a szívből. (…)

Bárcsak fölébrednének lelki szunnyadásukból, és megismernék Istent! A világ eltakarta a szemüket, hogy ne lássák meg a láthatatlant. Nem képesek felismerni a legértékesebb, örök érdekeket, ezért csupán olyan gyenge fényben látják Isten igazságát, hogy az jelentéktelennek tűnik számukra. Mulandó érdekeikhez köthető hiábavalóságok foglalják le elméjüket, miközben az örök értékek iránt már nem érdeklődnek. – Counsels on Stewardship, 220–221. o.