---
title:  Példázat Az Úr Szőlőjéről
date:  06/03/2024
---

`Hogyan ábrázolja Isten népét a 80. zsoltár? Mit remélnek, miért könyörögnek?`

Ez a zsoltár szőlőhöz hasonlítja Izraelt, amit Isten Egyiptomból, az elnyomás földjéről hozott ki, majd elültetett a bőség országában, az ígéret földjén. A szőlő Izrael kiválasztását és az isteni gondviselést jelképezi (lásd még 1Móz 49:11-12, 22; 5Móz 7:7-11).

A 80. zsoltár szerint azonban Isten megharagudott szőlőjére (Zsolt 80:13). A próféták az ítéletet jelezve szóltak a megromlott szőlő pusztulásáról (Ézs 5:1-7; Jer 2:21).

Ez a zsoltár azonban nem fontolgatja az isteni ítélet okait. Isten kegyelme mélységének ismeretében a zsoltáros azon tűnődik, hogyan fordulhat el az Úr ilyen hosszú ideig népétől. Az egyik oldalon ott van haragja, ítélete, a másikon pedig kegyelme és megbocsátása, és a kettő feszültsége miatt a zsoltáros attól tart, hogy az isteni harag kerekedik majd felül, teljes egészében felemészti a népet (Zsolt 80:17).

`Olvassuk el 4Móz 6:22-27 verseit! Hogyan jelenik meg ez az áldás a 80. zsoltárban?`

A refrénben a zsoltár idézi, amit Áron mondott Isten folyamatos áldásáról (4Móz 6:22-27), kiemeli a reményt, hogy Isten kegyelme legyőz majd mindent, ami népének nyomorúságot okoz: „Istenem, állíts helyre minket, és ragyogtasd ránk arcodat, hogy megszabaduljunk” (Zsolt 80:4, ÚRK; lásd még a 8. és 20. vers)! 

A „helyreállítást” jelölő héber szó egy olyan kifejezésből származik, aminek a jelentése: „visszatér”, újból és újból előfordul a Bibliában, amikor Isten visszahívja magához a tőle elpártolt népet. Szorosan kötődik a megtérés, a bűntől való elfordulás és az Istenhez való visszatérés gondolatához. „És szívet adok nékik, hogy megismerjenek engemet, hogy én vagyok az Úr, és ők én népemmé lesznek, én pedig Istenökké leszek, mert teljes szívökből megtérnek hozzám” (Jer 24:7).

Hogyan tapasztaltuk már mi magunk, hogy a megtérés az Istenhez való visszatérést jelenti?

---

#### Ellen G. White idézetek

A zsidók a szőlőt mindig a legnemesebb növénynek tartották: jelképnek tekintették mindenre, ami erős, pompás és termékeny. Isten Izraelt mint szőlőskertet ábrázolta, amelyet a megígért földbe ültetett. A zsidók üdvösségük reménységét arra építették, hogy Izrael ivadékai voltak. Jézus azonban azt mondta: „Én vagyok az igazi szőlőtő.” (Jn 15:1) Ne gondoljátok, hogy az Izraellel való kapcsolat által részeseivé lehettek Isten országának, és örökösei ígéreteinek! Az örök életet egyedül általam kaphatjátok meg. (…)

Palesztina halmaira mennyei Atyánk plántálta ezt az igazi szőlőtövet, és Ő maga volt a szőlőműves. Sokakat vonzott, lebilincselt ennek a szőlőtőnek a szépsége, és felismerték mennyei eredetét. Izrael ­vezetői azonban csak olyannak látták ezt a szőlőtövet, mint valami száraz talajból kiszakított gyökeret. Fogták a növényt, összetörték, és lábukkal megtaposták. Azt gondolták, hogy örökre elpusztítják. A mennyei szőlőmunkás azonban sohasem veszítette szem elől a növényét. Miután az emberek azt gondolták, hogy megsemmisítették, a szőlőműves fogta, és újra elültette a szőlőtövet a fal másik oldalán. A szőlőtőke többé nem volt látható. A szőlőműves elrejtette az emberek durva támadásai elől. A szőlőtő vesszői azonban átnyúltak a falon. Továbbterjedtek. A beoltott ágak még mindig egyesülhettek a szőlőtővel. Gyümölcsöt is érlelhettek, amelyből szedhettek az arra menők. – Jézus élete, 675. o.

Jézus Krisztus egészen elégő áldozatként adta magát Ádám minden fiáért és leányáért. És micsoda megaláztatásban volt része! Lejjebb és egyre lejjebb ereszkedett megaláztatásában, de mégsem rontotta meg lelkét egyetlen szégyenfolttal sem! Mindezt azért szenvedte el, hogy felemelhessen, megtisztíthasson, formáljon és nemesítsen téged, és társörököseként önmaga mellé ültessen trónjára. Hogyan akarjátok „erőssé tenni elhívatástokat és kiválasztatásokat” (vö.: 2Pt 1:10)? Mi az üdvösség útja? Krisztus ezt mondja: „Én vagyok az út, az igazság és az élet.” Bármilyen bűnösök vagy vétkesek lehettek, elhívottak, kiválasztottak vagytok. „Közeledjetek Istenhez, és Ő is közeledni fog hozzátok.” (Jak 4:8) Akarata ellenére senki sem kényszerül Jézus Krisztushoz jönni. A Kálvárián tett áldozatával a menny Fensége, az igaz és élő Isten egyszülött Fia utat nyitott nektek, hogy hozzá jöjjetek… Krisztus vére mindig érvényes útlevél, amellyel összes könyörgésetek hozzáférést nyit Isten trónjához. – A keresztény nevelés alapjai, 251. o.