---
title:  Kegyelme Örökké Tart
date:  11/02/2024
---

`Olvassuk el a 136. zsoltárt! Milyen gondolat emelkedik itt ki? Hol talál rá bizonyítékot a zsoltáros?`

A 136. zsoltár arra szólítja Isten népét, hogy dicsőítsék az Urat kegyelméért, ami megnyilvánul a teremtésben (Zsolt 136:4-9) és Izrael történelmében (Zsolt 136:10-22). A „kegyelem” (héberül hesed, a jelentése: „állhatatos szeretet”) Istennek a teremtményei és Izraellel való szövetsége iránti jóságát, hűségét fejezi ki. A zsoltár rámutat, hogy felmérhetetlen hatalma és nagylelkűsége a kitartó szeretetében gyökerezik.

Az Úr „az istenek Istene” és „uraknak Ura”, ennek a héber idiómának az a jelentése, hogy Ő „a leghatalmasabb Isten” (Zsolt 136:1-3), azaz az egyetlen, hiszen más istenek nem léteznek.

Uralmának tagadhatatlan bizonyságai a nagyszerű csodák, amelyeket más nem képes végbevinni (Zsolt 136:4). Ő teremtette az eget, a földet és az égitesteket, mindazt, amit a pogányok bálványként imádnak (5Móz 4:19). A zsoltárok könyve nem tulajdonít hatalmat a pogány isteneknek, következésképpen más emberi eredetű dolognak sem, amelyekben sokan bíznak, hiszen mindezek csupán teremtett dolgok, alapvetően különböznek a Teremtőtől. Az Úr hatalmas kezének és kinyújtott karjának képe (Zsolt 136:12) Isten erejének és kegyelme határtalan voltának fennhatóságát emeli ki. Istennek a teremtésben és a történelemben megmutatkozó kegyelme ébresszen bizalmat népében, maradjanak hűségesek szövetségéhez! Az „örökkévaló az ő kegyelme” refrén huszonhat alkalommal ismétlődik meg a 136. zsoltárban, ezzel is erősítve a hívőket, hogy nem változik az Úr, minden új nemzedék körében újból megcselekszi múltbeli kegyelmes tetteit. Megemlékezik népéről (Zsolt 136:23) és hűséges kegyelmi szövetségéhez. Az Isten kitartó kegyelmében való bizalom a bibliai hit lényege, ennek része az örömteli imádat, a tisztelet és a bűnbánat.

A 136. zsoltár azzal zárul, hogy Isten az egész világról gondot visel (23-25. vers), kegyelmében nemcsak Izraelt, hanem a teremtettség egészét részesíti. Ez a zsoltár tehát Isten megmentő kegyelmének egyetemességét hirdeti, az egész világot arra biztatja, hogy Izraelhez csatlakozva dicsőítsék az Urat (lásd még Lk 2:10; Jn 3:16; ApCsel 15:17).

Jézus Helyettesünkként halt meg a kereszten. Milyen képet ad ez Istenről, akinek örökkévaló a kegyelme? 

---

#### Ellen G. White idézetek

Szívem ma reggel telve van hálával és köszönettel Isten iránt, akitől kegyelmet és áldásokat kaptunk. Jó az Úr, és irgalma örökké megmarad. Áldom Őt, aki az én arcom világossága és az én Istenem. Ő minden hatékonyságom és erőm forrása. Miért nem dicsőítjük Őt másokat bátorítva és vigasztalva? Miért olyan hallgatag az ajkunk? A beszéd Isten ajándéka, amit fel kell használnunk, hogy dicsőítse Őt, aki a sötétségből az ő csodálatos világosságára hívott el bennünket.

Ó, milyen sok jót lehetne tenni, ha Istent tisztelnék mindazok, akik magukat kereszténynek vallják! A világ Világossága árad ki az emberekre a gazdag áldások révén. Mindent megtett, hogy eleget tegyen mind mulandó, mind pedig lelki szükségleteinknek. Ennek ellenére mégis csak nagyon kevés köszönet hangzik el az Adományozó felé! – That I May Know Him, 219. o.

Isten meg akarta mutatni az izraelitáknak, hogy nem tulajdoníthatják maguknak Kánaán bevételét. Az Úr seregének fejedelme, vezére győzte le Jerikót. Ő és angyalai vonultak fel a harcra. Krisztus megparancsolta a mennyei seregeknek, hogy rontsák le Jerikó falait, hogy előkészítsék Józsué és Izrael seregeinek bevonulását. Ezen rendkívüli csoda által Isten nemcsak megerősítette népe hitét hatalmában, mellyel leigázta ellenségeit, hanem megdorgálta előbbi hitetlenségükért is.

Jerikó dacolt Izrael seregeivel és a menny Istenével. Amikor látták, hogy Izrael serege minden nap egyszer körüljárja a várost, megrettentek, de erős védelmükre, szilárd, magas falaikra tekintettek, és biztonságban érezték magukat; hitték, hogy minden támadásnak képesek ellenállni. Amikor azonban erős falaik hirtelen meginogtak, és a leghangosabb mennydörgés dörejéhez hasonló rettenetes robajjal leomlottak, a félelemtől megbénultak, úgy, hogy képtelenek voltak ellenállást kifejteni. – A megváltás története, 181. o.

A zsoltárszerző ezt írja: „Az egek beszélik Isten dicsőségét, és kezének munkáját hirdeti az égboltozat. Nap napnak mond beszédet; éj éjnek ad jelentést.” (Zsolt 19:2–3) Némelyek úgy vélik, hogy a természet világának nagyszerű dolgai azonosak Istennel. De ez nem így van. Az égen látható csodák nem tesznek mást, mint végzik kijelölt feladatukat. Isten irányítja őket. Mindennek teremtője és felügyelője Isten, aki a teremtett világ dolgait fenntartja. Ugyanaz a kéz, mely egyensúlyban tartja a hegyeket, titokzatos pályákon vezeti a világokat a nap körül.

Aligha van valami olyan a természetben, amire ne találnánk utalást Isten Igéjében. A Biblia kijelenti, hogy Isten az, aki „felhozza az ő napját”, és aki „esőt ád” (Mt 5:45). Isten az, aki „füvet sarjaszt a hegyeken”, és „olyan havat ád, mint a gyapjú, és szórja a deret, mint a port. Darabokban szórja le jegét... Kibocsátja szavát, s szétolvasztja őket; megindítja szelét, s vizek folydogálnak.” (Zsolt 147:8, 16–18) – Szemelvények Ellen G. White írásaiból, 1. köt., 293–294. o.