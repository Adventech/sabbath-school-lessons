---
title:  „Tiszta Szívet Teremts Bennem”
date:  12/02/2024
---

`Olvassuk el Zsolt 51:3-7 verseit! Miért hivatkozik a zsoltáros Isten kegyelmére?`

Dávid király kiönti szívét az Úr előtt, élete lelkileg legsötétebb pillanataiban könyörög bűnbocsánatért (2Sámuel 12. fejezet). A bűnök megbocsátása Isten különleges kegyelmi ajándéka, amit „irgalmasságának sokasága” (Zsolt 51:3) eredményez. A király azt kéri Istentől, hogy ne a bűnei szerint bánjon vele (Zsolt 103:10), hanem az Őt jellemző kegyelemmel, hűséggel, könyörülettel (2Móz 34:6-7; Zsolt 51:3).

`Olvassuk el Zsolt 51:8-21 szakaszát! Hogyan mutatja be ez a rész a bűnbocsánatot? Mi Isten célja a megbocsátással?`

Amikor Isten megbocsát, az többet jelent az ember ártatlanságának törvényes kijelentésénél, mert a lélek legmélyéig elérő, mélyreható változást eredményez (Zsolt 51:8; Zsid 4:12). Újjáteremt (Zsolt 51:12; Jn 3:3-8). A héber bárá’ ige fordítása az, hogy „teremt”, ez Isten teremtő hatalmát írja le (1Móz 1:1). Egyedül Isten képes teremteni, csakis Ő tud gyökeres, tartós változást előidézni a bűnbánó ember szívében (2Kor 4:6).

Dávid azt kéri, hogy Isten tisztítsa meg izsóppal (3Móz 14:2-8; Zsolt 51:9), mert úgy érzi, hogy vétke miatt nem léphet az Úr színe elé (Zsolt 51:13), mint a leprások, akiket tisztátalanságuk idejére kitiltottak a közösségből. Attól fél, hogy az áldozatok bemutatása sem állíthatja teljesen helyre, mert nincs olyan áldozat, ami engesztelést szerezhetne előre kitervelt bűneire, a házasságtörésre és a gyilkosságra (2Móz 21:14; 3Móz 20:10).

Csak a feltétel nélküli isteni kegyelem fogadhatja el Dávid „töredelmes és bűnbánó” szívét áldozatul, állíthatja helyre az összhangot Dávid és Isten között (Zsolt 51:18-19). Amikor a király azt kéri, hogy Isten tisztítsa meg izsóppal, Istenhez akar visszatérni.

Isten meg tudta bocsátani Dávid házasságtörését, csalását és gyilkosságát, tehát milyen reményt táplálhat ez bennünk?

---

#### Ellen G. White idézetek

Dávid bűnbánata őszinte és mély volt. Semmi kísérletet nem tett arra, hogy elfedezze bűnét. Nem igyekezett megszökni a fenyegető ítélet elől, hanem inkább imára késztette. Látta Isten ellen elkövetett bűne szörnyűségét, beszennyezett lelkét, és undorodott a bűntől. Nemcsak bocsánatért, hanem a szíve tisztaságáért is könyörgött. Dávid kétségbeesésében sem adta fel a küzdelmet. Bűneiket megbánó bűnösöknek adott isteni ígéretben meglátta az Úr bocsánatát, és ez biztosíték volt, hogy neki is megbocsát. (…)

Dávid történetének e szakasza nagy jelentőségű a bűnbánó bűnös számára. Ez az emberiség harcáról, kísértéseiről, az Isten előtti őszinte bűnbánatról és a mi Urunk Jézus Krisztusban való hitről adott egyik legerőteljesebb szemléltetés. Évszázadokon át szolgált bátorításul a bűnbe esett és a vétkük terhe alatt küzdő lelkek számára. Isten gyermekeinek ezrei, akik bűnbe estek, és kétségbeesésükben már-már feladták a küzdelmet, emlékeztek meg arról, hogy Isten miként fogadta el Dávid őszinte bűnbánatát és beismerését, noha szenvedett a törvényszegé­séért; és így bátorságot merítettek a bűnbánatra, és ismét erőt kaptak Isten parancsolatainak útján járni.

Mindenki, aki a menny dorgálásának súlya alatt bűnbánattal és bűn­vallással megalázza lelkét, amint Dávid is tette, biztos lehet abban, hogy van remény számára. Aki hittel elfogadja Isten ígéreteit, bocsánatot nyer. Az Úr egyetlen őszinte lelket sem vet el. – Pátriárkák és próféták, 725–726. o.

Nem szabad elfelejtenünk, hogy mi mindannyian vétkezünk, és még a nagy tapasztalatokkal rendelkező férfiak és nők is néha, de tévelygésük miatt Isten nem hagyta el őket. Ádám minden eltévelyedett fiának vagy leányának egy új lehetőség előjogát kínálta fel.

Jézus szívesen fogad, amikor úgy jövünk hozzá, ahogy vagyunk: bűnösen, tehetetlenül. Járuljunk hozzá gyengeségeinkkel, balgaságunkkal és bűnös voltunkkal, és megtérve boruljunk a lába elé. Dicsőségét képezi, hogy átkarolhat szeretetének karjával, bekötözheti a sebeinket, és minden hamisságtól megtisztíthat.

Ezen a ponton esnek el sokan: nem hiszik, hogy Jézus személyesen bocsát meg minden embernek. Ők nem hiszik el Isten szavát. Minden ember előjoga tudni, hogy a megbocsátás ingyen van felkínálva külön-külön minden vétekre. Ne legyetek bizalmatlanok, és ne kételkedjetek abban, hogy rátok is vonatkoznak Isten ígéretei, mivel azok minden megtérő bűnösnek adattak. Krisztus erőben és kegyelemben részesíthet az angyalok szolgálata révén, akik a hívő emberekért munkálkodnak. Senki sem olyan bűnös, hogy ne találjon erőt, tisztaságot és feddhetetlenséget Krisztusban, aki érte is meghalt. Őt is várja Jézus, hogy vesse le a bűntől bemocskolt ruháját, hogy az ő feddhetetlenségének fehér ruháját adhassa rá, ezáltal életet és nem halált kínálva fel neki. – The Faith I Live By, 134. o.