---
title:  Tanítói melléklet
date: 16/02/2024
---

#### Áttekintés

Alapigék: Zsoltárok 51; 103; 113; 123; 130; 136

A kegyelem szó meghatározása az Oxford Nyelvi Szótárban így olvasható: „Együttérzés vagy megbocsátás gyakorlása valaki iránt, akit az ember megbüntethetne.” A Magyar nyelv értelmező szótárában pedig így olvashatjuk: „Büntetés elengedése vagy a bosszúról való lemondás annak a részéről, akinek a másik fél teljesen ki van szolgáltatva.” A fentebb felsorolt igeszakaszok tükrözik a definíciókban foglalt állításokat.

A kegyelem fontos szó, ami reménnyel és lelkesedéssel tölti el az emberi szívet. Bárki, aki szenved a rossz döntéseinek következményeitől, érezheti, miként tűnik el a bűntudat terhe, amikor kegyelmet, irgalmat tapasztal. Amikor egy határidőt meghosszabbítanak a számunkra vagy elengedik egy adósságunkat, hihetetlen megkönnyebbülést érzünk a felajánlott kegyelem miatt.

Ezen a héten a Teremtő kegyelméről tanulunk, ahogyan az hat különböző zsoltárban megjelenik. A Zsoltárokban a legmagasztosabb megnyilvánulási formájában látható: amikor az egyedül szent Isten a bűnösre terjeszti ki irgalmát, kész megbocsátani és megváltani ingyen, kegyelemből.

Amikor ezt a hat zsoltárt eredeti héber nyelven olvassuk, látható, hogy íróik négy különböző héber szót használnak a kegyelemre. Ennek a négy szónak és jelentéstartalmuknak megértésével mélyebb bepillantást kapunk abba, mit jelent Isten szeretete. A héber kifejezések elemzése közben gondoljuk át, miként erősíti ez személyes meglátásunkat a „kegyelemmel” kapcsolatosan.

#### Kommentár

Hesed

A hesed az Ószövetségben a legáltalánosabban használt héber szó a kegyelemre. Leginkább jóságnak fordíthatjuk. Zsolt 109:12, 16 versei a szegények, árvák és szűkölködők iránti együttérzéssel kapcsolják össze. Isten menti meg népét a tragédiáktól és az elnyomóktól, a zsoltár­író ezért kegyelmes tetteiért dicsőíti a nevét (Zsolt 31:8, 22; 32:10; 57:4; 59:11; 94:18; 143:12).

Ezt az összefüggést szem előtt tartva kezdjük el a hesed (kegyelem) tanulmányozását. Figyeljük meg, hogyan kapcsolódik a szabadításhoz! A zsoltáros kegyelemért esedezik a csapások, üldözés, pusztai vándorlás, betegségek, vihar vagy fogság idején (Zsolt 57:2-5; 23:6; 40:12). A hesed-et szabadító erőnek, vagy szabadító képességnek is tartja (Zsolt 31:17; 59:11, 17-18; 62:12-13; 94:18; 109:26), tehát lényegében Isten megmentő tette, amelyet népéért hajt végre (Zsolt 119:88, 149, 159).

A szót a zsoltárírók a védelemmel összefüggésben is használják. Zsolt 36:11-12 és 32:10-ben az író hesedért könyörög, hogy Isten védje meg a gonosz, arrogáns emberektől. A hesedet Isten hűségével is azonosítják (lásd 85. és 90. zsoltár).

Továbbá Zsolt 6:4 versében a hesed óvja magát a létezést. Máshol a zsoltáríró azért könyörög az Úrnak, hogy őrizze meg őt (Zsolt 119:88, 149), hiszen felismeri, hogy Isten szeretete és jóvolta fontos tényező élete megtartásában és helyreállításában (Zsolt 119:159).

Végül a hesed örök (Zsolt 89:3, 29, 34; 103:17; 117:2; 138:8), mégpedig azért, mert a Mindenható jellemvonása. Ez a bizonyosság jó hír a hívőnek! „Mert jó az ÚR, örökké megmarad kegyelme, és hűsége nemzedékről nemzedékre” (Zsolt 100:5; lásd 106:1; 107:1). A Zsoltárok arról is beszél nekünk, hogy aki hesedet kér Istentől, az jó kapcsolatban van vele. A hívők fejezzék ki Istenbe vetett bizalmukat (Zsolt 31:15, 18; 119:41-42; 143:8) és reménykedjenek a kegyelemben (Zsolt 33:18, 22; 147:11), hogy annak részesei lehessenek.

Isten azokat részesíti kegyelmében, akik várnak az Úrra. Sőt mi több, a hit a feltétele annak, hogy részesüljünk Isten kegyelmében.

Raham

Zsolt 51:3 verse három szót is használ a kegyelemre:

„Könyörülj (hanan) rajtam, Istenem,

a te kegyelmességed (hesed) szerint,

nagy irgalmasságod (raham) szerint

töröld el bűneimet!”

A raham szó abból a héber főnévből ered, ami azt jelenti: „méh”, „has” (1Móz 29:31; Zsolt 22:10). Ez magában hordozza azt a jelentésárnyalatot, hogy az anya gyöngéden gondoskodik a kisbabájáról (lásd Jób 24:20). A raham a haraggal ellentétes érzelmet is jelent (Ám 1:11; Zak 1:12-17). Ez az érzelem jóindulat, ami messze felülmúlja azt, amit valaki érdemel (1Móz 43:14; 1Kir 8:50). Ebben az összefüggésben a raham azt jelenti, hogy „együttérzést, jóindulatot tanúsítani” valaki iránt (Neh 1:11; Zsolt 106:46), mint amikor egy hatalmas úgy dönt, hogy jóindulatot tanúsít egy alattvalója iránt. Ez a magyarázat Isten irántunk való kegyelmének a lényege.

Isten kegyelme „részvétet, együttérzést jelent, amely velünk tart a második mérföldre is, megbocsátja a bűnt és kárhoztatás helyett kegyelmez” (New International Dictionary of Old Testament Exegesis. Grand Rapids, MI, 1997, Zondervan, 3. köt. 1091. o.). Ennél is több, hogy az Úr részvétet tanúsít azok iránt is, akik a bűntől sérültek és hátat fordítottak neki. Bár nem érdemeljük meg kegyelmét, irgalmából felemel bennünket és pártfogásába vesz.

Hanan

A hanan szó jelentése: „jóindulat”, „kegyelmesnek, bőkezűnek lenni valakivel”, „szánni valakit”. A hanan szó általában abban a formában fordul elő, hogy „kegyet/kedvet találni valaki szemében” (1Móz 30:24; 39:7; Ruth 2:13; 1Sám 20:3). Ezt a jelentést az Isten és népe közti kapcsolatra alkalmazták az írók. Az alany pedig elsősorban Isten, hiszen Ő gyakorolja a kegyelmet (hanan). Teremtményeihez való viszonyulására és tetteire mutat ez a szó. Isten szabadon árasztja jóindulatát mindenkire, aki csak hajlandó elfogadni (1Móz 6:8-9; Péld 3:3-4; Ézs 30:19), de vissza is tarthatja kegyelmét, ha ajánlatát visszautasítják (Jer 16:13), vagy amikor gyermekei részéről nincs jele a megtérésnek (Neh 9:17, 31).

A Zsoltárokban gyakran találjuk ezt a könyörgést: „Könyörülj rajtam” (Zsolt 4:2)! A zsoltáríró azért kéri ezt, mert tudja, hogy az Úr kegyelmes (Zsolt 86:15-17) és meghallgatja a hívő esdeklő szavait (Zsolt 6:10; 28:2, 6). A Teremtő kegyelméből ad eledelt (Zsolt 111:4-5), bőséges aratást (Zsolt 67:2, 7), igazságszolgáltatást (Zsolt 103:6-8) és elsősorban, mint ahogy azt már tanultuk a hét folyamán, bűnbocsánatot (Zsolt 51:3; 123:3).

Abból a szempontból tanulmányozzuk át a 103. zsoltárt, hogy mit mond még az Úr kegyelmének természetéről: „Irgalmas (raham) és könyörülő (hanan) az ÚR, késedelmes a haragra, és nagy a kegyelme (hesed). Nem fedd minduntalan, és nem tartja meg haragját örökké. Nem bűneink szerint cselekszik velünk, és nem álnokságaink szerint fizet nekünk” (Zsolt 103:8-10).

Ahogy láthatjuk, a zsoltáros azt tanítja, hogy Isten szeretete együttérző, gyöngéd, határtalan és végtelen.

Miként nyilváníthatják ki Isten követői kegyelmét másoknak? A zsoltáros a hanan szót használja arra, ha valaki kedves egy felebarátjával, ha segíti a szegényeket (Péld 28:8), együttérzést tanúsít a szenvedők iránt (Jób 29:21) és gondot visel az idősekről (5Móz 28:50). Az ilyen tettek nem néha-néha megtörténő dolgok, hanem az odaszentelt életű hívő életmódját jelentik (Péld 14:21). A zsoltárok könyve világosan beszél Isten elvárásáról, hogy követői legyenek irgalmasak, mert „az igaz irgalmas és adakozó” (Zsolt 37:21, 26). Az igazakat a jótékonyság lelkülete jellemzi (Zsolt 112:4-5). A tanulság világos: kedvesnek kell lennünk, hogy Isten is kegyelmes legyen hozzánk. Ahogy Zsolt 123:2 mondja: „Íme, miként a szolgák szeme uruknak kezére néz, miként a szolgálólány szeme asszonya kezére, úgy néz szemünk Istenünkre, az ÚRra, mígnem megkönyörül (hanan) rajtunk!”

Seliha

„De nálad van a bocsánat (seliha), hogy féljenek téged” (Zsolt 130:4)! Ez a kifejezés a héber salah igéből származik („megbocsátani”, „elnézni”). Az állítmánynak az Úr az egyetlen alanya. A seliha azt jelenti, hogy a megbocsátás olyan cselekedet, amit egyedül Isten tehet meg. A bűnbocsánat alapja pedig az Úr kegyelme (Zsolt 86:5).

Zsolt 25:11-18 szerint a bűnbocsánat a bűnök eltávolítását jelenti. Dániel azt is hozzáteszi, hogy a megbocsátás magába foglalja a bűnért járó büntetés elhárítását is (Dán 9:16). 2Móz 34:6-9 szakasza emlékeztet arra, hogy az Úr „irgalmas (raham) és kegyelmes (hanan) Isten, késedelmes a haragra, nagy az irgalmassága (hesed) és igazsága. Irgalmas (hesed) marad ezerízig, megbocsát hamisságot, vétket és bűnt. De nem hagyja a bűnt büntetlenül”. Dávid tehát itt azt mondja, hogy a megbocsátáshoz szükséges a bűnök megvallása (Zsolt 32:2-5). A Zsoltárok szintén összekapcsolja a megbocsátást olyan szavakkal, mint például „tisztíts meg” (Zsolt 51:4), „töröld el” (Zsolt 51:11), „meggyógyítja” (Zsolt 103:3).

A zsoltáríró bűnbánattal és alázattal kéri Istentől a bűnbocsánatot, és teljesen biztos abban, hogy Isten eltörli bűnét (Zsolt 25:11-18). Dicsőíti az Urat azért, mert feloldozást nyert (Zsolt 103:3-4). Levonhatjuk tehát a következtetést, hogy a megbocsátás csakis Isten hesed-je (kegyelme) miatt lehetséges, amelyet teremtményei iránt tanúsít.

#### Gyakorlati alkalmazás

Lelki életünkre nézve világos tanulságokat vonhatunk le a kegyelem szó héber megfelelőinek tanulmányozása alapján: 1) az Úr fenséges kegyelmét adja, pedig nem érdemeljük meg. Az ajándék bizonyossága szabadítson meg bennünket az idegességtől, a terhelt lelkiismerettől és múltunk árnyaitól. 2) A hesed (kegyelem) több, mint egy gyöngéd érzés Isten szívében. Szabadítás és védelem: Isten valódi cselekvése népe érdekében. 3) Az Úr együttérzése örökké tart, vagyis mindig elérhető. Ha még nem a miénk, az csak azért lehet, mert még bűnben vagyunk, nem pedig azért, mert kimerítettük Isten szeretetének határait. 4) A kegyelem (raham) azt mutatja: az egész világon a legnagyobb hatalom kész lehajolni, hogy felemeljen bennünket és a karjaiban hordozzon. Magasságos helyéről leereszkedik, hogy megmutassa részvétét irántunk. 5) „Kedvet találni Isten szemében” arra utal, hogy készségesek és nyitottak vagyunk Isten kegyelmének befogadására. 6) Végül a seliha újfajta betekintést nyújt Teremtőnk jóságának mélységébe és szélességébe. E legfontosabb gondolat azonban azt hangsúlyozza, hogy olyan irgalmasnak és kedvesnek kell lennünk felebarátainkkal, mint amit Isten irántunk tanúsít.

`Jegyzetek`