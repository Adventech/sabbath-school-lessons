---
title: Történet
date: 16/02/2024
---

#### A TEHER LEGÖRDÜL – 3. rész

_Andrew McChesney_

Egy péntek este Sekule a szarajevói iskola kollégiumának ajtaja előtt állt. Egy fiú korábban sértegette, és Sekule ezt meg akarta bosszulni azzal, hogy alaposan megveri. Miközben várt, egy barátja megkínálta konyakkal. Sekule ivott, aztán lerészegedve elaludt, másnap reggelig nem ébredt fel. Amikor felkelt, tudta, hogy a haverjai piszkálni fogják, amiért nem állt bosszút magáért. Elhatározta, hogy elbújik előlük, de hová menjen? Akkor eszébe jutott a tanárnő meghívása. Szombat reggel volt. A haja hosszú, zsíros, egy hónapja nem mosta meg, a lehelete bűzös, mégis elment a gyülekezetbe. Amikor megérkezett, nézegette, hogy hová üljön le. Kinézett magának egy helyes lányt, leült mellé. Amikor a lelkész prédikálni kezdett, Sekulének még az álla is leesett a csodálkozástól. A lelkész bibliai válaszokat adott az Istennel és a pokollal kapcsolatos kérdéseire. Úgy érezte, mintha nagy teher gördülne le a szívéről. Arról hallott, hogy Isten a szeretet (1Jn 4:8), aki minden bűnöst meg akar menteni (Lk 19:10), nem fog senkit örökké tűzben égetni (Mal 4:1, 3; Zsolt 37:10-11). Miután véget ért a prédikáció, valaki meghívta Sekulét az evangelizációs alkalmakra, és ő járt is, szorgalmasan. A sorozat végén a fiú kérdésekkel bombázta a lelkészt, hogy mondja el neki, mit tehet és mit nem.

– Bármit megtehetsz – mondta neki a lelkész.

– Ne beszéljen velem így! – erősködött a fiú. – Mondja meg nekem, hogyan éljek!

– Jól van… ne dolgozz szombaton, ne járj iskolába szombaton, ne verekedj, ne egyél tisztátalan húsokat, sőt, ha lehet, semmilyen húsfélét ne egyél.

– Rendben – válaszolta Sekule. És attól kezdve sosem dolgozott vagy ment iskolába szombaton. Nem verekedett többet, húst sem evett. Hat hónap múlva, 18 éves korában megkeresztelkedett. Azonnal elfogadta az adventista tanításokat, azért, mert bibliai válaszokat kapott az Istennel és pokollal kapcsolatos kérdéseire.

_Folytatás következik_