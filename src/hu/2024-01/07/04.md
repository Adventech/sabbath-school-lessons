---
title:  „Ha A Bűnöket Számon Tartod”
date:  13/02/2024
---

`Olvassuk el a 130. zsoltárt! Milyen képet ad ez a szakasz a bűn súlyáról és a bűnösök reménységéről?`

A zsoltáríró a saját és népe bűnei miatt került nyomorúságos helyzetbe (Zsolt 130:3, 8). A nép vétkei olyan rettenetesek, hogy szinte örökre elszakíthatnák őket Istentől (Zsolt 130:3). A Szentírásban szó esik arról, hogy a bűnökről készült feljegyzéseket az ítélet napjára őrzik (Dán 7:10; Jel 20:12), illetve a bűnösök nevét kihúzzák az élet könyvéből (2Móz 32:32; Zsolt 69:29; Jel 13:8). Ezért a zsoltáríró Isten bűnbocsánatát, a bűneiről szóló feljegyzés eltörlését kéri (Zsolt 51:3, 11; Jer 31:34; Mik 7:19). Tudja, hogy „Isten nem haragvó természetű, a szeretete örök. »Haragját« csak az váltja ki, ha az ember nem értékeli szeretetét… Haragjával nem akarja megsebezni, inkább meg akarja gyógyítani az embert, nem kívánja elpusztítani, hanem meg akarja menteni szövetséges népét (lásd Hós 6:1-2)” (Hans K. LaRondelle: Deliverance in the Psalms. Berrien Springs, MI., 1983, First Impression, 180-181. o.). Figyelemre méltó, hogy Isten készséges megbocsátása, nem pedig a bűnök megbüntetése váltja ki a mély tiszteletet iránta (Zsolt 130:4; Róm 2:4). Az igazi istentiszteletnek nem a büntetéstől való félelem az alapja, hanem az, ha az ember csodálattal tekint Isten jellemére, a szeretetre.

A Zsoltárok bátorítják Isten gyermekeit, hogy várjanak az Úrra (Zsolt 27:14; 37:34). A héber qáváh („vár”) szó azt a jelentést is hordozza, hogy „előretekint” vagy „nyúlik”, és ebből ered a „remény” héber megfelelője. Tehát az Úrra való várakozás nem azt jelenti, hogy az ember passzívan megadja magát a nyomorúságos körülményeknek, hanem reménykedve tekint előre közbelépésére. A zsoltáros reménysége nem a saját optimizmusában gyökerezik, hanem Isten Igéjében (Zsolt 130:5). Nem hiábavaló a hűséges várakozás, mert a sötét éjszaka után eljön az isteni szabadulás hajnala.

Figyeljük meg, hogy a zsoltáros személyes könyörgését az egész közösség is magáévá teszi (Zsolt 130:7-8)! Az egyes ember jóléte elválaszthatatlan az egész népétől, ezért a zsoltáríró nemcsak magáért, hanem a közösségéért is imádkozik. Hívőkként egy közösség részei vagyunk, és ami hat annak egy részére, az mindenkit érint.

„Ha a bűnöket számon tartod Uram: Uram, kicsoda maradhat meg” (Zsolt 130:3)? Gondolkozzunk el ezen! Mit jelent ez neked? Mi lenne veled, ha az Úr számon tartaná a vétkeidet? 

---

#### Ellen G. White idézetek

„Ha a bűnöket számon tartod, Uram: Uram, kicsoda maradhat meg?! Hiszen tenálad van a bocsánat, hogy féljenek téged!” (Zsolt 130:3–4)

Az Úr bátorítja azokat, akik idegen utakon járnak. Ha megtérnek, meghallgatja imáikat. Jézus végtelen áldozata és az ő nevében való hit által ők is részesülhetnek Isten ígéreteiben. Ádám fiai Isten fiaivá válhatnak. Ó, milyen hálásnak kellene lennünk azért, hogy Krisztus emberi természetet öltött magára, és egy újabb esélyt adott számunkra! Jézus előnyös helyzetet teremtett az ember számára. A vele való kapcsolat által Isten munkatársaivá lehetünk. A krisztusi, naponként kiáradó kegyelem által az Úr fiaivá és leányaivá válhatunk. Semmihez sem mérhető ez a szeretet. – This Day With God, 255. o.



Sokan mondják: „Megbocsátok minden rosszat, amit elkövettél ellenem.” Viszont a megbocsátásuk sosem fog elfedezni vagy eltávolítani egyetlen bűnt sem. Ezzel szemben teljes hatékonysággal bír az a hang, ami a Golgotán is felhangzott: „Fiam, leányom, megbocsáttattak a te bűneid!” Csak Jézus ezen szavai bírnak olyan erővel, amely hálára készteti az emberi szívet. Nekünk van közbenjárónk. A megbocsátás csak egy módon lehetséges, és ez a módszer mindig a rendelkezésünkre áll, és csak itt árad ki ránk a mennyei kegyelem és megbocsátás bőséges árja. (…)

Sokan csodálkoznak azon, hogy Isten milyen sok véráldozatot követelt a zsidó ceremoniális rendszerben, csakhogy Ő mindezt azért tette, hogy gyermekei elméjébe vésse azt a nagy és ünnepélyes igazságot, miszerint vérontás nélkül nincs bűnbocsánat. (…)

Nem fogjuk megérteni Isten szeplőtlen Báránya szenvedéseinek és kínjainak mélységeit, míg nem értjük meg, hogy mennyire mély a bűn verme, amelyből ki lettünk emelve, és milyen szörnyű a bűn, amelyet az emberiség elkövetett. Tehát hit által kapaszkodjunk bele a nekünk felkínált megbocsátásba. – The Upward Look, 219. o.

Ha hibát követsz el, vereségedet fordítsd át győzelemre. Ha jól megtanuljuk az Úr által küldött tanítást, akkor mindenben segítségünkre lesz alkalmas időben. Bízzál Istenben. Imádkozzál sokat, és higgy. Ha bízol, remélsz, hiszel, és szorosan fogod a végtelen hatalom kezét, hódítóknál hatalmasabb leszel.

Az igaz munkások hittel járnak és fáradoznak. Mikor a jó és gonosz hatalmak közti csata elkeseredetté válik, olykor belefáradnak a munka lassú haladásának látványába. De ha nem félnek és nem is rettegnek, észreveszik majd, hogy a felhők felszakadnak, s beteljesedik a szabadulás ígérete. A homályon át, mellyel Sátán körülvette őket, meglátják az igazság Napja fényes sugarainak ragyogását. (…)

Várjál, nem nyugtalankodva, hanem rendíthetetlen hittel és rendíthetetlen bizalommal várj. – Bizonyságtételek, 7. köt., 244–245. o.