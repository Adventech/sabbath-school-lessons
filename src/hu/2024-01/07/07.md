---
title:  További Tanulmányozásra
date:  16/02/2024
---

Ellen G. White: Jézushoz vezető út. Budapest, 2008, Advent Irodalmi Műhely, „A bűnösnek Krisztusra van szüksége” c. fejezet, 13-17. o.

A Zsoltárokban Isten népének hangja egy kórusba csatlakozva hirdeti: „örökkévaló az ő kegyelme” (Zsolt 106:1; 107:1; 118:1-4, 29; Zsoltárok 136). Ha nem dicsőítjük Istent, elfeledkezünk áldásairól, nem értékeljük ajándékait. Csak azok nem felejtenek, akik dicséretet mondanak. Istenre gondolni, róla beszélni nem egyenértékű a dicsőítéssel. Azzal kezdődik Isten dicsérete, hogy elismerjük fenséges voltát, tetteit. Ez váltja ki belőlünk, hogy csodáljuk Őt jóságáért, kegyelméért és bölcsességéért” (Hans K. LaRondelle: Deliverance in the Psalms. Berrien Springs, MI., 1983, First Impression, 178. o.). Még mélyebb a jelentősége annak, ha arra emlékezve ismerjük el ünnepélyesen örök kegyelmét, hogy az isteni hesed (kegyelem) – azaz a szövetségében megnyilvánuló jósága és hűsége – szilárdan és változatlanul megáll az ellene elkövetett emberi bűnök és lázadások között is.

„Vétkeztünk ellene, és nem érdemeljük meg, hogy kedvezzen nekünk. De Ő maga tanít a legcsodálatosabb könyörgésre: »A te nevedért kérünk, ne utálj meg, ne engedd, hogy meggyalázzák dicső trónodat! Gondolj ránk, ne bontsd fel a velünk kötött szövetséget« (Jer 14:21, RÚF)! Megígérte, hogy ha méltatlanságunk és bűneink beismerésével hozzá fordulunk, figyelmez kiáltásunkra. Trónja becsülete múlik szava beváltásán” (Ellen G. White: Krisztus példázatai. Budapest, 1983, H. N. Adventista Egyház, 98. o.).

A zsoltáros tapasztalta Isten kegyelmét (Zsolt 103:2), ezért meri kijelenteni: „Igazságosan cselekszik az ÚR, és igazságot szolgáltat minden elnyomottnak” (Zsolt 103:6, ÚRK). Ezért a zsoltáros személyes bizonyságtételének és az életében tapasztalt isteni kegyelem dicsőítésének az a végső célja, hogy másokat is megerősítsen Isten jóságát illetően, így ők is kitárják szívüket előtte és elfogadják megmentő kegyelmét, dicsőítve az Urat (Zsolt 9:12-13; 22:23-28; 66:16).

**Beszélgessünk róla!**

`1) Milyen gyakorlati következményei vannak annak, hogy Isten üdvözítő kegyelme örök? Miért nem azt jelenti ez, hogy az ember folyamatosan bűnben élhet?`

`2) Hogyan érthetjük meg azt, hogy Isten megbocsátja a bűnöket, de el is ítéli a bűnt?`

`3) Hogyan illeszkednek a Zsoltárokhoz az Isten kegyelméről szóló újszövetségi kijelentések (Ef 2:4-5; 1Tim 1:16; Tit 3:5; Zsid 4:16)?`

---

#### Ellen G. White idézetek

Szemelvények Ellen G. White írásaiból, 1. köt., „Krisztus legyen a központban” című fejezet (155–156. o.)