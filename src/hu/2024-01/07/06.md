---
title:  El Ne Feledkezz Jótetteiről!
date:  15/02/2024
---

`Hogyan mutatja be Isten kegyelmét a 103. zsoltár?`

A 103. zsoltár számba veszi az Úr sokféle áldását, „jótéteményét” (Zsolt 103:2), ami virágzóvá teszi az életet (Zsolt 103:3-6). Az áldások Isten kegyelméből és Izraellel kötött szövetségéből fakadnak (Zsolt 103:7-18). Az Úr „megemlékezik” az emberi gyengeségekről, az élet mulandóságáról, és könyörülettel fordul népéhez (Zsolt 103:13-17).

A „megemlékezés” több a puszta ismeretnél, annál, hogy tud valamiről. Tettekben kifejezett elköteleződést is jelent: Isten megszabadítja és megtartja népét (Zsolt 103:3-13). Zsolt 103:11-16 erőteljes képei érzékeltetik kegyelmének felmérhetetlen nagyságát, ami csak az egek végtelenségéhez hasonlítható (Ézs 55:9).

Hogyan feleljen tehát az ember Isten jóságára, szeretetére?

Először is áldja az Urat (Zsolt 103:1-2). Az áldás alatt általában anyagi és lelki javak kiárasztását értjük (1Móz 49:25; Zsolt 5:13). Minden áldás forrása Isten, hogyan áldhatja tehát az ember Istent? Aki alacsonyabb sorú, az úgy áldhatja a nálánál magasabb rendűt, ha köszönetet mond neki, dicséri (1Kir 8:66; Jób 29:13). Isten jót ad az embernek, ezzel áldja meg, az ember pedig úgy áldja Istent, ha dicséri Őt jóságáért, vagyis tiszteli kegyelmességéért.

Másodszor pedig emlékezzen minden jótettére és szövetségére (Zsolt 103:2, 18-22), ahogy az Úr is megemlékezik az ember gyengeségéről és népével kötött szövetségéről (Zsolt 103:3-13). Az emlékezés döntően fontos Isten és népe kapcsolatában. Isten megemlékezik népének tett ígéreteiről, ezért a nép tartozik azzal, hogy emlékezzen hűségére, szeretettel és engedelmességgel felelve Istennek.

Annyira illenek ehhez a gondolathoz Ellen G. White híres szavai: „Jól tennénk, ha mindennap elmélkednénk Krisztus életéről. Vegyük át pontról pontra, képzeljünk el minden jelenetet, különösen a végsőket! Ha így időzünk értünk hozott áldozatánál, benne való bizalmunk állandósul, szeretetünk elmélyül, Lelke mélyebben áthat bennünket. Ha üdvözülni akarunk, meg kell tanulnunk a bűnbánat és az alázat leckéjét a kereszt lábánál” (Jézus élete. Budapest, 1989, Advent Kiadó, 61. o.).

---

#### Ellen G. White idézetek

„Áldjad, én lelkem, az Urat, és egész bensőm az ő szent nevét. Áldjad, én lelkem, az Urat, és el ne feledkezzél semmi jótéteményéről. Aki megbocsátja minden bűnödet, meggyógyítja minden betegségedet. Aki megváltja életedet a koporsótól; kegyelemmel és irgalmassággal koronáz meg téged. Aki jóval tölti be a te ékességedet, és megújul a te ifjúságod, mint a sasé.” (Zsolt 103:1–5)

Isten azért adta a beszéd ajándékát, hogy másoknak is elmondhassuk, mit tett értünk Ő, hogy az ő szeretete és együttérzése mások szívét is megérinthesse, s így az emberek dicsőítsék, aki a sötétségből az ő csodálatos világosságára hívott el minket. „Ti vagytok az én tanúim” – jelentette ki (Ésa 43:10). Ahhoz azonban, hogy a bizonyságtevés hatékony legyen, a tanúnak Krisztustól kell tanulnia. A mennyei Király gyermekeként kell képeznie magát, hogy tiszta és érthető hangon tudjon bizonyságot tenni, és hogy senki se gondolhassa róla, hogy csak fenntartásokkal tud beszélni az Úr irgalmáról. – Counsels to Parents, Teachers, and Students, 242–243. o.

A Gecsemánéban értünk szenvedett az Úr… Ó, miért volt szükség erre a kínszenvedésre és szégyenre? Azért, hogy önfeláldozása révén kinyilatkoztatást nyerjen a szeretete, amivel megnyerheti magának a bűn útján járó embereket. De miután ilyen nagy árat fizetett az emberért, vajon el fogja hagyni őt? Ó, dehogy! Ő hűséggel betartja ígéreteit, karját kinyújtja, hogy szeretettel magához ölelje az isteni szeretet teljes gyöngédségével a megtérőket. Jézusban biztos, változhatatlan barátra leltünk, és még ha minden földi terv kudarcba is fullad, és minden földi barátság hamisnak bizonyul, Ő akkor is hűséges marad.

Szolgái az ő szeme fényei. Próbákban, szegénységben és nehézségben sem hagy magunkra. Bizalommal telve szólít meg: „Kövess engem!” Mert „el nem hagylak téged, és el nem távozom tőled”. – Manuscript Releases, 12. köt., 115. o.

A Biblia történelme Isten könyörületének reményével vigasztalja az elalélt lelket. Nem kell kétségbe esnünk, hiszen látjuk, hogy mások is olyan csüggedéseken verekedték át magukat, olyan kísértéseknek voltak kitéve, mint mi, mégis visszaszerezték elveszett területüket, és Isten megáldotta őket. Az ihletés szava megvigasztalja és felüdíti a tévelygő lelket. Bár az ősatyák és az apostolok is emberi gyöngeségek alatt nyögtek, hit által mégis jó bizonyítványra tettek szert. Az Úr erejével megvívták csatáikat, és dicső győzelmet arattak. Mi is így hagyatkozhatunk rá az elfedező áldozat érdemeire, s Jézus nevében mi is diadalmaskodni tudunk. Az ember csak ember a földkerekség bármely részén, Ádámtól kezdve mind a mai nemzedékig, és Isten szeretete is egyedülálló a korszakokon át. – Bizonyságtételek, 4. köt., 15. o.