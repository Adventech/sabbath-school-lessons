---
title:  Dicsőség A Fenséges És Kegyelmes Istennek!
date:  14/02/2024
---

`Olvassuk el a 113. és a 123. zsoltárt! Isten jellemének melyik két vetületét mutatják be ezek a szakaszok?`

Ez a két zsoltár az Úr fenségét és kegyelmét is dicséri. Fenséges volta megmutatkozik hatalmas nevében, trónusa kiemelt helyében, hiszen felette áll minden népnek és az egeknek is (Zsolt 113:4-5; 123:1). „Kicsoda hasonló az Úrhoz, a mi Istenünkhöz?” (Zsolt 113:5) – ez hitvallomás arról, hogy nincs olyan hatalom a világon, sőt azon kívül sem, amely dacolhatna Izrael Istenével.

Megközelíthetetlen magasságban lakozik az Úr, amit az is érzékeltet, hogy „magát megalázva tekint szét mennyen és földön” (Zsolt 113:6). Isten a magasságban lakozik, ám ez nem gátolja abban, hogy lássa az alant történteket. Könyörületessége megmutatkozik abban, hogy kegyelmesen kész belekapcsolódni a világ dolgaiba, megmenteni bajából a szegényt és nyomorultat. Nagylelkűsége nyilván nem marad rejtve szolgái előtt, még ha lakhelye a távoli mennyben van is.

A transzcendens Isten hatalmasságát és gondoskodását innen képtelenség teljes mértékben felfogni, ám ez megmutatkozik kegyelmes, könyörületes tetteiben. A szűkölködők, a szegények és az elnyomottak saját tapasztalatot szerezhetnek mindenek feletti hatalmával, amikor lélegzetelállító fordulatot hoz az érdekükben. A magasztos Isten úgy mutatja be erejét, hogy felemeli az elnyomottakat. A nép szabadon közelíthet az Úrhoz, mert hatalmas fensége, mindenek felett való lénye mit sem változtat azon, hogy Ő a kegyelmes Teremtő és Fenntartó, aki népében szolgáit, szeretett gyermekeit látja.

Isten tiszteletére tehát nemcsak ragyogó volta motivál, hanem jósága is. A dicsőítést nem korlátozza sem idő, sem tér (Zsolt 113:2-3). Nagysága és könyörülete Jézus Krisztusban mutatkozik meg a leginkább, aki kész volt a mennyből ilyen mélyre lehajolni, egészen a kereszthalálig, hogy felemelje a bűnbe süllyedt emberiséget (Fil 2:6-8). A kereszten találjuk a legfőbb okát annak, hogy miért imádjuk és dicsőítsük Istent.

Gondolkozzunk még el a keresztről, hogy az ott történtek mit jelentenek személyesen nekünk! Mitől mentett meg Jézus? Miért különösen fontos mindig gondolni a kereszt jelentőségére?

---

#### Ellen G. White idézetek

Nem Isten roppant hatalma és mérhetetlen fensége lesz az, ami elnémítja a szeretetét elutasítók és az iránta engedetlenek mentegetőzését. Szeretete, együttérzése és hosszútűrése fog azok ellen tanúskodni, akik nem szánják oda életüket a szolgálatra. Akik teljes szívükkel, lelkükkel és elméjükkel Istenhez fordulnak, zavartalan biztonságra lelnek nála. – Isten fiai és leányai, 19. o.

Magasztaljuk többet Istent „kegyelméért és az emberek fiai iránt való csodadolgaiért” (Zsolt 107:8)... Napról napra részesedünk a menny kegyelmének ajándékaiban, és mégis milyen kevés hálát tanúsítunk iránta, mennyire keveset magasztaljuk és dicsőítjük azért, amit velünk cselekedett. (…)

A mi Istenünk szeretetteljes, irgalmas Atya… Nem akarja, hogy gyermekei, akiket oly dicsőn megváltott, kegyetlen és zsarnok munkaadónak tekintsék. Legjobb barátjuk Ő, és mikor Őt imádják, az Úr velük van, tőle vigaszt és áldást várhatnak, mely örömmel és szeretettel tölti be a szívüket. Isten azt akarja, hogy gyermekei vigaszt merítsenek az ő szolgálatából, és inkább örömnek, mint tehernek tekintsék a szolgálatát. Legmélyebb vágya, hogy mindazok, akik Őt imádják, szeretetének és előrelátásának számos jelét véve, mindennapi munkájukhoz erőt merítsenek, és kegyelmet nyerve, hűségesen és becsületesen járhassanak el minden dologban.

Gyűljünk hát Krisztus keresztje alá! A megfeszített Krisztus legyen elmélkedésünk, beszélgetésünk és legszentebb örömünk tárgya. Gondoljunk állandóan Isten áldásaira, és ha végtelen szeretetét tapasztaljuk, örömmel tegyünk le mindent abba a kézbe, melyet értünk keresztre szegeztek. – Jézushoz vezető út, 102–103. o.

„Eljő az óra – mondta –, és az most van, amikor az igazi imádók lélekben és igazságban imádják az Atyát.” (…)

A vallást nem szabad külső formákra vagy ceremóniákra korlátozni. Egyedül az a vallás vezet Istenhez, amely Istentől jön. Ha helyesen akarjuk szolgálni Őt, isteni Lélektől kell születnünk. Ő megtisztítja a szívet, megújítja a gondolkodást, új képességgel ruház fel, hogy ismerjük és szeressük az Urat. Összes parancsolata iránt készséges engedelmességgel ajándékoz meg. Ez az igaz istentisztelet, a Szentlélek munkájának gyümölcse. A Lélek fogalmaz meg minden őszinte imát, és az ilyen ima elfogadható Isten előtt. Ha valahol egy lélek vágyakozik Isten után, ott megnyilvánul a Lélek munkája, és az Atya megnyilatkozik annak az embernek. Ő az ilyen imádókat keresi. Arra vár, hogy elfogadhassa, majd fiai­vá és leányaivá tehesse őket. – Jézus élete, 189. o.