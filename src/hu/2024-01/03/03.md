---
title:  Uralkodik Az Úr
date:  15/01/2024
---

Az Úr a Teremtő – ehhez szorosan, sőt elválaszthatatlanul kötődik mindenhatósága, uralma. „Uralkodik az Úr” hirdeti ünnepélyes komolysággal Zsolt 93:1, 96:10, 97:1, 99:1, és ez a kijelentés visszhangzik A zsoltárok könyve egészében.

Méltóság, fenség és erő az öltözete (Zsolt 93:1; 104:1). „Felhő és sűrű köd” (Zsolt 97:2, RÚF) övezi, de „körülvette magát világossággal, mint egy öltözettel” (Zsolt 104:2). A Király erejét és tündöklő ragyogását magasztaló metaforákat nagy gonddal választották, hogy kellőképpen kifejezzék Isten egyedülálló, az emberi felfogást meghaladó hatalmasságát.

`A 97. zsoltár szerint mi jellemzi Isten uralmát (Zsolt 97:2, 10)? Mire terjed ki az uralkodása (Zsolt 97:1, 5, 9)?`

Isten uralmát bizonyítják teremtett munkái (Zsolt 96:5), a megváltás (Zsolt 98:2) és az ítélet (Zsolt 96:10). Megerősítette királyságát az egész világ felett (Zsolt 47:7-10). Isten országa örökkévaló, hatalma és fenséges volta páratlan (Zsolt 45:7; 93:1-2; 103:19). Uralmát kegyelemre, igazságra, jogosságra alapozta, rendet és stabilitást hoz a teremtett világnak (Zsolt 98:3; 99:4). Uralkodása összekapcsolja mennyei és földi imádóit a dicsőítésben (Zsolt 103:20-22; 148). Számos zsoltár azt a képet vetíti elénk, hogy az egész emberiség elismeri Isten legfőbb uralmát (Zsolt 96:10; 97:1; 99:1; 145:11-13).

Csakhogy nem minden nép, nem minden földi uralkodó teszi ezt, legalábbis egyelőre. A gonoszok folyamatosan dacolnak Isten uralmával, tagadják, csúfolják Őt és a népét sanyargatják (Zsolt 14:1; 74:3-22). A zsoltáros számára ugyan kihívást jelent a gonoszok jó szerencséje, nyugtalanítja Isten hosszútűrése, mégis bízik legfőbb uralmában, továbbra is nagy bizalommal gondol igazságos ítéleteire (Zsolt 68:22; 73:17-20). Az Úr népe örömmel, hittel gondol arra, amikor Krisztus megváltó szolgálata által megalapítja országát, az Ő érkezését várják a második advent idején (Mt 12:26-28; 1Kor 15:20-28).

„Akik szeretitek az Urat, gyűlöljétek a gonoszt” (Zsolt 97:10)! Mi az oka annak, hogy Isten szeretete a gonoszság gyűlöletére késztet? Milyen kapcsolat van a kettő között?

---

#### Ellen G. White idézetek

Az egek Ura előtt a múlt és a jövő nyitott könyv. Isten a bűn okozta nyomorúságon, sötétségen és romokon túl látja szeretete és áldásai céljának a teljesedését. Noha felhő és homály veszi körül, trónjának alapja mégis igazság és ítélet. A megváltási terv véghezvitele által azonban sokkal többet tett az ember megmentésénél és a világ megváltásánál. Azzal, hogy Krisztus bemutatta Isten jellemét, az isteni uralom jótékony hatásait az egész világegyetem előtt is bemutatta, Sátán vádjai pedig örökre el lesznek hallgattatva, fény derül a bűn valódi természetére, és bebizonyosodik az isteni törvény örökérvényűsége.

Akkor majd a bűn eltörlése elégtételt szerez Isten szeretetének, az ő tisztessége pedig újra helyreáll a világegyetemben azon lények által, akik szívesen cselekszik az akaratát, és szívükben őrzik a törvényét. – That I May Know Him, 366. o.

„Fel tudod talán fogni Istennek mélységét, mindenható Urad tökéletességét? Magasabb az égnél – mit teszel annak láttán? Alvilágnál mélyebb – és a te tudásod?” (Jób 11:7–8) „Hiszen az én gondolataim nem a ti gondolataitok, és az én útjaim nem a ti útjaitok – mondja az Úr. – Igen, amennyivel magasabb az ég a földnél, annyival magasabbak az én útjaim a ti útjaitoknál, az én gondolataim a ti gondolataitoknál.” (Ésa 55:8–9) „Isten vagyok, és nincs senki hozzám hasonló. Kezdettől fogva kijelentettem a jövendőt, és előre megmondtam, amik meg sem történtek még.” (Ésa 46:10) Az ember véges értelme képtelen felfogni a végtelen Isten jellemét és tevékenységét. A legélesebb és legképzettebb elme előtt is titokba burkolózott a szent lény.

Pál apostol felkiált: „Mekkora a mélysége Isten gazdagságának, bölcsességének és tudásának? Milyen megfoghatatlanok szándékai, mily kifürkészhetetlenek útjai!” (Róm 11:33) Bár „felhő és homály van körülötte; trónjának támasza jog és igazság” (Zsolt 97:2). Annyira meg tudjuk érteni bánásmódját és indítékait, hogy felismerhetjük a végtelen szeretetnek és a könyörületnek a végtelen hatalommal való párosulását. Szándékából annyit megértünk, amennyi javunkra válik. Ami ezen túl van, azzal kapcsolatban meg kell bíznunk a Mindenható hatalmában, mindenek Atyjának és Uralkodójának szeretetében és bölcsességében. – Bizonyságtételek, 5. köt., 698–699. o.

„Akik szeretitek az Urat, gyűlöljétek a gonoszt!” (Zsolt 97:10) – tanácsolja a zsoltáros… Szavaival rámutat, hogy fejlődést csak az Istenért végzett szolgálat eredményezhet. Félre kell tennünk a gonosz beszédet, az önző tervezést, és mindazt, ami hatással van az ítélőképességünkre. A szívből ki kell üríteni minden önzést, és vigyázni kell, hogy a magatartásunkkal egyetlen lelket se vezessünk rossz útra. – Counsels to Parents, Teachers, and Students, 397. o.