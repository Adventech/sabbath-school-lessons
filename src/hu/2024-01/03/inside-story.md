---
title: Történet
date: 19/01/2024
---

#### „KÜZDÖTTEM ÉS GYŐZTEM!”

_Andrew McChesney_

Pedrót sokkolták a nővére szavai egy nap, amikor hazaért a gyülekezetből a mozambiki Maputóban.

– Ne menj vissza a hetednapi adventista gyülekezetbe! – parancsolt rá. – Az nem jó egyház, hamis prófétái vannak. Ha megint elmész, nem lakhatsz tovább nálam!

Pedro fejében cikáztak az aggasztó gondolatok. Családi gondok miatt több mint ezer kilométerre kellett élnie a szülővárosától. Új volt a városban, ezért külön örömmel töltötte el, hogy talált egy adventista gyülekezetet. Most mégis azt kell hallania, hogy a nővére nem akarja megtűrni őt az otthonában. Pedro azonban továbbra is járt a gyülekezetbe. A nővére nem adott neki enni. Gondolta, az éhség hatására majd jobb belátásra tér a testvére. A gyülekezet tagjai azonban ellátták élelemmel.

Egy szombat reggel a nővére azt mondta neki, hogy már ne is menjen vissza hozzá. Pedro elszomorodott, de nem csüggedt el. Látta, hogy valójában nem a nővérével van harca, hanem ő is részese annak a lelki küzdelemnek, ami Jézus és Sátán között dúl. Eszébe jutottak Pál szavai Ef 6:12-ből. A gyülekezetben kérte a lelkészt és a gyülekezeti tagokat, hogy imádkozzanak érte. Amikor aznap mégis megpróbált hazamenni, a nővére kidobta. Egy barátja felajánlotta, hogy két éjszakát nála tölthet, később pedig az egyik gyülekezeti tag felvette a háza gondnokának, ételért és szállásért cserébe. Pedro hiszi, hogy Isten munkálkodik a nővére szívé­ben is. Azóta már jobb a kapcsolatuk, nem tiltja Pedrót a gyülekezettől.

– Felvettem a lelki fegyverzetet – mondja Pedro. – Küzdöttem és győztem. Mindenre képes vagyok Krisztus által, aki megerősít engem (Fil 4:13).