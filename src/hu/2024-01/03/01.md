---
title:  Isten Uralkodik
date:  13/01/2024
---

### E heti tanulmányunk
Zsoltárok 8; 25:10; 75; 97; 100; 105:7-10; Galata 3:26-29

> <p></p>
> „Uralkodik az Úr, méltóságot öltözött fel; felöltözött az Úr: hatalmat övezett magára; megerősítette a földet is, hogy meg ne induljon” (Zsolt 93:1).

A zsoltárok könyve rendületlenül hirdeti az Isten korlátlan uralmába vetett hitet. Az Úr teremtett meg minden létezőt, mindeneknek Ő a fenntartója, az egész világ Mindenható Királya, aki igazsággal és jogossággal kormányoz. Törvényei és rendeletei jók, éltetik megtartóit. Igaz Bíró, gondoskodik a világ rendjéről: az igazakat megjutalmazza, a gonoszokat pedig megbünteti, de a maga idejében, nem a miénkben.

Isten Izraellel kötött szövetsége különleges szerepet játszik a világ védelmében, mert a megváltást hirdeti. Az Úr drága kincseként magáévá fogadta Izraelt, minden nemzet közül a saját népévé tette. Hűséges a szövetségéhez, továbbra is gondoskodik nyájáról, hűtlenségük, sőt időnként nyílt lázadásuk dacára is.

Isten szuverén uralma tehát biztosítja a világ alapjait és biztonságát. A zsoltárírók ezt az alapvető igazságot akarják megértetni az olvasóval. Ennek a világképnek a világítótoronya mellett törekszenek osztatlan hűséggel szolgálni Istent.

---

#### Ellen G. White idézetek

Isten felszólítja az embereket, hogy szemléljék az egek csodáit. „Emeljétek föl a magasba szemeteket, és lássátok meg, ki teremté azokat. Ő, aki kihozza seregüket szám szerint, mindnyáját nevén szólítja; nagy hatalma és erőssége miatt egyetlen híjuk sincsen.” (Ésa 40:26) Azt akarja, hogy kutassuk a végtelen természetet, és ezáltal tanuljuk meg szeretni és tisztelni Őt, valamint engedelmeskedni neki. Az ég és a föld az összes gazdagságával együtt Isten szeretetének, gondoskodásának és hatalmának a leckéire kell, hogy megtanítson bennünket.

Isten felszólítja az általa teremtett lényeket, hogy forduljanak el a körülöttük levő zűrzavartól, és csodálják meg kezének alkotását. Az ő műveit kutatva mennyei angyalok csatlakoznak hozzánk, hogy felvilágosítsanak és megóvjanak Sátán csalásaitól. (…)

A zsoltáros kijelentette: „Helyetted mondja a szívem: Az én orcámat keressétek! A te orcádat keresem, ó, Uram!” (Zsolt 27:8)… A 81. zsoltár elmagyarázza, hogy Izrael azért lett szétszórva a népek közé, mert megfeledkezett Istenről. Így feledkeznek meg napjainkban is a gyülekezetek az Úrról.

A végidőre vonatkozó események a figyelmeztetésünkre lettek megírva… Isten Igéje olyan leckéket tartalmaz, amely hasznos a feddésre, a figyelmeztetésre és a bátorításra, és mely leckék gazdag ígéreteket tartalmaznak. – Counsels to Parents, Teachers, and Students, 456–457. o.

Istenünk szavára hallgat a menny és a föld, s Ő pontosan tudja, mire van szükségünk. Mi csak rövid távolságot látunk be magunk előtt, de „nincsen oly teremtmény, amely nyilvánvaló nem volna előtte, sőt, mindenek meztelenek és leplezetlenek annak szeme előtt, akiről mi beszélünk” (Zsid 4:13). Az Úr magasan trónol a föld nyugtalansága fölött. Isteni tekintete előtt nincs titok. Nagy és zavartalan örökkévalóságából rendeli el, amit jónak lát.

Az Atya tudta nélkül egyetlen veréb se hull a földre. Sátánt Isten iránti gyűlölete arra vezeti, hogy az állatteremtményeket is pusztítsa. Csak Isten védő gondoskodása óvja meg a madarakat, hogy öröménekükkel felvidíthassanak bennünket. A verebekről sem feledkezik meg: „Ne féljetek azért; ti sok verebecskénél drágábbak vagytok.” (Mt 10:31) – Bizonyságtételek, 8. köt., 272–273. o.

Az ember egész lénye nemesebbé válik, amikor figyelme Krisztus keresztjére összpontosít. A Megváltó szeretetének megismerése teszi engedelmessé a lelket, az elmét pedig a mulandó dolgok és érzelmek fölé emeli. Tanuljuk meg a mulandó dolgokat a kereszt fényében mérlegelni. Igyekezzünk megérteni, hogy milyen mélyen megalázta magát az Üdvözítő azért, hogy az ember az örök gazdagságokban részesülhessen. Amikor a megváltási tervet tanulmányozzuk, szívünk átérzi a Megváltó szerető szívének dobbanását, és csodálatba ejti őt Krisztus jellemének szépsége. – Lift Him Up, 248. o.