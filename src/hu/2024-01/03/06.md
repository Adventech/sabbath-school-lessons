---
title:  Bizonyságaid Igazak
date:  18/01/2024
---

`Milyen közös szál fut végig Zsolt 1:2, 6, 18:31, 19:8, 25:10, 93:5 és 119:165 versein?`

Teológiai következtetések fakadnak abból bizonyságai megbízhatóságát illetően, hogy az Úr mindenható Teremtőként, Királyként és Bíróként uralkodik a világ felett. A „bizonyságtételek” kifejezés (héberül ’edut, vagyis „rendelkezés”, „törvény”) a törvények és rendelkezések gyűjteményére utal, amelyekkel az Úr kormányozza népe vallási és társadalmi életét (2Móz 32:15). „A te bizonyságaid igen bizonyosak” (Zsolt 93:5), ez Isten trónjának és az általa teremtett, fenntartott világnak a stabilitását, folytonosságát tükrözi (Zsolt 93:1-2). A „bizonyos”-nak fordított héber szóból ered az ámen szavunk, és a megbízhatóság, hűség és szilárd állhatatosság fogalmát közvetíti (2Sám 7:16; 1Krón 17:23). Isten törvényei változtathatatlanok és eltörölhetetlenek.

Isten szavatolja ígéreteinek és parancsolatainak sérthetetlenségét. Hűsége teljes mértékben megerősítő, abban az értelemben, hogy garantálja uralma változatlanságát, de feltétlen igényt támaszt, amikor népétől bizalmat és engedelmességet kér.

Ugyanakkor nincs igazság a földön, amit az Ige költői eszközökkel így érzékeltet: megremeg a föld alapja (Zsolt 18:8; Ézs 24:18-21). Isten törvénye igaz élet útjára tanítja a népet, arra, ami nem esik ítélet alá. Ezért az igazak nem remegnek meg, szilárdan állnak Isten törvényének alapján, ami stabilitást és biztonságot ad, a szívük rendíthetetlen (héberül: kun, ami azt is jelenti, hogy „szilárd”, „biztos”) az Úrban (Zsolt 112:1, 6-7). A törvény megtartói nem botlanak meg (Zsolt 119:165), ami Isten védelmét és vezetését jelzi az életükben (Zsolt 1:2-3, 6).

A zsoltáros lába/ösvénye világosságaként utal az Igére, ez megóvja az ellenség rejtett csapdáitól (Zsolt 119:105, 110). Nagy a békességük Isten törvénye kedvelőinek (Zsolt 119:165), ami nyilván nem abból fakad, hogy teljes mértékben elkerülnék őket a bajok (Zsolt 119:161), hanem abból, hogy Isten közelségében maradnak, tartalmas kapcsolatot ápolnak vele.

Gyakorlati szempontból milyen segítséget jelent az életedben az, hogy ügyelsz Isten törvényeire, rendelkezéseire és bizonyságaira? A kérdés másik oldala pedig az, hogy kellett-e már szenvedned ezek áthágása miatt?

---

#### Ellen G. White idézetek

A Krisztus által a Sínai-hegyen elmondott tíz szent elv Isten jellemének a kinyilatkoztatása volt, s ismertté tette a világ előtt, hogy neki az egész emberiség fölött fennhatósága van. Annak a legnagyobb szeretetnek tíz elvhű törvénye, mely egyáltalán az ember elé tárható, az Isten hangja volt, mely a mennyből szólt az ember lelkéhez az ígérettel: „Ezt cselekedd, akkor nem kerülsz Sátán uralma és hatalma alá.” Nincs semmi tilalom ebben a törvényben, még ha úgy is tűnhet. Hanem, hogy „ezt cselekedd, és élj”. (…)

Istennek sokat kedvezett az ősi zsidó egyház által népének, melyet kihozott Egyiptomból, s külön kincsének ismert el. A számos és nagy horderejű, drága ígéret, melyben részesültek: ez volt a zsidó egyház reménye és bizodalma. Ebben bíztak, s hitték, hogy üdvösségük bizonyos. Egyetlen más nép sem vallotta, hogy Isten parancsolatai igazgatnák őket. – A Te Igéd igazság, 1. köt., 1105. o.



Ám a zsoltáros kijelenti: „A te törvényed kedvelőinek nagy békességük van, és nincs bántódásuk.” (Zsolt 119:165) Az ember nem tud békét teremteni. Az egyén vagy a társadalom megtisztítására, felemelésére szolgáló emberi tervek nem hozhatnak békét, mert nem hatolnak el a szívig. Azt egyetlen erő, amely az igazi békét létrehozhatja, fenntarthatja, Krisztus kegyelme. Ha ez meggyökerezik a szívben, kiveti onnan a gonosz szenvedélyeket, amelyek egyenetlenséget, civakodást okoznak. „A tövis helyén ciprus nevekedik, és bogács helyett mirtusz nevekedik”, és az élet pusztája „örül és virul mint őszike” (Ésa 55:13; 35:1). – Jézus élete, 302. o.

Tekintse a tanuló a Bibliát kalauzának, és képviselje szilárdan elveit, akkor a lehető legmagasabbra tűzheti a célt! Minden emberi filozófia, melyben Isten nem minden mindenekben, zűrzavarhoz és szégyenhez vezet. De az a drága hit, amelyre az Úr ösztönöz, erőt ad, és nemes jellemet terem. Miközben Isten jóságáról, irgalmáról és szeretetéről elmélkedünk, mind jobban megértjük az igazságot, és még inkább vágyunk a szentségre és szívünk és gondolatvilágunk tisztaságára. És lelkünket, ha szent gondolatok tiszta légkörében él, átformálja az igekutatás az Istennel való kapcsolat által. Az igazság olyan mérhetetlen és messzeható, olyan mély és széles, hogy szem elől veszítjük az ént. Szívünk elcsendesül, és megtanulunk alázatosnak, kedvesnek lenni és szeretni.

A szentség és az engedelmesség gyarapítja természetes képességeinket. Az élet Igéjének kutatása elmélyíti, serkenti és nemesíti a tanulók gondolkodását. Ha Dánielhez hasonlóan Isten Igéjének hallgatói és cselekvői lesznek, akkor a tudomány minden ágában fejlődhetnek. Tiszta lelkűek lévén erős lelkűekké is válnak. Minden értelmi képességük megélénkül. Olyan műveltségre és fegyelmezettségre tesznek szert, hogy mindenki, aki a hatáskörükben van, megláthatja, mivé lehet és mire képes az ember, ha a bölcsesség és hatalom Istenével van közösségben. – A nagy Orvos lábnyomán, 465–466. o.