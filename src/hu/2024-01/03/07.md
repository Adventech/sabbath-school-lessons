---
title:  További Tanulmányozásra
date:  19/01/2024
---

Zsoltárok 86:5, 15; Ellen G. White: Jézushoz vezető út. Budapest, 2008, Advent Irodalmi Műhely, „Isten szeretete az emberek iránt” c. fejezet, 7-12. o.

Az Isten szeretet. Hogyan segít jobban megérteni a Zsoltárokban az Istenre és tetteire utaló különböző leírásokat, ha tisztában vagyunk ezzel az igazsággal? E heti tanulmányunk Isten és tevékenysége néhány fő tulajdonságainak bemutatására összpontosít, amelyek megalapozzák, szilárddá és biztossá teszik a világot. A zsoltárírók Istenhez, a Teremtőhöz, Királyhoz, Bíróhoz, velünk szövetséget kötő Megváltóhoz és Törvényadóhoz fordultak kéréseikkel. A világban betöltött további szerepeit különböző nevei és címei is tükrözik: Pásztor (Zsolt 23:1; 80:2), szabadítás Sziklája (Zsolt 95:1) és Atya (Zsolt 68:6; 89:27). Még a nagy küzdelem zűrzavarában is biztonságban lehetünk a világban, mert Istenünk mindenható Úr, minden cselekedetében és kijelentésében hűséges. Az itt felsorolt teológiai témák egyáltalán nem teljeskörűek, de utalnak rá, hogy hányféleképpen nyilatkoztatja ki magát Isten A zsoltárok könyvében. A Zsoltárok tanulmányozását folytatva fontos észben tartani, hogy amikor olvassuk, mindig gondoljunk Isten jellemére, szeretetére és kegyelmére, illetve a világ megmentésére, helyreállítására vonatkozó tervére. „Minél többet foglalkozunk a kereszt fényében Krisztus jellemével, annál több kegyelmet, gyengédséget és megbocsátást látunk egybefonódva igazsággal és jogossággal. Annál érthetőbben és világosabban felismerhetjük Isten végtelen és örökkévaló szeretetének megszámlálhatatlan bizonyítékát, és annál inkább megérthetjük azt a bensőséges, szívbeli részvétet, amely az anyának elveszett gyermeke utáni szerető sóvárgását is végtelenül felülmúlja” (i. m. 12. o.)! A Zsoltárokban hozzá fordulnak még azok is, akik a lázadásukért isteni ítélet alá kerültek, tudva, hogy haragja csak egy ideig tart, kegyelme azonban örökkévaló (Zsolt 103:8-9).

**Beszélgessünk róla!**

`1) Isten a Mindenható Úr, csakhogy annyira zavaros a világ, olyan sok a szenvedés. Miért alapvetően fontos tisztán látni a nagy küzdelem valóságát, ha meg akarunk birkózni ezzel a kérdéssel? Hogyan nyújt ebben segítséget ez a téma?`

`2) Mi volt a baj a bibliai időkben más népek bálványaival (Zsolt 115:4-8)? Mi a helyzet a mai bálványokkal? Miért éppen olyan veszélyesek az Úrral való kapcsolatunkra nézve?`