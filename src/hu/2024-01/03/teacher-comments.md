---
title:  Tanítói melléklet
date: 19/01/2024
---

#### Áttekintés

Alapige: Zsolt 93:1

Tanulmányunk fókusza: Zsoltárok 8; 25:10; 75:1-10; 97; 100; 105:7-10; Gal 3:26-29

Bevezetés: Ezen a héten Isten hatalmának öt szempontját fogjuk megvizsgálni a Zsoltárokban. Látjuk majd, hogy a könyv megerősíti a következőket: 1) Isten hatalmának alapja a teremtés. Az Úr az ég és a föld (1Móz 1:1), valamint az emberiség Alkotója (1Móz 1:26). 2) E bibliai igazság alapján a zsoltárírók hirdetik, hogy YHWH uralkodik a világ és a nemzetek felett. 3) Szuverenitása elválaszthatatlanul kapcsolódik bírói tevékenységéhez. 4) Bíróként közbenjár népéért a velük kötött szövegsége alapján. 5) Hűséges a szövetségkötés szabályaihoz, mert a szövetség törvénye egyben a királyságának alapja is. Ahogy látjuk, ez az öt téma szorosan összefonódik.

#### Kommentár

Isten a Teremtő

A 8. zsoltárban két fő gondolat fedezhető fel: Isten a Teremtő (Zsolt 8:3-5), az ember pedig teremtésének koronája (Zsolt 8:6-9). Ez a gondolat keretet képez a zsoltár elején és végén: „URunk, Istenünk, mily felséges a neved az egész földön” (Zsolt 8:2, 10)!

Nem lehet átsiklani a teremtés jelentősége fölött. Ézsaiás „az Isten a Teremtő” érvvel cáfolja a bálványokba vetett hitet (Ézs 40:12-31). Hasonlóképpen a zsoltáros is ezt az érvelést használja, elismeri, hogy Jahve a menny Ura, és ellenzi a bálványimádást (Zsolt 95:3, 5-7; 96:5; 115:1-8). Isten uralmának az alapja a teremtés. Ez az indok arra, hogy tiszteljük Őt (Zsolt 100:3-5). A teremtésből következik a szombat (1Móz 2:1-3; 2Móz 20:8-11), a hetedik nap Isten hatalmára emlékeztet. Ezen a háttéren jobban megértjük Jel 14:7 üzenetét: „imádjátok azt, aki teremtette a mennyet, a földet, a tengert és a vizek forrásait”. Ennek hirdetése időszerűbb most, mint valaha, hiszen az ellenség megalkotott egy viszonylag újabb tant az élet eredetére vonatkozóan: az evolúciót.

Isten a Király

Isten alkotta a világegyetemet, ennélfogva Ő a királya. „Uralkodik az ÚR… Ősidőktől fogva bizton áll királyi trónod, öröktől fogva vagy te” (Zsolt 93:1-2)!

A 97. zsoltár összefoglalja Isten uralmának üzenetét:

1.  Isten uralkodik (Zsolt 97:1). Sok zsoltár magasztalja Istent Királyként (Zsoltár 47; 93; 95-99).

2.  Természeti elemek övezik Istent: felhők, sötétség, tűz, villámok, a föld, a hegyek és a mennybolt (Zsolt 97:2-6). Ezek a jelenségek és geológiai szépségek érzékeltetik a királyok Királyának nagyságát, aki méltó csodálatunkra és tiszteletünkre.

3.  A bálványimádást kárhoztatja és állítja szembe Isten imádatának magasabbrendűségével (Zsolt 97:7).

4.  Isten gyermekei dicsőítik Őt és örvendeznek kormányzatának igazságos ítéletei miatt (Zsolt 97:8-9).

5.  Az Isten iránti szeretet arra indítja a hívőket, hogy elítéljék a gonoszságot (Zsolt 97:10). Az Úr kimenti és megszabadítja népét a gonosz kezéből. Ez elegendő ok arra, hogy ujjongjunk és hálát adjunk neki (Zsolt 97:11-12). Az isteni Király a béke és bizonyosság forrása gyermekei számára. „A hatalmas király szereti a jogosságot! Te határoztad meg, mi a helyénvaló, jogosságot és igazságot szereztél Jákóbban” (Zsolt 99:4). Isten Király az egész föld felett, ezért neki énekeljünk (Zsolt 47:7)!

Isten a Bíró

Isten Király és Bíró. Az ókori Izraelben az uralkodó hirdetett ítéletet a perekben (lásd Dávid, 2Sám 14:1-23; Salamon, 2Kir 3:16-28). Ennélfogva a király-bíró ismerős fogalom volt az emberek számára. Amikor hallgatták a zsoltárírók énekeit az Úrról mint Bíróról, értették a gondolatot.

A 75. zsoltár kijelenti, hogy Isten bíróként „méltányosan ítél” (Zsolt 75:3). Tehát nem kell félnünk tőle, ha nem állunk az ellenség oldalán: „eljön, hogy megítélje e földet. Igazsággal ítéli majd a világot és hűségével a népeket” (Zsolt 96:13).

Ítéletének célja, hogy egyeseket „megalázzon” (a gonoszokat, Zsolt 75:5-6), másokat pedig felmagasztaljon (a hűségeseket, Zsolt 75:2-3, 8). Ugyanez az alapelv működik a vizsgálati ítéletben is (Dániel 7): Isten megbünteti a kis szarvat (Dán 7:26), népét pedig igazolja (Dán 7:22).

A hűségesek ünneplik Isten ítéletét (Zsolt 75:10), nem mintha örülnének a gonoszok megsemmisülésének, hanem mert az ígéreteihez hűséges Isten megszabadítja az ártatlant (lásd Jel 19:2). Isten hűségének és szabadításának gondolatát a 75. zsoltár végén is megtaláljuk: „A gonoszok szarvait mind letördelem, az igaznak szarvai pedig fölmagasztaltatnak” (Zsolt 75:11).

A szövetség Istene

Az ókori Közel-Keleten a szövetség sokszor a hatalmas király és hűbérese között köttetett. Ez a megállapodás azt tartalmazta, mit kívánt a fejedelem a vazallusától azért, hogy az ő védelme alatt maradhasson. Az Ószövetség a köznapi szóhasználatot vonatkoztatta a mennyei Király és követői közötti szövetségi viszony ábrázolására is. „Az ősi Közel-Keleten a nagy király a szerződésben két ígéretet tett vazallusának. Először: megtámadja a vazallust, ha fellázad ellene. Másodszor: megvédi, ha mások megtámadják” (Tremper Longman III és Raymond B. Dillard: An Introduction to the Old Testament. Grand Rapids, 2006, Zondervan, 260. o.). Ennek a tételnek a megértése bizalmat szül a hívőben, mert megtanulja, hogy Isten biztos védelmére támaszkodhat.

Ezen a háttéren Jahve a Zsoltárok Hőse. A 7. zsoltár a harcba indulók imádsága. Itt a zsoltáríró azt kéri Istentől, hogy avatkozzon be népe érdekében (Zsolt 7:2-3). Isten védelmére apellál, és kéri az Úr ellenségeinek legyőzését (Zsolt 7:5-10). A zsoltárosnak Isten a védelme (Zsolt 7:11), ennek a kifejezésnek a hallatán egy bástya vagy egy pajzs egyaránt megjelenhet lelki szemeink előtt. Isten a mennyei Harcos, aki kardot, íjat és nyilat hord magával, halálos fegyvereket (Zsolt 7:13-14), ellenségeinek csapdát készített (Zsolt 7:16).

A törvény Istene

Mivel Isten igazságos Király, „megemlékezik szövetségéről mindörökké, rendelkezéséről, amelyet ezer nemzedékig megszabott” (Zsolt 105:8). A szövetség alapja a törvény. Nem véletlen tehát, hogy A zsoltárok könyvének egyik fő témája az Úr parancsolata (lásd Zsoltárok 1). A leghosszabb zsoltár (amely egyúttal a Biblia leghosszabb könyve is), teljes egészében a Tórára, vagyis a Törvényre összpontosít.

A zsoltáríróknak a törvénnyel kapcsolatos látásmódja merőben különbözik attól, ami egyes körökben uralkodik manapság, miszerint Isten törvénye merev előírásokból áll, amelyeket szigorúan be kell tartani, különben durva büntetés jár bármely cikkelyének megsértéséért. Dávid a törvényre vonatkozóan azt mondja, hogy az megeleveníti a lelket, bölccsé teszi az együgyűt, megvidámítja a szívet, megvilágosítja a szemeket (Zsolt 19:8-11). Hányan tudnánk ugyanezt elmondani a saját országunk törvényeiről? A szövetségi kapcsolatban a parancsolatok olyan irányelvek, amelyek megvilágosítják az értelmet és képessé tesznek arra, hogy mély kapcsolatra jussunk Teremtőnkkel, Királyunkkal és Bíránkkal.

A Tóra inkább a „tanítás”, mint az „elvárások” fogalmát foglalja magában. Isten törvényeit ezért ábrázolják a Zsoltárok drága kincsként, amelyek „kívánatosabbak az aranynál, még a sok színaranynál is. Édesebbek a méznél, még a csurgatott méznél is” (Zsolt 19:11). Isten szövetsége alatt lenni azt jelenti, hogy szoros kapcsolatot ápolunk a Szentháromsággal.

#### Gyakorlati alkalmazás

Lenyűgöző a felismerés, hogy mennyire szorosan kapcsolódik egymáshoz az az öt teológiai téma, amit tanulmányoztunk ezen a héten. A tematikus láncolat azzal a kitétellel kezdődik, hogy Isten a Teremtő. Tagadni ezt az alapvető igazságot egyenlő azzal, hogy az ember elutasítja Őt, mint a világ Urát és Bíráját. Tehát ha nem Isten volna mindenek Bírája, akkor bárki bármit megtehetne, amit akar. Nem lenne örök törvény, aminek engedelmeskedni kellene. Nem lennének abszolút igazságok. Szomorú kimondani, de mindenfelől ez a filozófia ömlik ránk. Még a keresztények között is vannak, akik áldozatul esnek ennek az ártalmas kigondolásnak.

Ha elismerjük az Urat Teremtőnknek, akkor elfogadjuk uralmát az életünkben, és engedjük, hogy vezessen és helyreigazítson, amikor szükséges, hiszen Ő a Bíránk. Teremtőnk szeretetteljes szövetségi kapcsolatban szeretne lenni velünk. A Biblia azt ígéri, hogy ha engedelmeskedünk neki és vele járunk, nyugalmat találunk.

Van egy részlet, amit csak felületesen érintettünk ebben a leckében, ez pedig a dicsőítő, örömteli lelkület. Kérjünk meg valakit, aki kész rá (esetleg többeket), hogy olvassa fel hangosan az alábbi igeverseket! Törekedjünk olyan lelkületre, amilyen a zsoltárosé volt!

„Jöjjetek, örvendezzünk az ÚRnak,

vigadozzunk szabadításunk kősziklájának!

Menjünk eléje hálaadással,

ujjongjunk neki zengedezve.

Mert nagy Isten az ÚR,

nagy király minden isten fölött” (Zsolt 95:1-3).

Ne csak kérésekkel és panasszal legyenek tele az imáink, hanem hálával dicsőítsük Királyunkat és Bíránkat! Napi munkánkat könnyebben végezzük és az áhítataink is boldogabbak lesznek, ha szövetségi kapcsolatban vagyunk a menny Istenével.

`Jegyzetek`