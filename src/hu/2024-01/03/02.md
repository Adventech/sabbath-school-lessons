---
title:  Az Úr Teremtett Minket
date:  14/01/2024
---

`Hogyan mutatja be a 8. és a 100. zsoltár Istent és az embereket? Mire mutatnak rá ezek a szakaszok Isten jellemét illetően?`

A Zsoltárokban döntő a teremtés szerepe, Isten szuverén uralmát támasztja alá. Az ég „kezének munkája” (Zsolt 19:2-5, RÚF; 97:6), neve felséges az egész földön (Zsolt 8:2, 10). Mindent az Úr teremtett. Neki nincs kezdete (Zsolt 93:2), sem vége (Zsolt 102:26-28). Örökkévaló, nagyobb más népek isteneinél, azok csak „emberi kéz munkái” (Zsolt 115:4, ÚRK). A bálványoknak „Van kezük, de nem tapintanak” (Zsolt 115:7, ÚRK), míg az Úr „kezében vannak a föld mélységei… a szárazföldet is az ő kezei formálták” (Zsolt 95:4-5).

Több zsoltár is leírja, hogy Istennek hatalma van a természeti erők felett, amelyeket más népek istenként tisztelnek (pl. Zsoltárok 29; 93; 104). Ezek a részek is alátámasztják azt az állítást, hogy Isten uralma kiterjed az egész teremtett világra, hatalma és méltósága mindenek felett áll. Zsolt 100:3 a bálványimádás egy burkolt formájára, az öntelt magabízásra mér csapást, kiemelve, hogy „ő alkotott minket és nem magunk”.

A teremtés Isten szeretetéről is tanúskodik. Minden létező neki köszönheti a létét, Ő tart fenn minden életet (Zsolt 95:7; 147:4-9). Figyeljük meg, hogy életre hívta a népeket, az ókori Izraelt pedig saját népévé és legelőjének juhaivá, nyájává tette (Zsolt 100:3). A „nép” és „nyáj” képe rámutat, hogy közeli kapcsolatra vágyik népével.

Csak a Teremtőnek van hatalma áldást adni és népe növekedését biztosítani, ezért Ő az egyetlen, aki méltó az imádatukra és a bizalmukra. Számos zsoltár arra szólít minden élőt, sőt az egész földet, a tengert és mindent azokban, hogy örömmel kiáltsanak az Úr előtt.

Isten dicsősége meglátszik a teremtett világban, még a bűnössé lett földi teremtésben is, ezért mutatnak rá a Zsoltárok, mint aki egyedül méltó az imádatra.

„Micsoda az ember, hogy megemlékezel róla, és az ember fia, hogy gondod van rá” (Zsolt 8:5, ÚRK)? Mit felelünk Istennek, a Teremtőnek? Vajon mennyivel inkább gondoskodik rólunk Ő, aki néven nevezi az összes csillagot (Zsolt 147:4)?

---

#### Ellen G. White idézetek

Ha szemügyre vesszük környezetünk természetes szépségét, gondolataink felemelkednek a természet Alkotójához, aki minden szépséget teremtett. Isten művei szólnak érzékeinkhez, dicsőítik az Úr hatalmát s bölcsességét. Minden teremtett dolognak megvan a maga varázsa, bája, mely felkelti Isten gyermekének érdeklődését, s arra neveli, hogy többre becsülje Isten szeretetének becses bizonyítékait, mint az ember alkotásait.

A látnok a lelkesedés szavaival dicsőíti Isten teremtett műveit: „Mikor látom egeidet, a te ujjaidnak munkáját, a holdat és a csillagokat, amelyeket teremtettél, micsoda az ember – mondom –, hogy megemlékezel róla, és az embernek fia, hogy gondod van reá?” „Mi Urunk, Istenünk, mily felséges a te neved az egész földön!” „Dicsérlek, Uram, teljes szívemmel, hirdetem minden csudatételeidet.” – Bizonyságtételek, 3. köt., 377. o.

Isten állandóan munkálkodik. Fenntartja és szolgálatába állítja alkotásait. A természet törvényei útján eszközeiként alkalmazza őket. Nem önműködőek. A természet munkája tanúsítja egy olyan lény tudatos jelenlétét és aktív szerepét, aki mindent akarata szerint működtet. (…)

A föld nem önmagában rejlő képesség folytán termi meg évről évre gyümölcsét, és folytatja pályáját a nap körül. A végtelen Lény keze szüntelenül vezérli ezt a bolygót. Folytonosan érvényesülő hatalma tartja a földet körforgásban. Istennek gondja van arra is, hogy a nap felkeljen az égen. Ő tárja ki a menny „ablakait”, és ad esőt. – A nagy Orvos lábnyomán, 416. o.

Isten a természetben minden nap, minden órában és pillanatban munkálkodik, hogy fenntartsa az életünket, hogy fejlődést és megújulást biztosítson számunkra. Amikor testünk valamelyik része szenved, azonnal elindul egy megújulási folyamat; a természet erőit állítja munkába egészségünk helyreállítása érdekében. És ez az erő nem más, mint az Úr hatalma. Minden életadó erő tőle jön. Amikor valaki kigyógyul egy betegségből, akkor Isten gyógyította meg őt. A betegség, a szenvedés és a halál az ellenség műve. Sátán rombol, de Isten az, aki helyreállít.

Fontos leckét tanulunk meg, amikor megértjük a kapcsolatunkat Istennel. (…)

Istennek tartozunk engedelmességgel, mert tőle jön az életünk. Nem emberi természetünktől, hanem csakis Istentől kaptuk azt. Az övéi vagyunk, mivel Ő teremtett és váltott meg minket. Még a testünk sem a magunké, nem bánhatunk vele akárhogy, nem rombolhatjuk rossz szokásokkal, mert így nem hozhatunk Istennek tökéletes áldozatot. Életünk és képességeink az Úréi. Ő gondoskodik rólunk minden pillanatban, Ő tartja életben a testünket. Ha minderről akár csak egy pillanatra is nekünk kellene gondoskodnunk, elpusztulnánk. Teljesen Istentől függ az életünk. – The Faith I Live By, 165. o.