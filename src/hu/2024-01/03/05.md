---
title:  A Szövetség Szellemében
date:  17/01/2024
---

`Isten ítéletének témája fontos kérdést vet fel: Hogyan lehet békében Istennel a népe az ítélet idején, hogyan lehet üdvbizonyosságuk (Zsolt 94:14; Zsolt 105:7-10; Dán 7:22)?`

A nép biztonságban van, mert az Úr Sionba helyezte lakhelyét (Zsolt 76:2-3) és örök szövetséget kötött velük, mint drága kincseivel (Zsolt 94:14; 105:8-10). Nemcsak azt ígéri, hogy nem veti el szövetséges népét, hanem aktívan munkálja benne való biztonságukat. Megbocsátja bűneiket (Zsolt 103:3), tanítja, áldja és megerősíti őket (Zsolt 25:8-11; 29:11; 105:24). Az ítéletek célja, hogy Isten a helyes, igaz útra térítse népét és bemutassa, mennyire törődik velük.

A 105. zsoltár arról szól, hogy az Úr Izrael egész történelme során hűséges volt a szövetségéhez. Történt akár jó, akár rossz, Ő mindig ott volt. Gondviselése vezette Józsefet Egyiptomba, általa mentette meg népét és a környékbeli nemzeteket a súlyos éhínség idején (Zsolt 105:16-24). Az Úr elküldte Mózest, hogy kivezesse népét az egyiptomi rabságból, amit jelekkel és csodákkal vitt végbe (Zsolt 105:25-38).

Ő adta népének az ígéret földjét (Zsolt 105:11, 44), folyamatos védelmet biztosított nekik (Zsolt 105:12-15). Megsokasította övéit (Zsolt 105:24), megszabadította elnyomóiktól (Zsolt 105:37-38), kirendelte napi szükségleteiket (Zsolt 105:39-41). Minden kétséget kizáróan kézben tartotta mindazt, ami népét érintette, ezt az igazságot akarta az emlékezetükbe vésni a zsoltáros.

Az Úr megemlékezik szövetségéről – ez többet jelent pusztán az elméleti ismeretnél, mert mindig cselekvéshez vezet (1Móz 8:1; 1Sám 1:19; Zsolt 98:3; 105:42-44). Hasonlóképpen pedig, amikor a népnek kell megemlékezni Isten csodáiról és ítéleteiről, ez azt jelenti: úgy éljenek, hogy a cselekedeteik Isten tiszteletét fejezzék ki.

Izrael elsődleges elhívása arra vonatkozott, hogy őrizzék meg a szövetségi hűséget Isten törvényeinek megtartásával (Zsolt 78:5-7; 105:45). Bizonyságot kellett tenniük Istenről más népek előtt is, mert az Úr azt kívánja, hogy Izraelhez csatlakozzon minden nemzet (Zsolt 105:1-2). Így őrzi a világot a mindenható és könyörülő Isten a védelmező szövetsége által (Zsolt 89:29-35).

Mit tudhatunk a magunkénak Jézusban, ami azt mutatja, hogy az ókori Izraelnek tett ígéretek most ránk is vonatkozhatnak (lásd Gal 3:26-29)?

---

#### Ellen G. White idézetek

Isten uralmának alapja a szeretet törvénye, ezért csak a szeretetből végzett szolgálat kedves a menny előtt. Isten mindenkinek szabad akaratot adott, az embereket felruházta azon képességgel, hogy tanulmányozhassák a jellemét, és hogy szeressék és szolgálják Őt. Míg az Urat imádták, a teremtett lények összhangban éltek a teljes világegyetemmel. Amíg mindennél fontosabb volt az Isten iránti szeretetük, addig gyarapodott az embertársaik iránti szeretetük. Amíg nem hágták át az Isten jellemét kinyilatkoztató törvényt, addig semmi sem zavarta meg a mennyei harmóniát.

Isten ismeri kezének alkotásait, és a kegyelem szövetsége (egy meg nem érdemelt előjog) öröktől fogva ott élt az elméjében. Azért nevezzük örök szövetségnek, mert a megváltási terv nem az ember bűnbeesésekor született meg, hanem egy olyan titkot képez, „mely örök időtől fogva el volt hallgatva, most pedig… minden pogánynak tudomására adatott” (Róm 16:25–26). – That I May Know Him, 366. o.

A menny Istene úgy van bemutatva, mint aki fölemeli az elesetteket. Ő mindazoknak a barátja, akik szeretik Őt, és félik a nevét, de mindenkit meg fog büntetni, aki el akarja távolítani gyermekeit a biztonságos útról, hogy nyomorúságba vezesse őket, miközben lelkiismeretesen igyekeznek az Úr útján maradni, és az igazak honába jutni.

Mennyei Atyánk tudta nélkül egyetlen veréb sem hull a földre. Éppen ezért tehát az embereknek vigyázniuk kell, nehogy szavakban vagy tettekben gonoszul bánjanak az Úr legkisebb gyermekeivel is, vagy bántsák őket. Ha mennyei Atyánknak tudomása van arról is, hogy mikor esik le a földre egy lélek nélküli veréb, akkor minden bizonnyal értékesek a szemében azok a lelkek, akikért Krisztus meghalt. És vajon nem fogja megbüntetni azokat, akik fájdalmat és csalódást okoznak azok szívének, akikért Jézus Krisztus az életét adta?

Ki mérhetné fel az Atya ajándékát? A bűn évszázadokon át akadályozta Isten jótéteményeinek kiáradását az emberekre, mégsem szűnt meg kiáradni a földre az emberi nemzetségnek megígért kegyelem és végtelen szeretet. Isten él és uralkodik, és Krisztus által a gyógyulás áradatát küldte a világra. Megváltónk mindent biztosított, ami az ember számára szükséges. – The Upward Look, 364. o.