---
title:  Isten A Bíró
date:  16/01/2024
---

`Olvassuk el a 75. zsoltárt! Miért hiábavaló a gonoszok kérkedése?`

A felséges Király a Törvényadó (Zsolt 99:7), a Bíró (Zsolt 97:2; 98:9). A gonoszok folyamatosan fenyegetik az általa alapított igazságos világrendet, de az Úr megítéli majd a világot és véget vet a rossz uralmának (Zsolt 75:9-11; 96:13).

A 75. zsoltárban több kép is ábrázolja a gonoszok visszafordíthatatlan pusztulását. A pohár vörösbor képe (Zsolt 75:9) Isten haragjának intenzitását érzékelteti (Jer 25:15; Jel 14:10). A gonoszok szarvainak letörése hatalmuk és uralmuk végét jelzi, miközben az igazak szarva felmagasztaltatik (Zsolt 75:11). Isten „állapítja meg” (RÚF), „jelöli ki” (ÚRK) ítéletének idejét (Zsolt 75:3), aminek végrehajtására nyilván az idők végén kerül sor (Zsolt 96:13; 1Kor 15:23-26).

Az ítélet részeként Isten megvizsgálja az emberek szívét. Zsolt 14:2 emlékeztet 1Móz 6:5, 8 verseire. Mindkét szövegből kitűnik, hogy az ítélet végrehajtása előtt Isten megvizsgálja az emberek életét, keresi, kit menthet meg. Ezt nevezik vizsgálati ítéletnek, amelynek során Isten megvédi az igazakat és eldönti a gonoszok sorsát.

Hogyan történik ez?

Először is Isten megszabadítja népét a gonoszoktól (Zsolt 97:10; 146:9), üdvösséggel koronázza meg az alázatosokat (Zsolt 149:4). Másodszor pedig a meg nem tért bűnösök örökre elpusztulnak (Zsolt 97:3). Egyes zsoltárok költői nyelvezettel ábrázolják az emberi fegyverek erőtlenségét az isteni Bíróval szemben (Zsolt 76:4-7). Ugyanakkor megbocsátó Isten az Úr, de megbünteti népét vétkei miatt (Zsolt 99:8). Nemcsak a gonoszoknak, hanem Isten népének is számot kell adnia az Úr előtt (Zsolt 50:4; 135:14).

A zsoltárok könyve ugyanazt a gondolatot közvetíti, mint más bibliai szakaszok, hogy az ítélet Isten népén kezdődik, majd az egész földre elér (5Móz 32:36; 1Pt 4:17). A zsoltáros Istenhez kiált, hogy ítélje meg, miközben az Ő igazságára hagyatkozik védelemért (Zsolt 7:9-12; 139:23-24).

A Zsoltárok arra szólítanak, hogy örüljünk Isten ítéletére várva (Zsolt 67:5; 96:10-13; 98:4-9). Miért jó hír az ítélet azoknak, akiket befedez Krisztus vére?

---

#### Ellen G. White idézetek

Amikor Krisztus eljön, a föld remegni fog előtte, az égbolt feltekeredik, mint egy könyvtekercs, és minden hegy és sziget kimozdul a helyéből. „Jön a mi Istenünk, nem hallgat. Előtte emésztő tűz, körülötte hatalmas szélvihar. Hívja az eget odafent és a földet, mert ítélni akarja népét. Gyűljetek hozzám, híveim, akik áldozattal kötöttetek szövetséget velem! Igazságát hirdesse az ég, mert ítéletet tart az Isten.” (Zsolt 50:3–6) Isten nagy napját szemlélve láthatjuk, hogy abban van az egyetlen biztonságunk, ha minden bűnt és gonoszságot elhagyunk. Akik megmaradnak a bűnben, azok a kárhozottak és elveszettek közé fognak számláltatni. – Hit, remény, cselekvő szeretet, 116. o.

Isten próbára teszi az embereket, mert látni akarja, hogy tudnak-e bízni egy rajtuk kívül álló, felsőbbrendű erőben. Ő látja mindazt, amit az emberek nem. Sok esetben emberi kapcsolatokat kell szétszakítania és megváltoztatni, amit az ember tervezett, amikor azt hitte, hogy jól mérte fel a dolgokat. Amit azonban az ember saját lelki javának tekint, meg sem egyezik azzal, amit Krisztus követőjének meg kellene tapasztalnia. A saját személyével kapcsolatos véleményei távol állnak az igazságtól. (…)

A jellemet próbára kell tenni, mert ha nem mutatnak rá helytelen hajlamaira, nagyon sok keresztény követné saját büszkeségének és becsvágyának útját, és csak hamis vallásosságról tenne bizonyságot. Amikor azonban Isten nehéz próbát enged meg az életükben, kegyességüknek, szelídségüknek és krisztusi alázatuknak a hiánya fog rámutatni arra, hogy szükségük van a Szentlélek beavatkozására.

Az igazi keresztény a tekintetét arra szegezi, aki a szívet és a veséket vizsgálja, és elvárja, hogy az igazság a szív rejtekében lakozzon. Az ilyen keresztény így imádkozik szüntelen: „Vizsgálj meg engem, ó, Isten, és ismerd meg szívemet! Próbálj meg engem, és ismerd meg gondolataimat! És lásd meg, ha van-e nálam a gonoszságnak valamilyen útja. És vezérelj engem az örökkévalóság útján!” (Zsolt 139:23–24) – In Heavenly Places, 266. o.

Az ítélet jelenetének bemutatásakor – amikor az igazak elnyerik jutalmukat, a gonoszok fölött pedig elhangzik az ítélet – az igazak azt kérdezgetik, hogy vajon mit tettek, hogy ilyen nagy jutalomban részesültek. Csakhogy ők szüntelenül és szilárdan hittek Krisztusban. Betöltekeztek Szentlélekkel, és kényszer nélkül dolgoztak Jézusért, szolgálva az ő szentjeinek, ami biztos jutalmat hozott számukra. De ők nem a jutalomért szolgálnak. Az alkalmakra hatalmas megtiszteltetésként tekintenek – hiszen így azt tehetik, amit Krisztus is tett. Mindent szeretetből cselekszenek a Megváltóért és embertársaikért, és a szenvedő emberiséggel azonosuló Krisztus úgy tekint a szeretet és az együttérzés cselekedeteire, mintha vele cselekedték volna meg. – Lift Him Up, 343. o.