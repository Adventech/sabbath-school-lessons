---
title:  „Jobb Egy Nap A Te Udvaraidban, Mint Másutt Ezer”
date:  10/03/2024
---

`Olvassuk el Zsolt 84:2-5 verseit! Miért vágyódik a zsoltáros arra, hogy Isten templomában lakjon?`

A zsoltáros „kívánkozik” (KAR), „sóvárog” (RÚF), „vágyódik” (ÚRK) arra, hogy állandóan az Úr hajlékában legyen, „emésztődik” (KAR), „eleped” (RÚF, ÚRK) ezért a lelke (Zsolt 84:2-3). A szentélyt Isten élő jelenléte teszi (Zsolt 84:3) egyedülállóvá. A hívők ott nézhetik „az Úrnak szépségét” (Zsolt 27:4; lásd még 63:3), „telhetnek be háza javaival” (Zsolt 65:5). A 84. zsoltár szerint máshoz nem fogható boldogságot ad az Istennel való kapcsolat, aminek része az Úr dicsérete (Zsolt 84:5), a megerősödés általa (Zsolt 84:6) és a benne való bizalom (Zsolt 84:13). Az istentiszteletben és a hittestvérekkel való közösségben itt ilyen kapcsolatot ápolnak a hívők, a dicsőség országának felvillanását és az örök élet előízét nyerik Isten élő jelenléte által a szentélyben.

`Olvassuk el Zsolt 84:6-13 szakaszát! Ki talál még áldást a szentélyben?`

 

A zsoltár szerint Isten áldása árad a szent helyről elsőként az ott szolgálatot teljesítőkre (Zsolt 84:5), majd azokra, akik elzarándokolnak oda (Zsolt 84:6-11), és végül elhat egészen a föld széléig. A templomban megerősíti a zarándokok hitét az Istennel való találkozás várása (Zsolt 84:8). Az utazók ereje általában megfogyatkozik az út fáradalmai során, ám a szent hely felé tartóké egyre csak nő, amint közelednek úticéljuk felé.

Isten népén akkor is látható szentélyének pecsétje, amikor fizikai értelemben onnan távol vannak, mert „feddhetetlenül élnek” (Zsolt 84:12, ÚRK), ez jellemzi az Úr templomába lépőket (Zsolt 15:1-2). A zsoltár „napnak” nevezi az Urat, arra utal, hogy áldásai, mint a napsugarak, az egész földre elhatnak (Zsolt 84:12). Tehát aki hit által Istenben marad, bárhol is legyen, részesül kegyelmében.

Olvassuk el Jel 21:3 versét! Ezek szerint minek a reménye tükröződik a földi szentélyben? Hogyan próbálhatjuk meg elképzelni, milyen is lesz az? 

---

#### Ellen G. White idézetek

Lelkem az élő Istenhez kiált. Egész lényem rá vágyik. Ó, mennyire szeretném a legtökéletesebben tükrözni az ő csodálatos képmását! Szeretném teljesen neki szentelni az életemet! Ó, de milyen nehezen hal meg az énem! Teljes mértékben örülhetünk Megváltónknak, aki minden bűntől megvált bennünket. Isten mellett maradhatunk minden nap, és elmondhatjuk: „Élek azért többé már nem én, hanem él bennem Krisztus”, aki „megadja mind az akarást, mind a munkálást jókedvéből”. Dicsőség az Úrnak! Tudom, hogy az életem el van rejtve Krisztussal együtt Istenben.

A leplet eltávolították. Láttam a szentekre váró gazdag jutalmat. Megízlelhettem az eljövendő világ örömét, és így már nem tűnt olyan szépnek ez a világ, mint korábban. Érzelmeim, gondolataim és reménységeim mind a mennyhez kötődnek. Vágyom látni a Királyt az ő szépségében, aki szereti az én lelkemet. Ó, menny, édes menny! Vágyom oda jutni, és ha arra gondolok, hogy milyen közel van, akkor még türelmetlenebbül várom Krisztus eljövetelét. Áldott legyen Isten a Jézus Krisztus által megszerezhető halhatatlanság és örök élet jó reménységéért! – Reflecting Christ, 350. o.

Miután imában megkeresem az Urat, hálát adok a kapott áldásokért. Úgy járulok Atyám elé, ahogy a gyermek járul kérésével földi atyja elé. Mi tudjuk, hogy Istent minden velünk kapcsolatos dolog érdekli, ahogy egy földi szülőt is a gyermekével kapcsolatos dolgok, viszont ennél sokkal magasabb szinten. Én az ő gyermeke vagyok, és egyszerű hittel jövök hozzá, apró dolgokat kérek, pontosan úgy, mintha nagy dolgokat kérnék, és hiszem, hogy az Úr meghallgatja a megtérő bűnös egyszerű imáját.

Folyton ezt ismételgetem szívemben: „Ő szeret engem, és azt akarja, hogy szeressem Őt, és legyek boldog.” „Mert nap és pajzs az Úr Isten; kegyelmet és dicsőséget ád az Úr, nem vonja meg a jót azoktól, akik ártatlanul élnek. Seregeknek Ura! Boldog ember az, aki bízik benned.” (Zsolt 84:11–12) – That I May Know Him, 143. o.

A megváltás munkája befejeződik. Ott, ahol eláradt a bűn, az Úr kegyelme még bőségesebb lesz. A földet – amit Sátán magának igényel – Isten nemcsak megváltja, hanem meg is dicsőíti. A mi kis világunk, amely a bűn átka miatti egyetlen sötét folt az ő dicső teremtésén, a világegyetem minden más világát felülmúló megbecsülésben részesül. Itt, ahol Isten Fia emberi testben sátorozott, ahol a dicsőség Királya élt, szenvedett és meghalt – amikor mindent megújít –, itt lesz „Isten sátora az emberekkel. [...] és velük lakozik, és azok az ő népei lesznek, és maga az Isten lesz velük, az ő Istenük” (Jel 21:3). A megváltottak pedig a végtelen korszakokon át – miközben az Úr világosságában járnak – dicsőíteni fogják Őt kimondhatatlan ajándékáért, aki Immánuel: „VELÜNK AZ ISTEN”. – Jézus élete, 26. o.