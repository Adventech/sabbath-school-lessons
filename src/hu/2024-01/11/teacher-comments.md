---
title:  Tanítói melléklet
date: 15/03/2024
---

#### Áttekintés

Alapige: Zsolt 84:2

Ezen a héten a „Sion” szó használatát vizsgáljuk A zsoltárok könyvében (lásd Zsoltárok 46, 84, 87, 122 és 125). A könyv tele van reménységgel és várakozással az igazak részéről, hogy beléphetnek Isten szentélyébe, biztonságban lakozhatnak ott, a biztos és békés menedékhelyen.

A bibliai „Sion” fogalmában ötvöződik a földrajzi, politikai és teológiai tartalom. Megvizsgáljuk ezeket, hogy megértsük, lelki értelemben mit jelentett Isten népe számára Sion a múltban, illetve mit jelent a mi számunkra, akiknek nagy szükségünk van a Sion kínálta reményre.

#### Kommentár

Sion földrajza

Fontos teológiai jelentőséggel bír Sion hegye Jeruzsálemben – a Mórija hegyéhez képest. Dávid meghódította Sion hegyét (2Kir 5:6-7; 1Krón 11:5-7), ami a hegynek egy viszonylag kis részét jelentette, ezt nevezték később Dávid városának. Attól kb. 600 méterrel távolabb, északra volt a Mórija hegye, ahol Ábrahám feláldozta volna Izsákot (1Móz 22:1-12). Az Úr angyala is ott, a jebúszi Arauná szérűje mellett állt meg, ott parancsolt neki megálljt az Úr, hogy ne ölje tovább Izrael népét Dávid bűne miatt, aki Isten akarata ellenére rendelt el népszámlálást (2Sám 24:16). Dávid ezt követően megvásárolta a szérűt, oltárt emelt rajta az Úrnak, amelyen égőáldozatot és engesztelő áldozatot mutatott be jóvátételként (2Sám 24:25; vö. 1Krón 21:15-30).

Salamon templomát és melléképületeit szintén azon a helyen építették fel (2Krón 3:1). Jeruzsálem városát kiterjesztették északra, a szent hegy is a része lett, és végül Sion neve már a Templom-hegyet is jelentette.

Ahogy láttuk a Zsoltárokban, „Sion” sokszor Jeruzsálem egészére vonatkozik (Zsolt 48:2-4; 69:36; 74:2; 82:2-5; 125:1-2).

Sion, a szent hegy

Még jóval mielőtt Salamon templomot épített az Úrnak, Isten kinyilatkoztatta magát a Sínai-hegyen, megparancsolta Izraelnek, hogy építsenek neki hajlékot, hogy közöttük lakhasson (2Móz 25:8-9). Amikor a szent sátor elkészült, majd fel is állították, Isten jelenléte megmutatkozott egy felhőben és megnyugodott a találkozás sátrán (2Móz 40:34-35). Így lett a hely az isteni megnyilatkozás és imádat központja Izrael számára. Isten áthelyezte jelenlétének fizikai megnyilvánulását a Sínairól az izraelita tábor közepébe. A találkozás sátrában lakott a pusztai vándorlás ideje alatt.

A szent sátor állandósította, erősítette és tette teljesé Istennek a Sínai-hegyen elkezdett munkáját. Ez Isten lakhelye, ami alapvetően fontos, ha meg akarjuk érteni később a „szent hegy” kifejezést. Isten a szent sátorban lakozott, majd mikor Salamon felépítette a templomot, nagy tisztességet adott a helynek azzal, hogy a Mórija hegyére építette. A templom felszentelése után, amikor imádkozott, hogy Isten árassza rá áldásait, az Úr jóváhagyása jeléül tüzet küldött alá az égből (2Krón 7:1-3). Ezért az izraelita királyok idején „szent hegynek” tartották a Mórija hegyét, mert ott lakott Isten a népe között.

Ne feledjük, hogy Jahve sohasem kötődik egy konkrét hegyhez! Jelenléte nem korlátozódik egy ótestamentumi, földi helyre, mert egyetlen helyszín sem szent önmagában. Bár gyakran kapcsolják nevét a Sínaihoz és Sionhoz, jelenléte több heggyel is összefüggésbe hozható. Ott jelenik meg, ahol éppen akar. Ilyen értelemben Sionnak, az Úr földi lakhelyének sem jár fontos megkülönböztetés. Azt mondhatjuk, hogy Sion egyszerűen fenségének zsámolya, amit az egek sem fogadhatnak be (1Kir 8:27; 2Krón 6:18).

Sion és annak eszkatológiai perspektívája

Hogyan ábrázolja a Szentírás Siont? Isten népének jelképeként (Ézs 29:8), ami egyben az a hely is, ahonnan Jahve hadat indít az ellenséges népek ellen (Ézs 31:4). Izrael maradéka Sionból származik és megmenekül (2Kir 19:31), majd Sionba tér vissza (Ézs 51:11). Sionban van a szabadulás (Ézs 37:32; Jóel 2:32). Ehhez a hegyhez kozmikus jelek is kapcsolódnak (Ézs 24:23). Végül, az Úr Sion hegyén uralkodik népe felett (Mik 4:7) az újjáteremtett földön.

Jóel 3:1-17 szakasza beszél arról, hogyan gyűjtik össze a népeket Jósafát völgyébe, ahol Isten perbe száll velük az ítéletben és küzd népe szabadításáért. Jósafát völgye egy szimbolikus név, az utolsó ítélet helyét nevezik így. Földrajzilag egy szurdok, amely Jeruzsálemet elválasztotta az Olajfák hegyétől, ott folyt a Kidron. Elhelyezkedése miatt fontos szerepe volt Izrael vallási hagyományaiban és szertartásaiban (1Kir 1:9, 33), Ászá vallási reformjaiban (1Kir 15:13; 2Krón 15:16), Jósafát (2Kir 23:4, 6, 12), valamint Ezékiás uralkodása alatt (2Krón 29:16; 30:14) és Jeruzsálem jövendőbeli megtisztításában (Jer 31:40). Itt kenték fel Salamont királynak. Tehát szoros összefüggés van a „szent hegy”, vagyis Sion és az ítélet, valamint a király megkoronázása között.

Az Úr és a népek közti összeütközés tetőfokán „Fölharsan az ÚR hangja a Sionról, mennydörög Jeruzsálemből” (Jóel 3:16), és Isten népe tudni fogja, hogy „én vagyok az ÚR, a ti Istenetek, aki a Sionon lakozom, az én szent hegyemen” (Jóel 3:17).

Az igazakat úgy jellemzi az Ige (Zsolt 15:2-5), mint akik Isten szent hegyén laknak (Zsolt 15:1), ahonnan Isten válaszol az imákra (Zsolt 3:5). Aki elhagyja Jahvét, az elfeledkezik szent hegyéről (Ézs 65:11). Az Úr úgy döntött, hogy a földi Siont cselekvésének fő helyszínévé teszi, nem azért, mintha az önmagában különleges vagy egyedi lenne, hanem mert Ő így döntött.

Figyelemreméltó zsoltárok a Sionról

2. zsoltár

A 2. zsoltárt királyi, messiási zsoltárként ismerjük, Jahve Felkentjét magasztaló himnusz. Történelmi, messiási, kultikus vagy áhítatos jellegű is. A költemény négy versszakból áll. A második versszakban (Zsolt 2:4-6) Isten kifejezi nemtetszését a népek önteltsége miatt (Zsolt 2:1-3). Ez a szakasz azzal zárul, hogy Isten az Ő Királyát ülteti Sionra, szent hegyére (Zsolt 2:6). A zsoltár azt a tételt tanítja, hogy Jahve uralkodik Felkentjével a Sionon. Itt újra az a gondolat hangsúlyos, hogy a hegy azért szent, mert a menny Istene foglal ott helyet.

Tehát Sion, a szent hegy, amelyet az szentel meg, hogy Jahve az Ő templomában van (teofánia), valójában Isten földi uralmának trónja, Izrael felkent királyának rezidenciája, a világ fővárosa, amely előtt minden nemzetet és királyt vagy a szeretet zsinórjai, vagy vasláncok kötnek össze (vö. Ézs 2:2-4 és Mik 4:1-4 szakaszait, ahol Jahve hajléka, hegye a menedék és az útmutatás, kormányzás és egyetemes béke forrása minden ember számára).

Zsolt 2:6-7 világossá teszi, hogy az Úr magáénak vallja a Felkentet és a hegyen kimondott törvényt is. A Felkent és „a hegy” központi jelentőségű A zsoltárok könyvében Isten országának teológiájában. A király kiválasztásában, mint Felkent (Zsolt 2:2), mint „Királyom” (Zsolt 2:6) és „én Fiam” (Zsolt 2:7), akit „szentségem helyére helyezek”, láthatjuk, hogy a kiválasztás isteni határozat által történik, az embereknek nincs ráhatása erre. „…amíg az Úr a szentek szentjében tartózkodott a szentélyben, az a hegy szent volt, mert az Isten sekinája, dicsősége lakozott ott” (Hans K. LaRondelle: Deliverance in the Psalms. Bradenton, FL, 2006, First Impressions, 55. o.).

Zsolt 48:1-4

A zsoltár kitágítja Sion messiási fogalmát, mint Isten lakhelyét és mint országának fővárosát. A zsoltáros arról énekel, hogy Jahve gondot visel Jeruzsálemről, megmenti népét az ellenség kezéből. Az ének központi témája Isten nagyságának dicsérete, amelyet Sion jelképez, az Ő szent hegye (Zsolt 48:2).

A 2-4. versekben a zsoltáríró különböző kifejezéseket használ Isten megjelenésének helyére utalva, például: „Istenünk városa”, „Sion hegye”, „északi oldal”, „a nagy Király városa”. Úgy is utal Sionra, mint „szent hegyem”, amit úgy is fordíthatnánk: „a neki szentelt hegy” (lásd Zsolt 2:6; 87:2; 121:1; Zak 8:3).

99. zsoltár

A 99. zsoltárban újra láthatjuk a Sion hegye és Izrael tapasztalata közötti összefüggést úgy a pusztában, mint a Sínai-hegynél. A zsoltár három versszakból áll, mindegyik azzal a kifejezéssel végződik, hogy „szent Ő” (Zsolt 99:3, 5, 9). Miután Jahvét királyként magasztalja (Zsolt 99:1), aki a Sionon lakozik (Zsolt 99:2), kijelenti, hogy Ő „nagy”, „rettenetes”, „szent” (Zsolt 99:3) és „igaz” (Zsolt 99:4). A zsoltáríró arra szólítja a népet, hogy imádják Őt (Zsolt 99:5).

Zsolt 99:6-8 Mózes, Áron és Sámuel tapasztalatát tárgyalja. A felhőoszlop kétségtelenül a pusztai vándorlás tapasztalatát idézi, közvetlen utalás Mózesre és Áronra, akikkel Isten szemtől-szemben beszélt. Sámuel szintén hallotta Jahve hangját a silói templomban (1Sám 3:1-14).

A zsoltár egy, a néphez intézett felhívással zárul, hogy magasztalják az Urat és boruljanak le szent hegyén (Zsolt 99:9), mert ott kegyelmezett nekik (8. v.). Ahogy látjuk, egykor Isten lakhelyeként a Sínai-hegyet tartották szentnek, de ez áthelyeződött Sionra, miután a templom felépült ott.

#### GYAKORLATI ALKALMAZÁS

Teremtő Istenünk a legkiválóbb Tanítómester. Fizikai helyeket és anyagi dolgokat használ lelki fogalmak szemléltetésére, mint ahogy történt ez a valóságos Sion hegye és az azt körülvevő hegyek esetében. E példázat által az izraeliták jobban megérthették Isten megváltási tervét.

Sion Isten jelenlétének szimbóluma, az a hely, ahol az Úr közbenjár népéért és oltalmazza őket. Ahogy tették ezt az izraeliták a múltban, mi is őrizzük szívünkben a vágyat a Mindenható jelenléte után! A szombati testvéri közösség kétségtelenül szükséges, és törekedjünk a hét folyamán is arra, hogy közösségünk legyen Isten jelenlétében, mennyei szentélyében. „Járuljunk hozzá igaz szívvel, hitnek teljességével” (Zsid 10:22)!

`Jegyzetek`