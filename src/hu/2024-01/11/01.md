---
title:  Vágyódás Isten Után A Sionon
date:  09/03/2024
---

### E heti tanulmányunk
Zsoltárok 46; 84; 87; 122; 125; Máté 28:18-20; Galata 3:28-29; Jelenések 21:3

> <p></p>
> „Sóvárog, sőt eleped a lelkem az ÚR udvarai után. Testem és lelkem ujjongva kiált az élő Istenhez” (Zsolt 84:3, RÚF).

Sion énekei örömteliek, magasztalják Sion szépségét és az Úr hatalmát, aki szent hegyéről uralkodik. Általában az Úr házát dicsérik, kifejezik a szentély iránti szeretetüket, persze ez a gondolat másutt is előfordul. E zsoltárok közül többet is Kórah fiai szereztek, akik az Úr házának áldásaival kapcsolatban saját tapasztalatokra tettek szert templomi zenészekként (1Krón 6:31-38) és a templom kapuinak őreiként (1Krón 9:19).

Mi teszi Siont a reménység és az öröm forrásává? Sion jelképezte Isten élő jelenlétét a népe között. Izrael Isten kiválasztott népe (5Móz 7:5), Sion pedig a választott hegye (Zsolt 78:68; 87:2). Isten a Sionon uralkodik (Zsolt 99:1-2), temploma alapját is ott vetette meg (Zsolt 87:1), tehát ez az isteni áldás és menedék helye. Ezt a nevet gyakran párhuzamosan vagy váltakozva használják Jeruzsálemre és a templomra, Isten üdvözítő művének ókori központjára utalva. 

Sionról az egész földre elhatnak az áldások, az Úr személye és kegyelme túlér minden szent hely határa felett. Sion az egész föld öröme (Zsolt 48:3), ez is megerősíti, hogy Istené a föld kereksége.

---

#### Ellen G. White idézetek

„Kívánkozik, sőt, emésztődik lelkem az Úrnak tornácai után; szívem és testem ujjong az élő Isten felé.” (Zsolt 84:3) (…)

Az emberi szív a Szentlélek lakhelyévé válhat. Krisztusnak az értelmet meghaladó békessége nyugodhat meg lelkünkben. Kegyelmének átformáló ereje nyilvánulhat meg az életünkben, és tehet alkalmassá a menny dicsőséges otthonára. De ha az agy, az ideg, az izom és minden más az „én” szolgálatát végzi, akkor nem Istent és a mennyet tesszük életünk legfontosabb helyére.

Ha figyelmünk a menny felé irányul, akkor a menny világossága tölti be a lelkünket, és a földi dolgok már jelentéktelennek és közömbösnek tűnnek a számunkra. Szívünk szándéka megváltozik, és odafigyelünk Jézus késztetésére… Gondolataink az örökkévalóság csodálatos ajándékaira összpontosulnak. Minden tervünket az eljövendő, halhatatlan élet szempontjából fektetjük le. – Isten csodálatos kegyelme, 251. o.

Isten mennyei temploma nyitva van. Küszöbét olyan dicsőség övezi, amilyenben minden gyülekezet részesülhet, mely szereti az Urat, és megtartja a parancsolatokat. Tanulmányoznunk, elmélkednünk és imádkoznunk kell. Csak így nyerjük el a szükséges lelkierőt ahhoz, hogy bepillanthassunk a mennyei templom belsejébe. Ott fogjuk megérteni a trón körül álló mennyei kórus énekét és hálaadását. Amikor Sion föl­emelkedik és világítani fog, mindent átható világosságát és csodálatos hálaénekeit fogja hallani a szentek gyülekezete. Akkor majd megszűnnek az apró csalódások és nehézségek okozta zúgolódások és panaszok. Amikor gyógyírt kenünk a szemünkre, akkor meglátjuk a mennyei dicsőséget. A hit áthatol Sátán sűrű árnyékán, és meglátjuk védelmezőnket, amint érdemeinek jó illatát mutatja fel a mi érdekünkben. – That I May Know Him, 273. o.

Abban a pusztai sátorban és abban a templomban, melyek Isten lakóhelyének szimbólumai voltak, egy helyiség az Úr jelenlétének szentségét őrizte. A bejáratnál lévő, kerubmintákkal átszőtt függönyt egyvalakinek a kivételével senkinek sem volt szabad felemelnie. A függöny felemelése és a szentek szentje szent titkába való hívatlan behatolás halált jelentett, mert a frigyládát betakaró fedél felett fénylett a legszentebb lény dicsősége, és meghalt, aki arra a dicsőségre rátekintett. Az év egyetlen napján, a szentek szentjében végzendő szolgálatra kijelölt napon a főpap remegve lépett Isten elé, miközben tömjénfüst takarta el szeme elől a dicsőséget. A templom egész területén minden hang elnémult. Egy pap sem szolgált az oltároknál. A hívek serege néma áhítattal meghajolva könyörgött Isten irgalmáért. (…)

„Az Úr az ő szent templomában, hallgasson előtte az egész föld!” „Az Úr uralkodik, reszkessenek a népek; kerubokon ül, remegjen a föld! Nagy az Úr a Sionon, és magasságos Ő minden nép felett. Tiszteljék a te nagy és rettenetes nevedet – szent az!” (Zsolt 99:1–3) – A nagy Orvos lábnyomán, 437–438. o.