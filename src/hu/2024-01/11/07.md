---
title:  További Tanulmányozásra
date:  15/03/2024
---

Gondolkodjunk el Ézsaiás 40. fejezetén és 51:1-16 szakaszán!

A Sionról szóló énekek maradéktalan elköteleződésre szólítanak, hogy figyeljünk Sionra és Isten mindenható uralmának élő reménységére, amit az jelképez. Az Isten szent helyéről érkező áldások sokaságát már ebben az életben is élvezzük, de a kiteljesedett élet és öröm reménye a jövőbe mutat. Isten sok gyermeke sírva vágyódik a mennyei Sion után (Zsolt 137:1). Sionra emlékezni nemcsak egy-egy tovaszálló gondolatot jelent, hanem határozott tudatosságot és döntést, hogy erre az élő emlékre figyelve éljük az életünket (2Móz 13:3; 20:8). Sion énekeinek éneklése eltökéltséget jelent, hogy életben tartjuk a reményt, mert Isten helyreállítja országát az új földön (Jel 21:1-5). „Ott a halhatatlan lények soha nem csökkenő örömmel fogják a teremtő hatalom csodáit, a megváltó szeretet titkait fürkészni. Ott nem lesz elfelejtésére kísértő kegyetlen, ámító ellenség. Ott minden tehetség fejlődik, minden képesség gyarapszik. A tanulás nem fogja elménket fárasztani és erőnket kimeríteni. Ott a legnagyobb vállalkozások is véghezvihetők, a legmagasztosabb törekvések is megvalósíthatók, a legmagasabb célok is elérhetők. Mindig új magaslatok hívogatnak, új csodák gyönyörködtetnek, új igazságokat érthetünk meg, és új dolgok serkentgetik a lélek és a test képességeit” (Ellen G. White: A nagy küzdelem. Budapest, 2013, Advent Kiadó, 577. o.). Amikor az Úr zarándokai eltökélik magukban: nem feledik Siont, ebben benne értendő a fogadalmuk, hogy sosem tartják igazi otthonuknak ezt a világot, mert várják az új eget és új földet. Sion énekeit tehát minden nemzedék hívői egyaránt énekelhetik, akik vágyódnak az Új Jeruzsálem után (Jel 3:12). Bátorítanak, hogy reménnyel telve várjuk az eljövendő kort, viszont köteleznek is: legyünk Isten kegyelmének eszközei a világban!

**Beszélgessünk róla!**

`1) Hogyan alkalmazzuk egyházunkra és világmissziónkra azokat a lelki és teológiai elveket, amelyek Isten népére, Sionra, Jeruzsálem valóságos helyszínére mutatnak?`

`2) Hogyan maradhatnak meg a mai hívők Isten szent helyén (Jn 1:14-18; Zsid 12:22-24)?`

`3) Hogyan lesz Sion minden nép városa, amint azt a 87. zsoltár felvázolja (lásd Róm 5:10; Ef 2:11-16; Kol 1:19-23)?`

`4) Mit felelünk annak, aki azzal érvel, hogy a gonoszoknak jól megy a soruk a világban, miközben sok „jó” ember szenved? Miért fontos elismerni, hogy itt és most nem tudjuk mindenre a teljes választ? `