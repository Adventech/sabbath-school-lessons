---
title:  Megingathatatlan, Mint Sion Hegye
date:  14/03/2024
---

`Olvassuk el Zsolt 125:1-2 verseit! Hogyan mutatja be ez a szakasz azokat, akik Istenben bíznak?`

Az Úrban bízókat a zsoltáros a Sion hegyéhez hasonlítja, ami az állandóság és az erő szimbóluma. A Jeruzsálem városát övező hegyek pompás látványa ihlette a zsoltárost, hogy megénekelje az isteni védelem biztos voltát (Zsolt 5:13; 32:7, 10). A gonoszok által uralt hegyektől eltérően, amelyek a tengerbe omlanak (Zsolt 46:3), erős bizalmat kelt annak a hegynek a szilárdsága, amelyre Jeruzsálem épült. Az Isten védelmében való bizalom még erősebbé válik a fájdalmas valósággal szembesülve, amikor látszólag oly gyakran győz a rossz, de Isten népe még a gonoszság közepette is reménységet találhat.

`Olvassuk el Zsolt 125:3-5 szakaszát! Milyen kísértés éri az igazakat? Mi a tanulság ebből a számunkra?`

Isten gyermekei elcsüggedhetnek a gonoszság sikere láttán, és talán megkísérti őket, hogy kövessék a példájukat (Zsolt 73:2-13; 94:3). Csakhogy Sion hegyének megingathatatlan szilárdsága sem védheti meg azokat, akik eltávolodnak az Úrtól. Az embereknek továbbra is szabadságában áll, hogy „az igazak is a rosszra nyújtsák ki kezüket” (Zsolt 125:3, ÚRK) és „görbe utakra” tévedjenek (Zsolt 125:5). Az Úr igazságos, aki a megtérni nem hajlandó bűnösökkel együtt megítéli azokat is, akik kitartanak a lázadásban.

Felhívás szól Isten népének, hogy olyan rendíthetetlen hittel és bizalommal maradjanak meg az Úrban, mint amilyen megingathatatlan menedékük a Sion hegye. Vagyis akkor is bízhatunk Isten jóságában, amikor nem értünk bizonyos dolgokat.

„A bűn keletkezése, Krisztus testté létele, az újjászületés, a feltámadás és még sok más tárgykör, amit a Biblia feltár, olyan mély titok, amit az emberi elme nem képes helyesen megérteni vagy felfogni. De mert Isten gondviselésének titkait nem tudjuk megérteni, nincs okunk a szavában kételkedni… Mindenütt csodákat látunk, amik felülmúlják értelmünket. Csodálkozzunk-e hát, ha a lelki világban is olyan titkokra akadunk, amelyeket nem foghatunk fel? A nehézség, az ok kizárólag az emberi elme gyengeségében és korlátoltságában rejlik. Isten elegendő bizonyítékát adta a Szentírás isteni eredetének, tehát ne kételkedjünk a szavában, ha nem is érthetjük meg gondviselésének és bölcsességének összes titkát” (Ellen G. White: Jézushoz vezető út. Budapest, 2008, Advent Irodalmi Műhely, 79. o.).

---

#### Ellen G. White idézetek

A farizeusok és a szadduceusok elhatározták, hogy meg kell akadályozni a tanítványok munkáját, mivel tevékenységük azt sugallja, hogy ők a felelősek Jézus haláláért. Így hát a feldühödött papok megragadták és börtönbe zárták Pétert és Jánost.

Az apostolok nem hátráltak meg, és nem félemlítette meg őket a durva bánásmód. A menny Istene, a világegyetem hatalmas Ura vette kézbe tanítványai bebörtönzésének ügyét. Az éjszaka folyamán Isten angyala kinyitotta a börtön kapuit, és így szólt hozzájuk: „Menjetek el, és felállván hirdessétek a templomban a népnek ez életnek minden beszédét!” (Csel 5:20)

Nem sokkal keresztre feszítése előtt Krisztus a béke testamentumát hagyta tanítványaira: „Békességet hagyok néktek; az én békességemet adom néktek: nem úgy adom én néktek, amint a világ adja. Ne nyugtalankodjék a ti szívetek, se ne féljen!” (Jn 14:27) Ez nem olyan béke volt, amely a világhoz való igazodásból fakad. Jézus sosem szerzett békét a bűnnel való megalkuvás által. A tanítványaira hagyott békesség többnyire belső béke, amely örökre ott marad tanúiban a küzdelmek és ellenségeskedés közepette is. – Lift Him Up, 228. o.

Mi adott erőt a múltban Krisztus követőinek a szenvedések között? Istennel, a Szentlélekkel és a Megváltóval való közösségük! A gyalázat és üldöztetés sokakat elválasztott ugyan földi barátaiktól, de sohasem az Úr szerelmétől. A vihartól korbácsolt lelkeket akkor ­szereti ­legjobban az Üdvözítő, amikor az igazságért szenvednek. Jézus mondta: „Én is szeretem azt, és kijelentem magamat annak.” (Jn 14:21) Ha a hívőt az igazságért földi törvényszék elé állítják, Krisztus ott áll mellette. Ha börtönfalak közé kerül, Krisztus megnyilatkozik neki, és szeretetével vidítja fel szívét. Ha Krisztusért szenved halált, az Üdvözítő így szól hozzá: „A testet ugyan megölhetik, de a léleknek nem árthatnak.” „Bízzatok, én meggyőztem a világot.” „Ne félj, mert én veled vagyok; ne csüggedj, mert én vagyok Istened; megerősítelek, sőt, megsegítlek, és igazságom jobbjával támogatlak.” (Jn 16:33; Ésa 41:10)

„Akik bíznak az Úrban, olyanok, mint a Sion hegye, amely meg nem inog, örökké megáll. Jeruzsálemet hegyek veszik körül, az Úr pedig körülveszi az ő népét mostantól fogva mindörökké.” (Zsolt 125:1–2) „Az elnyomástól és erőszaktól megmenti lelküket, és vérük drága az ő szemében.” (Zsolt 72:14) – Az apostolok története, 85–86. o.

A jólétben ott leselkedik a veszély. A gazdagság és a dicsőség minden korszakban veszélyeztette az alázatosságot és a lelkiséget. Nem az üres poharat hordozzuk nehezen: a csordultig töltött kelyhet kell vigyázva egyensúlyban tartanunk. A szenvedés, a csapás fájdalmat okozhat, de leginkább a jólét veszélyezteti a lelki életet. Ha az ember nem veti magát alá állandóan Isten akaratának, ha nem szenteli meg az igazság, a siker biztosan felébreszti benne az elbizakodottságra való természetes hajlamot. – Próféták és királyok, 59. o.