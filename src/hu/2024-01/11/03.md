---
title:  Jeruzsálem Békéjéért Imádkozni
date:  11/03/2024
---

`Olvassuk el Zsolt 122:1-5 szakaszát! Mi jellemzi a Jeruzsálembe érkező hívők érzéseit? Mit reméltek?`

A 122. zsoltár a Jeruzsálembe érkező zarándokok örömét és lelkesedését fejezi ki. Isten népe évente három alkalommal ment fel oda, hogy megemlékezzenek az Úr jóságáról (5Móz 16:16). A város a nemzet életének központja volt, oda mentek „az Úr nevének tiszteletére” (Zsolt 122:4), „mert ott állnak az ítélőszékek” (Zsolt 122:5, ÚRK). A magyar fordításban a „bizonyságul Izráelnek” (Zsolt 122:5) kifejezést az angol a szentélyre utalóan úgy fordítja, hogy „Izrael bizonysága”, mert „a bizonyság hajlékának” (4Móz 1:50) is nevezték. Abban volt „a bizonyság ládája” (2Móz 25:22). Az ítélőszékek a jeruzsálemi törvénykezés rendszerét jelenítik meg (2Sám 8:15). A nép a zarándoklat idején várhatta az igazságtételt. Az Isten iránti hűséget sosem választották külön az igazságszolgáltatástól.

`Olvassuk el Zsolt 122:6-9 verseit! Miért könyörögjön legfőképpen Isten népe?`

Az imádság Jeruzsálem békéjéért Isten áldását kéri a városra és lakóira, egységbe vonja a hívőket, így béke lehet közöttük (Zsolt 122:8). Jeruzsálem csak akkor a béke városa, ha béke van Isten és népe, illetve a nép tagjai között. Tehát a Jeruzsálem békességéért hangzó ima felhívás Isten népének, hogy éljenek békében az Úrral és egymással. Az emberek jólétben élnek, ha Jeruzsálemben béke van (Zsolt 147:12-14).

Ez a zsoltár arra tanítja Isten gyermekeit, hogy főként a hívők közösségének javáért imádkozzanak, mert csak erős, egységes nép képes a jó hírt és Isten békéjét, üdvözítését hirdetni a világnak (Jn 13:34-35).

A hívőknek most is kiváltsága, kötelessége Jeruzsálem békéjéért imádkozni, mert ez élteti a reménységet Isten végidei országát, a békesség országát illetően, ami nemcsak Jeruzsálem városára vonatkozik, hanem kiterjed az egész világra (Ézs 52:7; 66:12-13; Jelenések 21-22. fejezet).

Mi mindent tehetünk a gyakorlatban hívői közösségünk összhangjáért?

---

#### Ellen G. White idézetek

Az egész ország tele volt Jeruzsálembe vonuló zarándokcsoportokkal. A pásztorok nyájaiktól, a gulyások a hegyekről, a halászok a Galileai-­tengerről, a földművesek a földjeikről és a prófétaifjak a szent iskolákból valamennyien ama hely felé tartottak, ahol Isten jelenléte nyilatkozott meg. A menet állandóan növekedett, és a szent város elérése előtt nagyon naggyá lett.

A természet szépsége örömöt ébresztett Izrael szívében, és hálát a minden jót adó iránt. Jahve dicsőségét és fenségét magasztalva zsoltárokat énekeltek. A jeladó trombita hangjára cimbalmok kíséretével sok száz torokból csendült fel a hálaadó ének: „Örvendezek, mikor mondják nékem: Menjünk el az Úr házába! Ott álltak a mi lábaink a te kapuidban, ó, Jeruzsálem! [...] Ahová feljárnak a nemzetségek, az Úrnak nemzetségei, [...] Izraelnek, az Úr nevének tiszteletére. [...] Könyörögjetek Jeruzsálem békességéért; legyenek boldogok a téged szeretők!” (Zsolt 122:1–6) – Pátriárkák és próféták, 538. o.

Krisztus meghagyta tanítványainak, hogy úgy szeressék egymást, ahogyan Ő szerette őket. Ezzel bizonyítsák be a világ előtt, hogy Jézus, a dicsőség reménysége testet öltött bennük. „Új parancsolatot adok néktek – mondta –, hogy egymást szeressétek; amiként én szerettelek titeket, úgy szeressétek ti is egymást.” (Jn 13:34) Midőn ezen szavak elhangzottak, a tanítványok nem értették meg, de miután szemtanúi voltak Krisztus szenvedéseinek, keresztre feszítésének, feltámadásának és mennybemenetelének; miután pünkösdkor elnyerték a Szentlelket, felfogták Isten szeretetét, fogalmat alkothattak maguknak arról a szeretetről, amellyel egymás iránt kellett viseltetniük: „Arról ismertük meg a szeretetet, hogy Ő az életét adta érettünk; mi is kötelesek vagyunk odaadni életünket a mi atyánkfiaiért.” (…)

A mindennapi érintkezésben azt a szeretetet tanúsították egymással szemben, amelyet Krisztus parancsolt nekik. Ezt a szeretetet igyekeztek nyájas szavak és önzetlen cselekedetek által mások szívében is felébreszteni. – Az apostolok története, 547. o.

A dicső evangéliumot, Isten üdvözítő szeretetének jó hírét kell elvinni az embereknek, és ennek a szeretetnek kell megmutatkoznia a munkások szívében is. A durva lelkület ellenszere az üdvözítő kegyelem. Krisztus emberi szívben lakozó szeretete a bűnösök megmentését célzó őszinte munkában kerül kifejeződésre.

Úgy kell bemutatnunk az evangéliumot, mint Isten szavát az életre és az üdvösségre. Az evangéliumot a szeretetből munkálkodó lelkület fogja kifejezésre juttatni. „Mily szépek a hegyeken az örömmondónak lábai, aki békességet hirdet.” (Ésa 52:7) – This Day With God, 287. o.