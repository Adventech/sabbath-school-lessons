---
title:  Sion – Minden Nép Otthona
date:  12/03/2024
---

`Olvassuk el Zsolt 87:1-2 versét! Mi teszi Siont különlegesen értékessé?`

A 87. zsoltár Isten különleges módon kiválasztott, szeretett városát, Siont magasztaló ének. Sion hegye az alapja Isten templomának (Zsolt 2:6; 15:1). Az idők végén minden más hegy fölé magasodik, ami az Úr fennhatóságát jelképezi az egész világ felett (Zsolt 99:2; Ézs 2:2; Mik 4:1). A 87. zsoltár „hegyekként” utal Sionra, hogy még jobban kiemelje fenséges voltát (lásd még Zsolt 133:3). „Szereti az Úr Sionnak kapuit, jobban mint Jákóbnak minden hajlékát” (Zsolt 87:2), ez kifejezi, hogy minden más hely felett áll, ahol Izrael népe a múltban összegyűlt, például Siló és Bétel felett is. Ez a zsoltár tehát megerősíti, hogy Isten igaz tiszteletének az Úr által kiválasztott helyen és előírt módon kell történnie.

`Olvassuk el Zsolt 87:3-7 verseit! Milyen különleges dolgokat mond ez a szakasz Sionról?`

Sion dicsősége minden népet Istenhez vonz, országának határai kiterjednek, az egész világot felölelik. Figyeljük meg, hogy Isten nem másodrangú állampolgárokként kezeli a többi nép tagjait, noha Siont mutatja be minden nép szülőhazájaként, akik elfogadják Megváltójuknak az Urat. Az emberek összeírása a születési helyen történt (Neh 7:5; Lk 2:1-3). A zsoltár háromszor jelenti ki, hogy a népek Sionban születtek, ami azt jelenti: új identitást ad nekik, valamint biztosít minden előjogot is, ami megilleti Sion törvényesen született állampolgárait (Zsolt 87:4-6).

A 87. zsoltár a zsidók és pogányok üdvösségére mutat, akik Krisztus megváltó szolgálata által egy egyházba csatlakoznak (Róm 3:22; 10:12; Gal 3:28-29; Kol 3:11). Ahogy ez a zsoltár Sion virágzását ábrázolja, az Dániel látomására emlékeztet Isten országáról, ami az egész földet betöltő, hatalmas heggyé nő (Dán 2:34-35, 44-45), valamint Jézus példázatára, miszerint Isten országa óriási fává növekszik, az égi madarak fészkelnek rajta (Mt 13:32). 

A nagy misszióparancsban (Mt 28:18-20) Isten arra szólítja egyházát, hogy minden népnek hirdesse az evangéliumot. Hogyan teljesedik ez abban, hogy Sion kész minden népet befogadni?

---

#### Ellen G. White idézetek

A megváltottak csak egy törvényt fognak ismerni: a menny törvényét. Mindnyájan egy boldog, összeforrt, dicsőítő és hálaadó család lesznek. Felettük a hajnalcsillagok kórusban énekelnek, és Isten fiai örömükben felkiáltanak, miközben Isten és Krisztus közösen hirdetik: „Nem lesz többé bűn, és halál sem lesz többé.” (…)

„Bizony, megvigasztalja Siont az Úr, megvigasztalja összes romjait. Olyanná teszi pusztaságát, mint az Éden, kopár földjét, mint az Úr kertje...” „Része lesz a Libánon pompájában, a Karmel és Sáron díszében...” „Nem mondanak többé elhagyottnak, országodat sem mondják pusztaságnak, hanem úgy hívnak, hogy gyönyörűségem, országodat pedig úgy, hogy férjnél van... Ahogy a vőlegény örül menyasszonyának, úgy örül majd neked Istened.” (Ésa 66:23; 40:5; 61:11; 28:5; 51:3; 35:2; 62:4–5) – Próféták és királyok, 732–733. o.

Krisztus országa is gyengének és jelentéktelennek látszott az indulásakor. Földi birodalmakhoz viszonyítva a legkisebbnek tűnt. A világ uralkodói szemében nevetséges volt, hogy királynak mondja magát. A követőire bízott nagyszerű igazság azonban mennyei erővel ruházta fel azt a birodalmat, amelyről prédikáltak. És milyen rohamosan nőtt, milyen messzire terjedt a befolyása! Amikor Krisztus ezt a példázatot elmondta, csak néhány egyszerű galileai képviselte az új birodalmat. Újra meg újra elhangzott, hogy az emberek ne társuljanak a Jézust követő, egyszerű lelkivilágú halászokhoz, mert szegények, és számuk nagyon kevés. De a mustármagnak fejlődnie kellett, és ágait az egész világra kiterjesztenie. Amikor a földi birodalmak, amelyeknek dicsősége elkápráztatta az embereket, elpusztulnak, Krisztus országa – a csodálatos, a mindent átfogó hatalom – akkor is megmarad. (…)

Ma, az utolsó nemzedék idején a mustármagról szóló példázat diadalmas és teljes megvalósuláshoz jut. A parányi magból fa lesz. Az utolsó intő és kegyelmet hirdető üzenetet „minden nemzetségnek és ágazatnak és nyelvnek” (Jel 14:6–14) meg kell hallania, „hogy a pogányok közül vegyen népet az ő nevének” (Csel 15:14). És a föld fényleni fog Isten dicsőségétől (lásd: Jel 18:1). – Isten csodálatos kegyelme, 17. o.

Legyen ez a szíved állandó kérdése: Mit tehetek azon lelkek megmentése érdekében, akikért Krisztus meghalt? A körülöttem élő bűnös lelkek elvesznek, ha nem teszek semmit a megmentésük érdekében. Hogyan juthatok el ezekhez a tévelygőkhöz, és hogyan vezethetem el őket Isten dicsőséges országába, hogy bemutassam őket a trón előtt, és így szóljak: „Íme, én és a gyermekek, akiket nekem adott Isten”?

Krisztus minden embernek adott feladatot… Hűséges szolgái nem fogják elszalasztani a jutalmat. Elnyerik az örök életet, miközben e szavakat hallják: „Jól vagyon, jó és hű szolgám.” És ezen szavak kellemes zeneként érik fülüket. – This Day With God, 218. o.