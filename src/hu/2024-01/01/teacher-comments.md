---
title:  Tanítói melléklet
date: 05/01/2024
---

#### Áttekintés

Alapige: Lk 24:44

A zsoltárok könyve a héber költészet csúcsa, ihletett énekek gyűjteménye, amely a hívők különféle érzéseit és küzdelmeit fejezi ki, keletkezésük ideje pedig Izrael egységes királyságától (Kr. e. 10. század) a fogság utáni időszakig terjed (Kr. e. 5. század). A könyv több műfajú zsoltárt tartalmaz: hálaadó, dicsőítő, bűnvalló költeményeket, szabadulásról szóló imákat, védelmet kérő és átokzsoltárokat, a Teremtő csodáiról szóló elmélkedéseket stb. Alapos tanulmányozás során ezt a gazdag sokféleséget fogjuk felfedezni ebben a negyedévben.

A tanulmány témái: A negyedévi tanulmány bevezetéseként a következő témákat érintjük: 1) A zsoltárok könyvének történelmi háttere, 2) a gyűjteményben szereplő zsoltárok műfaja 3) és bibliai útmutató az istentisztelettel kapcsolatosan.

A következő témák áttekintésével bővítjük még a Zsoltárokkal kapcsolatos tanulmányunk körét: a) a Zsoltárok felépítése, b) a zsoltárírók által használt irodalmi eszközök áttekintése, amelyekkel érzelmeiket fejezték ki és c) a könyv felosztása.

#### Kommentár

Nagyszerűen összeállított „énekeskönyv”

A zsoltárok könyve énekek gyűjteménye, amelyet a Kr. e. 5. században állítottak össze. Legvalószínűbb, hogy Ezsdrás és társai végezték ezt a munkát.

A könyv öt rövidebb részre osztható a szerzők szándéka szerint, akik téma, valamint időrendi és történelmi sorrend alapján gyűjtötték össze az énekeket (lásd az alábbi táblázatot).

KÖNYV

FEJEZETEK/

ZSOLTÁROK

TÉMA

TARTALOM

I.

1-41

A Dávid és Saul közti konfliktus

Személyes panaszok: e zsoltárok többsége említi az   író ellenségeit.

Meghatározó az 1., a 2.

és a 24. zsoltár

II.

42-72

Dávid királysága

Ebben a részben is sok helyen történik említés   az ellenségről.

Fontos zsoltárok:

45, 48, 51, 54-64

III.

73-89

Asszír válság, Kr. e. 8. század

Aszáf és Kóráh fiainak énekgyűjteménye.   Figyelemre méltó zsoltár: 78

IV.

90-106

Teológiai értékelés, Jeruzsálem lerombolása után   (Kr. e. 586)

Istent dicsőítő zsoltárok: 95-100

Kulcsfontosságúak:

90, 103-105

V.

107-150

Dicsőítés és reflexió a fogság után: egy   új korszak

Halleluja gyűjtemény:

111-117;

Zarándoklat: 120-134 Fontos zsoltárok:

107, 110, 119

Ha megnézzük a gyülekezeteinkben ma használatos énekeskönyvek (Hitünk énekei, Üdv- és Adventi Énekeskönyv) tárgymutatóját, az énekeket témák szerint csoportosítva találjuk. A zsoltárok könyvének is hasonló a felosztása, csak ez inkább időrendi, mint téma szerinti.

Az Úr előtt kedves, ha előre átgondoljuk, milyen tevékenységeket és eszközöket fogunk használni nevének dicsőítésére. Igyekeznünk kell arra, hogy a lehető legjobbat és legszebbet ajánljuk fel neki. Ez az alapelv nemcsak az istentisztelet lebonyolítására vonatkozik, hanem a tervezésre és a szervezésre is. A népszerű trendek ellenére, amelyek az istentisztelet szabad stílusát szorgalmazzák, A zsoltárok könyve bátorít, hogy istentiszteletünket jól szervezzük meg és rendben bonyolítsuk le.

Ugyanakkor a rendnek és a szervezettségnek semmiképpen sem szabad kizárnia a sokszínűséget, a változatosságot, erre is törekednünk kell. Ebben segít, ha alaposan tanulmányozzuk a Zsoltárok felosztását, ahogyan azt a fenti táblázat mutatja. Elsőre látszik, hogy az öt rész mindegyike egy Istent dicsőítő zsoltárral végződik: Zsoltár 41, 72, 89, 106, 150.

Az 1. zsoltár a Tóra témájára összpontosít, a 2. zsoltár a Messiás királyságára, mindkettő fontos témája a könyvnek. Sok bibliakutató úgy véli, hogy ez a két zsoltár az énekeskönyv bevezetője.

Azt is megfigyelhetjük, hogy bizonyos zsoltárok (Zsoltár 2, 72, 89) különleges, kiemelkedő helyet foglalnak el a könyvben. Sok teológus szerint a 89. zsoltár A zsoltárok könyvének középpontja, mert a dávidi királyság hanyatlása után ott helyeződik át Izrael reménysége az Úrra.

A Zsoltárok 5. szakaszában, amely az utolsó öt zsoltárt is tartalmazza, a központi gondolat a dicsőítés. Ezek „Hallelujával”, vagy „Dicsérjétek az Urat!” felszólítással kezdődnek és végződnek. Szintén sok bennük az Istent dicsérő, Őt magasztaló kifejezés istentiszteleti elemként (Zsolt 146:1-2; 147:12; 148:1-5, 7, 13, 14; 149:3, 6; 150:1-6), ének az Úrnak (Zsolt 147:7; 149:1), öröm az Úrban (Zsolt 146:5); örvendezni Sion királyának (Zsolt 149:2), vigadozni dicsőségben (Zsolt 149:5).

Kiváltságunk, hogy kiválogathatjuk az énekeket, amelyeket eléneklünk Isten dicsőségére! Ezzel fejezzük ki, hogy dicsőítjük az Urat, magasztaljuk kegyelmét.

Gyönyörűen összeállított zsoltárok

A zsoltárok egyenkénti tanulmányozásából is kiderül, hogy mindegyik egy-egy gyöngyszem. Íróik többféle irodalmi eszközt alkalmaztak a kifinomult költemények megírásánál. Gyakran használtak szóképeket, hasonlatokat, megszemélyesítést. A hasonlat „mint” kötőszóval vet össze két különböző dolgot (Zsolt 1:3). A megszemélyesítés emberi formát vagy jellemzőt tulajdonít valaminek, ami nem emberi, akár Istennek is (Zsolt 18:8-10).

A zsoltárírók olyan irodalmi eszközöket vagy kifejezéseket is használtak, amelyek helyettesítéssel járnak, mint például a metonímia, ami egy tárgy vagy fogalom nevét egy másik, azzal kapcsolatos tárgy vagy fogalom nevével helyettesíti (Zsolt 2:5); a szinekdoché, amelyben a részt az egész helyett vagy az egészet a rész helyett, vagy az egyénit az általános helyében, vagy az általánost az egyéni helyében használja az író (Zsolt 44:6); és az átok (Zsolt 109:7). Akrosztichonos zsoltárokat is találunk (119. zsoltár), ami egy költői stílus. Összeolvasva minden sor kezdő szavának első betűit, egy szót vagy kifejezést kapunk. Másik eszköz, amikor egy vagy több szó ismétlődik egy vers vagy ének két vagy több versszakában (136. zsoltár). Továbbá megfigyelhetjük azt is, hogy hirtelen történik a váltás egyik témáról a másikra (Zsolt 21:13), vagy a gondolat váratlanul abbamarad a mondat közepén, mintha a szerző nem tudná vagy nem akarná befejezni, amit elkezdett (Zsolt 6:4). Idetartozik még a szónoki kérdés is, ami kizárólag a hatás kedvéért hangzik el, illetve egy állítás megerősítésére vagy tagadására szolgál (Zsolt 106:2 stb.). Mindezek a fordulatok és még számos más írói eszköz a Zsoltárok irodalmi magasságait és művészi értékét bizonyítják.

A keddi tanulmányt egy kis áttekintéssel láttuk el, amely a Zsoltárok általános csoportosításával foglalkozik. Ezután következik az énekek részletesebb rendezése, habár bizonyára lehet más, szintén elfogadható felosztást találni:

1. Himnuszok

2. Panaszzsoltárok

3. Egyéb formák

Ebből a felosztásból is látszik, hogy A zsoltárok könyve tartalmaz egyéni és közösségi énekeket is.

Ma a nyugati kultúra hangsúlyozza az egyén fontosságát. A zsidó gondolkodásban azonban a közösségen volt a hangsúly. Ez olyan elem, amit keresztényként sem veszíthetünk szem elől, különösen annak fényében nem, hogy világszéles missziójú, globális közösség vagyunk. A fenti felsorolás végül azt is üzeni, hogy a zsoltárokat az élet minden területére szánták. Vannak énekek közösségi és egyéni áhítatra, a királyi rendezvényekre, a szent városba való zarándokútra, illetve a liturgia perceire. A Biblia írói számára Isten imádata nem korlátozódik kizárólag a templomra, mert az életforma.

Gyűjtemények A zsoltárok könyvében

E heti tanulmányunk utal a különleges alkalmakra készült zsoltárgyűjteményekre is, mint amilyen például „Az ősök énekei” (Zsolt 120-134), és az „Egyiptomi Hallél” (Zsolt 113-118). Hosszú évekig tartó kutatással felfedeztek további kapcsolódási pontokat is. Így például közös szálakat találtak a 15. és 24. zsoltár között (lásd W. Brown: „Íme, a Nap!” – a 15-24. zsoltár metaforikus teológiája c. írása, The Composition of the Book of Psalms. Leuven, 2010, 260. o.). Az összeállítást a következő kiasztikus szerkezettel lehet jellemezni:

A Zsoltár 15 (Bevezető liturgia)

B Zsoltár 16 (A bizonyosság éneke)

C Zsoltár 17 (Ima segítségért)

D Zsoltár 18 (Királyi ének)

E Zsoltár 19 (KINYILATKOZTATÁS: Teremtés és a Tóra)

D’ Zsoltár 20-21 (Királyi énekek)

C’ Zsoltár 22 (Ima segítségért)

B’ Zsoltár 23 (A bizonyosság éneke)

A’ Zsoltár 24 (Bevonulási liturgia)

A kiazmus hosszabb szövegben megfigyelhető szimmetrikus szerkesztés (lásd a keddi leckében a „párhuzamosságról” szóló rövid magyarázatot). Hogy egy analógiával éljünk, a kiazmus olyan, mint amikor az arcunkat látjuk a tükörben, vagy egy képet, ahol a tükörkép az eredeti kép ismétlődése, csak fordítva – a második rész ismétli az első gondolatait, de fordított sorrendben. A fő gondolat általában a kiazmus középpontján található. A 15-24. zsoltár kiasztikus szerkezetében ez a fő gondolat Istennek a teremtett világon és Igéjén keresztül történő önkinyilatkoztatása és ennek magasztalása. Ezt a kiasztikus szerkezetet két zsoltár határolja, amelyek a szentéllyel kapcsolatosak, és mindkettő hasonló kérdéssel kezdődik (Zsolt 15:1; vö. 24:3).

A kiasztikus szerkezet mutatja, hogy a Zsoltárok szerkesztői gondosan ügyeltek a szöveg megalkotására és kifejezésmódjának megtervezésére. Egyértelmű, hogy a Szentlélek ihlette a szerkesztést.

#### GYAKORLATI ALKALMAZÁS

A Zsoltárokban sokféle érzést találunk, amelyek felölelik az emberi tapasztalat egész skáláját a fennkölt tisztelettől a legsötétebb gyászig. Noha több mint 25 évszázaddal ezelőtt keletkezett ez az irat, ma is épp olyan időszerű. Ebben a negyedévben bátorítsuk a csoport tagjait, hogy zsoltárokkal imádkozzanak, tegyék azokat személyes imájuk részévé!

`Jegyzetek`