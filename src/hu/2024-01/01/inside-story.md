---
title: Történet
date: 05/01/2024
---

#### AKI MEGTALÁLTA JÉZUST EGY SZENT KÖNYVBEN

_Andrew McChesney_

Paul házról házra járt egy európai városban. Bibliákat vitt magával – egy másik világvallás szent könyve mellett.

Egy nap egy házhoz ért, ahol egy férfi nyitott neki ajtót, akinek a leheletéből áradt a cigarettafüst.

– Szeretnék önnek ajándékot adni! – kezdte mondandóját Paul.

– Miféle ajándékot?

– Egy Bibliát.

– Nem akarok Bibliát! Én másik valláshoz tartozom. Maga keresztény, én nem.

– Van könyvem az ön vallásából is – válaszolta Paul.

A férfi meglepődött. Érdeklődni kezdett.

– Rendben, olvasson fel nekem valamit, de csak az én vallásom szent könyvéből, ne a Bibliából! Paul fellapozta a könyvet és olvasott belőle Jézusról. A férfi ámulva hallgatta.

– Ez ugyanaz a Jézus, aki a Bibliában szerepel? – kérdezte. A következő négy hét során többször találkoztak, és csak Jézusról tanultak a szent könyvből, ami nem keresztre feszített Megváltóként mutatta be Jézust, de szó volt benne visszatéréséről. Eltelt egy év, miközben Paul nem találkozott a férfivel. Majd egy szombaton ez az ember megjelent Paul gyülekezetében.

– Ide szeretnék járni – mondta. Ezúttal Paul lepődött meg. A férfi elmondta, hogy családja vallásának a könyve nem tölti fel lelkileg, mert nem szól a Megváltóról. Bűnbocsánatra vágyott és meg akart keresztelkedni. Isten segítségével leszokott a dohányzásról is, már több mint négy éve nem dohányzik. Ő lett a gyülekezet misszióvezetője, és nagyon várja Jézus visszajövetelét.