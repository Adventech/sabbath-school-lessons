---
title:  Ének Minden Alkalomra
date:  02/01/2024
---

`Olvassuk el a következő szakaszokat: Zsoltárok 3; 33:1-3; 109:6-15! Az emberi tapasztalatok milyen különböző oldalait érzékeltetik ezek a zsoltárok?`

A Zsoltárok leírják az emberi tapasztalatok teljes körét:

1) Isten hatalmát és teremtő erejét, uralmát, ítéletét és hűségét magasztaló énekek; 2) Hálaadó zsoltárok, amelyekben a zsoltáros Isten bőséges áldásaiért mond szívből jövő köszönetet. 3) Panaszzsoltárok, amelyekben a zsoltáros Istenhez kiált a bajból való szabadulásért; 4) A bölcsességirodalom körébe tartozó zsoltárok, amelyek az igaz élet gyakorlati irányelveit adják; 5) Királyzsoltárok, amelyek Krisztusra, Isten népének Királyára és Szabadítójára mutatnak; 6) Izrael múltját felidéző történelmi zsoltárok.

Ilyen költői eszközöket találunk:

1.  Párhuzamosság: szavak, kifejezések vagy gondolatok szimmetrikusan megszerkesztett kombinációja, ami a hasonló részek jelentését segít megérteni. Pl. „Áldjad én lelkem az Urat, és egész bensőm az ő szent nevét” (Zsolt 103:1). Ebben a versben a „lelkem” párhuzamban áll azzal, hogy „egész bensőm” – azaz teljes valóm.

2.  Jelképek: jelképes nyelvezet, ami erősen hat az olvasó érzékeire, felfogására, pl. így írja le az Istennél található menedéket: „szárnyaid árnyéka” (Zsolt 17:8).

3.  Merizmus (retorikai kifejezés egy ellentétes szó- vagy kifejezéspár – pl. közel és távol, test és lélek, élet és halál – összességére vagy teljességére): „Éjjel-nappal hozzád kiáltok” (Zsolt 88:2, ÚRK), ez a szakadatlan kiáltást jelzi.

4.  Játék a szavakkal: a lelki üzenet közvetítése a szavak hangzására épít, szójátékkal. A héberben Zsolt 96:4-5 verseiben az ’élohím (istenek) és ’élilím (bálványok) adnak lehetőséget szójátékra, azt az üzenetet közvetítve, hogy a népek istenei csak úgy tűnnek, mintha ’élohím (istenek) volnának, valójában azonban csupán ’élilím (bálványok).

Végül pedig a szelah szó rövid közbevetést jelöl, ami vagy szünet tartására szólít, hogy a zsoltár egy bizonyos szakaszának üzenetén elgondolkozzanak a hallgatók, vagy a hangszerkíséret változását (Zsolt 61:5) jelzi.

---

#### Ellen G. White idézetek

Dávid zsoltárai a bűnbe süllyedt és önmagát elítélő ember tapasztalatait, a legbensőségesebb hitet és az Istennel való mély összeköttetést tükrözik. Élettörténete hirdeti, hogy a bűn csak szégyent és fájdalmat hozhat az emberre, Isten szeretete és irgalma pedig a legmélyebb mélységbe is elér. A bűnbánó lelket a hit emeli fel az istenfiúságban való részesedés magasságába. Minden biztosíték és ígéret közül, amelyet Isten szava tartalmaz, az tesz a leghatásosabban bizonyságot róla, amely az Atyának az emberek iránt gyakorolt hűségéről, igazságáról, irgalmasságáról szól. (…)

Ragyogóak az ígéretek, amelyeket az Úr Dávidnak és a házának adott. Olyan ígéretek ezek, amelyek az örökkévalóságra mutatnak előre, és Krisztusban találják meg a beteljesedésüket. – Pátriárkák és próféták, 754. o.

Isten szól hozzánk Igéjében is. Abban még világosabban nyilatkozik meg jelleme, hozzánk való viszonya és nagy megváltási terve. Előttünk fekszik a próféták, az ősatyák és a többi szent ember története. Mindannyian „hozzánk hasonló természetű” emberek voltak (Jak 5:17). Látjuk, hogy hozzánk hasonlóan nekik is küzdeniük kellett csüggedésekkel, kísértésekkel, de mégis mindannyiszor felülkerekedtek, és Isten kegyelme által győzelmet arattak. Ha példáikat látjuk, az életszentségre irányuló törekvéseinkhez bátorságot merítünk. Ha azon fenséges tapasztalatokról olvasunk, melyeket ezek a férfiak szereztek, ha azt a fényt, szeretetet és áldást szemléljük, melyeknek örvendhettek, ha arról a munkáról olvasunk, melyet a nekik adott kegyelem által elvégezhettek, akkor ugyanaz a Lélek, mely ihlette őket, felgyújtja ma bennünk is a lelkesedés szent lángját; teljes szívünkből vágyakozunk hozzájuk hasonló jellemre és hozzájuk hasonlóan járni Istennel. – Jézus­hoz vezető út, 87. o.

Akik a Biblia költőivel és bölcseivel érintkeznek, akiknek lelkét megrázták a hit és igazság vértanúinak dicsőséges cselekedetei, azok e dús mezőkről sokkal jobban megtisztult szívvel és emelkedettebb lélekkel fognak visszatérni, mint ha a világ legnagyobb tudósainak tanításain vagy a világ nagyjainak hőstettein elmélkedtek volna. (…)

Milyen magasztos gondolatokat és igazságokat tár fel a Szentírás, hogy elménk azokkal foglalkozzon! Hol találhatnánk emelkedettebb eszméket? Hol találhatók ilyen mélységes igazságok? Vagy az emberek összes tudományos kutatásai bármilyen értelemben is összehasonlíthatók-e a Biblia tudományának magasztosságával és csodájával? Létezik-e olyasvalami, ami jobban csiszolhatná az elmét? (…)

„A te beszéded megnyilatkozása világosságot ad, és oktatja az egy­ügyűeket.” (Zsolt 119:130) Angyalok állnak oda a Szentírás kutatói mellé, hogy befolyásolják, vezessék őket, és megvilágítsák értelmüket. Krisztus parancsa ma is éppen olyan nyomatékosan szól hozzánk, mint tizenkilenc évszázaddal ezelőtt első tanítványaihoz: „Tudakozzátok az Írásokat!” (Jn 5:39) – Üzenet az ifjúságnak, 255–257. o.