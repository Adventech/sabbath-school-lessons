---
title:  A Zsoltárok Az Ősi Izraelita Istentiszteletben
date:  31/12/2023
---

`Olvassuk el 1Krón 16:7, Neh 12:8, Zsolt 18:1-2, 30:1-2, 92:1, 95:2, 105:2, Kol 3:16 és Jak 5:13 verseit! Milyen esetek, helyzetek váltották ki a nevezett zsoltárok megírását? Mikor olvasta/énekelte Isten népe a Zsoltárokat?`

A Zsoltárokat az egyéni és közösségi áhítat alkalmaira szerezték. A templomi szertartásokon énekelték, amint utalnak rá azok a zenei jelzések, amelyek hangszert említenek (Zsolt 61:1-2), vagy éneklésre (Zsolt 9:1-2), illetve karmesterre (RÚF, ÚRK) utalnak (Zsolt 8:1-2).

A héber Bibliában A zsoltárok könyvének címe az, hogy tehillim, „dicséretek” – ami rámutat, mi a gyűjtemény fő célja: Isten dicsérete. A Septuagintában, a héber Biblia korai görög fordításában (Kr. e. 2-3. század) a görög pszalmoi szó szerepel, innen ered a könyv angol elnevezése.

Izrael vallási életének nélkülözhetetlen részét képezték a Zsoltárok, például a templomi felajánlások, vallási ünnepek, felvonulások idején és amikor a frigyládát Jeruzsálembe vitték.

A „Grádicsok éneke” szakaszt (Zsoltárok 120-134) zarándokénekeknek is nevezik. Hagyományosan ezeket énekelték az izraeliták, amikor a három fő éves fesztiválra Jeruzsálembe zarándokoltak (2Móz 23:14-17). Az „egyiptomi hallél-zsoltárokat” (Zsoltárok 113-118) és a „nagy hálazsoltárt” (Zsoltárok 136) a három fő éves ünnepen, újholdkor, valamint a templom felszentelésének idején énekelték. A páskaünnep szertartásában jelentős helye volt az egyiptomi hálazsoltároknak. A páskavacsora kezdetén a 113. és a 114. zsoltárokat énekelték, a végén pedig a 115-118. zsoltárokat (Mt 26:30). A „napi dicsőítő énekeket” (Zsoltárok 145-150) pedig a zsinagóga reggeli szertartásában a napi imádságok közé sorolták be.

A Zsoltárok nemcsak kísérő elemei voltak a közösségi istentiszteletnek, hanem tanították is a népet arra, hogyan kell Istent imádni a szent helyen. Jézus a 22. zsoltár szavait mondta imájában (Mt 27:46). A korai egyház életében is jelentős helyet kaptak a Zsoltárok (Ef 5:19; Kol 3:16).

Mi nem a földi szentélyben imádjuk Istent, mégis hogyan lehet része A zsoltárok könyve úgy az egyéni, mint a közösségi istentiszteletünknek?

---

#### Ellen G. White idézetek

Az éneket az istentisztelet állandó alkotórészévé tette. Zsoltárokat írt nemcsak a szolgálatukat végző papok, hanem a nép számára is, akik az évenkénti ünnepek alkalmával megjelentek a nemzeti oltár előtt. Az ily módon végzett istentisztelet hatása nemcsak a helybeliekre, hanem a vidéken élőkre is jó hatással volt. Ennek eredményeként a nép felhagyott a bálványimádással. A körülöttük élő népek közül sokan Izrael jólétét látva elkezdtek jó szívvel gondolni és nyilatkozni Izrael Istenéről, aki ilyen nagy dolgokat cselekedett népéért. – Pátriárkák és próféták, 711. o.

Amikor Dávid városába hozták a frigyládát, az öröm és diadal zsoltárát énekelték. Akkor „az egész nép ezt mondta: ámen, és dicsérte az Urat” (1Krón 16:36). Az odaadó válasz bizonyította, hogy megértették az elhangzott szavakat, és részt vettek Isten tiszteletében. Istentiszteleteinken túl sok a formaság. Az Úr azt kívánja, hogy a Szentlélek megelevenítő ereje járja át igehirdetőit, s hogy a hallgatóság ne üljön álmos közönnyel, fásultan maga elé meredve, válasz nélkül hagyva az elmondottakat... A gyülekezetek legyenek éberek és tevékenyek. Támogassák Krisztus szolgáit, segítsenek nekik a lélekmentésben. Ahol világosságban jár a gyülekezet, ott felcsendülnek a vidám és szívből fakadó válaszok, ott elhangzanak majd az örömteli dicséret szavai. (…)

Tanuljuk meg már most az angyalok énekét, hogy majd ismerhessük, amikor csatlakozunk ragyogó soraikhoz. Mondjuk el a zsoltáríróval: „Dicsérem az Urat, amíg élek, énekelek az én Istenemnek, amíg vagyok.” „Dicsérnek téged a népek, ó, Isten, dicsérnek téged a népek mindnyájan.” (Zsolt 146:2; 67:6) – Bizonyságtételek, 5. köt., 318. o.

Hajdanában Izrael gyermekei a pusztán át vándoroltak, és ­útjukat szent énekek dallamával vidították fel. Isten ma is megparancsolja gyer­mekeinek, hogy énekekkel örvendeztessék meg zarándokéletüket. Az Úr Igéjének szavait énekek által rögzíthetjük emlékezetünkben a legjobban. Az ilyen énekeknek csodálatos hatalmuk van, mert megzabolázzák nyers, neveletlen természetünket, felüdítik gondolatainkat, felébresztik rokonszenvüket, előmozdítják cselekedeteink összhangját, és száműzik a homályt, bánatot, balsejtelmet, amelyek megsemmisítik bátorságunkat, és elgyengítik erőfeszítéseinket. (…)

Az ének, mint az istentisztelet szerves része, ugyanolyan fontos tényezője a vallásos szolgálatnak, mint az ima. (…)

Amikor Megváltónk a végtelenség küszöbéhez vezet bennünket, Isten dicsőségétől ragyogó arccal felfoghatjuk a trón körüli mennyei kar dics- és hálaénekeit. Amikor az angyalok énekének visszhangja földi otthonunkban felcsendül, szívünket közelebb vonja a mennyei énekesekhez. Így a menny közössége már ezen a földön elkezdődik számunkra. Ezen a földön kell megtanulnunk a mennyei dicséret alaphangját. – Előtted az élet, 167–168. o.