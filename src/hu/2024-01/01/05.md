---
title:  Ihletett Imádságok
date:  03/01/2024
---

`Mit tanítanak az imádságról 2Sám 23:1-2 és Róm 8:26-27 versei?`

A Zsoltárok Izrael népének ihletett imádságai és dicsőítő énekei, ennélfogva elegyedik bennük Istennek és népének a hangja, az Istennel való élénk kapcsolat dinamikájáról árulkodnak.

A zsoltárosok személyes módon szólítják meg Istent: „én Istenem”, „Uram” és „én Királyom” (lásd pl. Zsolt 5:2-3; 84:3). Gyakran így könyörögnek neki: „figyelmezz szavamra” (Zsolt 5:2), „halld meg… az én könyörgésemet” (Zsolt 39:13; 102:3), „lásd meg” (Zsolt 25:18), „mentsd meg életemet” (Zsolt 6:5, RÚF). Nyilvánvalóan az imádkozó ember szavai ezek.  

Az adja A zsoltárok könyve imádságainak és dicsőítéseinek kimagasló szépségét, vonzerejét, hogy ez az irat Isten Igéje, a hívők buzgó imáinak és dicsőítő énekeinek formájában. Ebből fakadóan olyan bensőséges pillanatokat biztosít Isten népének, mint amiről Róm 8:26-27 verseiben olvashatunk: „Hasonlatosképpen pedig a Lélek is segítségére van a mi erőtelenségünknek. Mert azt, amit kérnünk kell, amint kellene, nem tudjuk: de maga a Lélek esedezik miérettünk kimondhatatlan fohászkodásokkal. Aki pedig a szíveket vizsgálja, tudja, mi a Lélek gondolata, mert Isten szerint esedezik a szentekért.”

A Zsoltárokból Jézus is közvetlenül idézett, pl. Zsolt 110:1 verséből: „Hiszen maga Dávid mondja a Zsoltárok könyvében: »Azt mondja az Úr az én Uramnak: ülj az én jobb kezem felől, míg ellenségeidet lábad alá nem vetem zsámolyul«” (Lk 20:42-43, ÚRK)!

Egyes zsoltárok konkrét történelmi események kapcsán születtek és a zsoltárírók személyes, valamint Izrael népének közös tapasztalataira utalnak, az énekek lelki mélysége azonban vonatkoztatható különféle élethelyzetekre, átívelnek minden kulturális, vallási, etnikai határon, nőknek és férfiaknak egyaránt szólnak. Másként fogalmazva: a Zsoltárok reményt, dicsőítést, félelmet, haragot, szomorúságot, bánatot fejeznek ki, olyasmit, amit minden korban, körülmények között élnek meg az emberek. Mindannyiunkhoz szólnak, a saját tapasztalataink nyelvén.

Jézus idézett a Zsoltárokból. Ezek szerint mennyire fontos ez az irat a mi hitéletünkben is?

---

#### Ellen G. White idézetek

Az őszinte hittel olyan emelkedettség, elvhűség és állhatatosság jár együtt, amely sem az idő múlásával, sem a fárasztó munkával nem csökken. „Elfáradnak az ifjak, és meglankadnak, megtántorodnak a legkülönbek is; de akik az Úrban bíznak, erejük megújul, szárnyra kelnek, mint a saskeselyűk, futnak, és nem lankadnak meg, járnak, és nem fáradnak el!” (Ésa 40:30–31) (…)

Mondják el kéréseiket a kegyelem trónjánál! Könyörögjenek Szent­lélekért! Isten állja minden ígéretét. Bibliáddal a kezedben mondd, hogy ígéretére hivatkozol: „Kérjetek, és megadatik néktek; keressetek és találtok; zörgessetek, és megnyittatik néktek.”

Imáinkat ne csak Krisztus nevében mondjuk el, hanem a Szentlélek sugallata szerint is. Ez a magyarázata annak, hogy a „Lélek esedezik miérettünk kimondhatatlan fohászkodásokkal” (Róm 8:26). Az ilyen imára örömmel felel az Úr. Amikor buzgósággal és mélységes áhítattal rebegünk el Krisztus nevében imát, ez az áhítat, amelyet Isten ébresztett, biztosítja a választ imánkra – „véghetetlen bőséggel... feljebb, hogynem mint kérjük vagy elgondoljuk” (Eféz 3:20). – Krisztus példázatai, 147. o.

Jézust gyakorta találták imádkozva. A félreeső lugasokat és hegyeket kereste fel, hogy elmondja Atyjának kéréseit. Mikor a nap gondjai, ügyei véget értek, és a fáradt emberek nyugvóhelyet kerestek, akkor a Megváltó imának szentelte idejét. Nem akarunk senkit lebeszélni az imáról, nagyon-nagyon szűkében vagyunk az imának és a virrasztásnak. S még kevesebb az olyan ima, amikor a hívő a Lélek által és értelmesen is imádkozik. Mindig helyénvaló a buzgó és erényes ima, és sosem fárasztó. Az ilyen imák mindenkor mélyen érintik és felüdítik azokat, akik szeretik Isten tiszteletét.

Valamennyien elhanyagoljuk a titkos imát. Ezért is ajánlanak fel sokan olyan hosszúra nyúló, fárasztó, elcsépelt imát az istentiszteleteken. Imáikban sorra veszik az elmúlt hét elhanyagolt kötelességeit, körbe-körbe kapkodnak, remélve, hogy behozzák a mulasztásukat. Megnyugtatják rossz lelkiismeretüket, hiszen az furdalja őket. Remélik, hogy beimádkozzák magukat Isten kegyeibe. Az ilyen imák gyakran másokat is a lelki sötétségnek e síkjára rántanak le. Ha a keresztények hazavinnék magukkal Krisztus virrasztásról és imáról szóló tanításait, értelmesebben magasztalnák Istent. – Bizonyságtételek, 2. köt., 582. o.

Amikor nehéz körülmények közé kerülünk, Ő alázatos imánkra válaszul megmutatja hatalmát és bölcsességét. Bízzál benne, mint imát meghallgató és imára válaszoló Istenben. Ő olyan Istenként fogja kinyilatkoztatni magát neked, aki segíteni tud minden válságos helyzetben. Ő, aki az embert teremtette, Ő, aki csodálatos testi, szellemi és lelki képességeket adott neki, nem tartja vissza, ami szükséges annak az életnek a fenntartásához, amelyet Ő adott. Ő, aki Igéjét – az élet fájának leveleit – nekünk adta, képessé tesz bennünket arra, hogy ellássuk nincstelen gyermekeit élelemmel. – A nagy Orvos lábnyomán, 199. o.