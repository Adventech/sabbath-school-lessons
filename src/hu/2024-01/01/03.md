---
title:  A Zsoltárírók
date:  01/01/2024
---

A legtöbb zsoltár címében benne van Dávid király neve, akinek aktív szerepe volt Izrael istentiszteleti liturgiájának megszervezésében. Úgy is nevezik, hogy „Izrael dalainak szerzője” (2Sám 23:1, SZIT). Az Újszövetség számos zsoltárt neki tulajdonít (Mt 22:43-45; ApCsel 2:25-29, 34-35; 4:25; Róm 4:6-8). Sok zsoltárt szereztek még a templomi zenészek, akik léviták voltak, pl. Zsoltárok 50 és 73-83 Ászáftól; Zsoltárok 42, 44-49, 84-85, 87-88 Kórah fiaitól; Zsoltárok 88 az ezráhi Hémántól; Zsoltárok 89 pedig az ezráhi Étántól származik. Rajtuk kívül szerzett még zsoltárt Salamon (Zsoltárok 72; 127) és Mózes (Zsoltárok 90) is.

`Olvassuk el Zsolt 25:1-5, 42:2, 75:1, 77:1, 84:1-2, 88:2-4 és 89:2 verseit! Mit tudhatunk meg ezekből az igékből a szerzők élethelyzeteiről?`

A Szentlélek ihlette a zsoltárosokat, Isten szolgálatában használta fel talentumaikat a hitközösségük javára. A zsoltárírók őszintén odaadó, mély hitű emberek voltak, akik azonban szintén elcsüggedhettek és kísértésekkel szembesültek, mint ahogy mi mindannyian. A réges-rég lejegyzett zsoltárokban bizonyosan tükröződnek hasonló dolgok, mint amilyeneket mi tapasztalunk ma.

„Jusson elődbe imádságom, hajtsad füled az én kiáltozásomra! Mert betelt a lelkem nyomorúságokkal, és életem a Seolig jutott” (Zsolt 88:3-4). A 21. században élő ember is felkiálthat éppen úgy, mint aki háromezer éve élt.

Egyes zsoltárok nehézségeket említenek, mások az örömre összpontosítanak. A zsoltárosok szabadításért kiáltottak Istenhez, tapasztalták meg nem érdemelt kegyelmét. Dicsőítették Istent hűségéért és szeretetéért, tántoríthatatlan hűséget fogadtak neki. A Zsoltárok tehát az isteni szabadításról tanúskodnak, az Úr kegyelmének és a reménységnek a jelei. Istentől jövő ígéretet közvetítenek mindenkinek, aki kész hit által elfogadni tőle a bűnbocsánat és az új élet ajándékát. Ugyanakkor nem próbálják elkendőzni, elrejteni vagy kisebbíteni a bűnössé lett világban tapasztalt nehézségeket és szenvedést.

Hogyan találunk reményt és vigasztalást abban, hogy hasonló dolgokkal küzdöttek más hűséges emberek is, például a zsoltárírók?

---

#### Ellen G. White idézetek

Dávid ifjúságának és erejének teljében készült arra, hogy majd a föld hatalmasai között elfoglalja magas tisztségét. Tehetségét, mint Isten kegyes ajándékát, az ő nevének magasztalására használta fel. Az önvizsgálat és elmélkedés magányos órái azután jutalmul hozták neki azt a bölcsességet és áhítatosságot, amely kedvessé tette őt Isten és az angyalok előtt. Mert amíg Teremtője tökéletességét szemlélte, lelkében megvilágosodott az istenfogalom. S Istent kereső lelke előtt a homályos dolgok megvilágosodtak, a bonyolult helyzetek megoldódtak, a látszólagos ellentmondások kiegyenlítődtek, minden fénysugár újabb elragadtatást váltott ki lelkéből, és újabb lelkesedéssel dicsőítette a világ Teremtőjét és Megváltóját.

Gondolatait állandóan féltő szeretet, gyötrő gondok és győzelmek foglalkoztatták; és amikor életének minden mozzanatában Isten gondoskodó szeretetét fedezte fel, szíve még inkább megtelt imádattal és hálával, dalai még lelkesebben, hárfája diadalmasabban zengett, és a pásztorfiú erőre erőt, ismeretre ismeretet halmozott, mert az Istennek Szentlelke rajta nyugodott. – Pátriárkák és próféták, 642. o.

Erőmet mindig az Úrtól kell elnyernem. A tőle való függésemnek sosem szabad meginognia. Egyetlen emberi hatalom sem ékelődhet be a lelkem és az én Istenem közé. Az Úr az egyedüli reménységem. Őbenne bízom, és Ő sohasem fogja megengedni, hogy elessem. Eddig mindig segített, ha csüggedésbe estem. Hálát adok az Úrnak, és dicsőítem az ő szent nevét.

Dicsérem az Urat, mert bármikor bízhatok benne. Ő a testem egészsége, az én mentsváram, ahová menekülhetek, hogy biztonságban legyek. Tudja, mire van szükségem, és arcáról fény árad felém, hogy magam is fényt áraszthassak másokra. Nem fogok elesni, és nem veszítem el a bátorságomat. Őrá, mennyei Atyámra tekintek, aki erőt és kegyelmet ad. Minden időben dicsőítem Őt anélkül, hogy előbb valamiféle boldogságérzésre várnák. Dicsérem az Urat, mert jó, és mert irgalmával közeledik hozzám reggel, délben és este. A boldogság bizonytalan dolog, de az ő szava bizonyosságot jelent számomra. – That I May Know Him, 266. o.

Az Úr úgy küldte el Igéjét, ahogy akarta, hogy az eljusson hozzánk. Különféle írókon keresztül szólt hozzánk, akiknek saját egyéniségük volt, még akkor is, ha ugyanazt a történelmet jelenítették meg. Egy értekezlet beszámolóihoz hasonlítható bizonyságtételeik egy és ugyanazon könyv lapjain olvashatók, stílusuk azonban különböző. Mindegyik más tapasztalatokkal rendelkezik. Ez a változatosság mélyíti el azt az ismeretet, aminek különböző gondolkodású embereket kell elérnie. A gondolatoknak nincs előre meghatározott formájuk, nem öntvényformából kerülnek ki. Ez igen egyhangúvá tenné olvasásukat. Az efféle egység a báj és a megkülönböztető szépség elvesztését jelentené. – Szemelvények Ellen G. White írásaiból, 1. köt., 21. o.