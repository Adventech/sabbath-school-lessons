---
title:  További Tanulmányozásra
date:  05/01/2024
---

Ellen G. White: Próféták és királyok. Budapest, 1995, Advent Kiadó, „A templom és felszentelése” c. fejezet, 24-32. o.

A zsoltárok könyvének százötven zsoltárát öt könyvbe rendezték: 1. könyv (Zsoltárok 1-41), 2. könyv (Zsoltárok 42-72), 3. könyv (Zsoltárok 73-89), 4. könyv (Zsoltárok 90-106) és 5. könyv (Zsoltárok 107-150). Az öt könyvre történő felosztás szerepel a korai zsidó tradícióban, és ez párhuzamos Mózes öt könyvével.

Az irat belső bizonyítékai rámutatnak már korábban meglévő gyűjteményekre: Kórah fiainak zsoltárai (Zsoltárok 42-49, 84-85, 87-88), Aszáf zsoltárai (Zsoltárok 73-83), Grádicsok énekei (Zsoltárok 120-134) és a hálazsoltárok (Zsoltárok 111-118, 146-150). Zsolt 72:20 verse arról tanúskodik, hogy már megvolt Dávid zsoltárainak kisebb gyűjteménye. A legtöbb zsoltár Dávid királyhoz és a királyság korának korai szakaszához (Kr. e. 10. sz.) kötődik, de a gyűjtemény tovább nőtt a következő századokban, a kettészakadt királyság, a fogság és a fogság utáni korokban. Elképzelhető, hogy Ezsdrás vezetésével a héber írnokok állították össze a zsoltárok kisebb gyűjteményeit és rendezték egy könyvbe, amikor az új templom szolgálatának rendszerét szervezték meg. Nem csökkenti A zsoltárok könyvének isteni ihletettségét az, hogy szerkesztését írnokok végezték, hiszen a zsoltárírókhoz hasonlóan ők is Isten őszinte szolgái voltak, a munkájukat Ő irányította (Ezsdr 7:6, 10). A Zsoltárok isteni-emberi természete a testté lett Úr Jézus isteni és emberi természetének egységéhez hasonlítható. „A Biblia emberi nyelven kifejezett, de Istentől származó igazságai az isteni és az emberi egybefonódását tükrözik. Ugyanilyen összefonódásról tanúskodik Krisztus természete is, aki Isten Fia és ember Fia is volt. A Bibliára is érvényes az, ami Krisztusra, hogy »az Ige testté lett, és lakozék miközöttünk« (Jn 1:14)” (Ellen G. White: A nagy küzdelem. Budapest, 2013, Advent Kiadó, 9. o.).

**Beszélgessünk róla!**

`1) Mi a jelentősége annak, hogy isteni-emberi eredetű imák és énekek gyűjteménye A zsoltárok könyve? Nem könnyű ezt valóban felfogni. Hogyan világít rá ez a gondolat is, hogy milyen szoros kapcsolatra vágyik Isten a népével? Mennyire van közel tehát Isten az emberiséghez – és egyénileg mindannyiunkhoz?`

`2) A csoportban beszélgessünk arról, hogy sokszor olyasmit találtunk a Zsoltárokban, ami mintha éppen az adott helyzetünkről szólna! Hogyan adnak vigaszt és reményt ezek a zsoltárok?`

---

#### Ellen G. White idézetek

Üzenet az ifjúságnak: „A zene áldásai” című fejezet (291. o.)