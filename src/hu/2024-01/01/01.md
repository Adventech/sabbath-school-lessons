---
title:  Hogyan Olvassuk A Zsoltárokat?
date:  30/12/2023
---

### E heti tanulmányunk
1Krónika 16:7; Nehémiás 12:8; Zsoltárok 25:1-5; 33:1-3; 82:8; 121:7; Róma 8:26-27

> <p></p>
> „Majd azt mondta nekik: Erről beszéltem nektek, amikor még veletek voltam, hogy be kell teljesednie mindannak, ami megíratott felőlem Mózes törvényében, a prófétáknál és a zsoltárokban. Akkor megnyitotta értelmüket, hogy értsék az Írásokat” (Lk 24:44-45, ÚRK).

A zsoltárok könyve évezredek óta ima- és énekeskönyvül szolgál zsidóknak és keresztényeknek. Ugyan jellemzően a zsoltárosok Istennek szóló szavait találjuk benne, a tartalom mégsem halandóktól, hanem magától Istentől ered, aki megihlette gondolataikat.

Valóban az Úr indította a zsoltárosokat írásra, ezért mondjuk, hogy amint a Szentírás egészében (2Pt 1:21), úgy A zsoltárok könyvében is szolgáin keresztül és Lelke által szól hozzánk Isten. Jézus, az apostolok és az Újszövetség írói idézték a Zsoltárokat, szentírásként utalva rájuk (Mk 12:10; Jn 10:34-35; 13:18). A zsoltárok könyve is Isten Igéje, éppen annyira, mint Mózes első könyve vagy Pál levele a rómaiakhoz.

A Zsoltárokat a héber verselés szabályai szerint írták különböző ókori izraelita szerzők, így ez az irat az ő világukat tükrözi, miközben egyetemes üzeneteket közvetít. A mi korunktól több évezrednyi távolságban keletkezett könyv üzenetének megértése szempontjából alapvető, hogy Isten Igéjeként fogadjuk el, nagy figyelmet fordítva a Zsoltárok költői stílusának jellemzőire, valamint történelmi, teológiai és irodalmi összefüggéseire.

---

#### Ellen G. White idézetek

Jézus Krisztus keresztre feszítése és feltámadása után a tanítványok csodál­kozva és ámulattal hallgatták az igazság leckéit, mert azok újaknak tűntek számukra. Krisztus azonban elmondta nekik, hogy „ezek azok a beszédek, melyeket szóltam néktek, mikor még veletek valék... Akkor megnyilatkoztatá az ő elméjüket, hogy értsék az Írásokat.” (Lk 24:44–45) Az igazság folyamatosan feltárul, és a különböző emberek számára különböző jelleget mutat. Mindazok, akik az igazság bányáiban ásnak, szüntelen gazdag és értékes gyöngyöket fedeznek fel. Arra vágyunk, hogy mindazok, akik hitet tesznek a számunkra most feltárt igazság mellett, és különösen azok, akik az igazság másoknak való tanításának felelősségét is felvállalják, rendelkezzenek világosabb látással a Biblia témáinak mindenekfölött való jelentőségéről. – Szemelvények Ellen G. White írásaiból, 1. köt., 404. o.

Az Istennel és a természettel való folyamatos érintkezés, a nyájról való gondoskodás, a veszélyek, a szabadulások, szerény életének örömei és bánatai nemcsak arra hívattak, hogy jellemét formálják, és életének további részét irányítsák, hanem hogy zsoltárok formájában Izrael szívében a hitet és az Isten iránti szeretetet felkeltsék, közelebb hozva őket örökké szerető Teremtőjükhöz. – Pátriárkák és próféták, 642. o.

A Biblia kijelenti, hogy Isten a szerzője, noha az emberek által, különböző stílusban íródott könyvek az írók jellegzetességeit tükrözik. Isten ihlette a kinyilatkoztatott igazságokat (2Tim 3:16), mégis emberi szavakban kerültek kifejezésre. A végtelen Isten a Szentlélek által küldött világosságot szolgái elméjébe és szívébe. Álmokat és látomásokat, jelképeket és szemléltetéseket adott eléjük, így nyilatkoztatta ki az igazságot, hogy azt emberi nyelven leírhassák. (…)

Az Úr a Bibliát tanítás könyveként adta minden ember számára, hogy gyerekkorban, ifjú- és felnőttkorban egyaránt tanulmányozható legyen… Az Igét önmaga kinyilatkoztatásaként adta, valamint azért, hogy kommunikációs eszközként szolgáljon a menny és az ember között. – The Faith I Live By, 10. o.

Amikor alázatos, tanulásra kész szívvel olvassuk a Bibliát, akkor közvetlenül Istennel kommunikálunk. A bemutatott gondolatok, ismeretek és tanítások által a mennyei Isten hangja szól hozzánk. (…)

A zsoltáríró így imádkozott: „Nyisd meg az én szememet, hogy szemléljem a te törvényednek csodálatos voltát!” A következő kijelentése pedig arra utal, hogy az Úr meghallgatta kérését: „Mily édes az én ínyemnek a te beszéded; méznél édesebb az az én számnak!” „Kívánatosabbak az aranynál, még a sok színaranynál is; és édesebbek a méznél, még a színméznél is.” (Zsolt 119:18, 103; 19:10) És ahogy meghallgatta Dávidot, úgy fog meghallgatni bennünket is, és válaszolni fog, hogy örömmel és boldogsággal tölthesse el a szívünket. – That I May Know Him, 196. o.