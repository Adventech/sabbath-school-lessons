---
title:  Isten A Gondoskodásáról Biztosít
date:  22/01/2024
---

`Olvassuk el Zsolt 40:2-4, 50:15, 55:23 verseit és a 121. zsoltárt! Ezek szerint mennyire vesz részt Isten a napi ügyeinkben?`

Az Úr a Szentírásban kinyilatkoztatja, hogy Ő az élő Isten, aki fellép azokért, akik hozzá kiáltanak. A zsoltáros elmondja: „Az ÚRra nézek szüntelen” (Zsolt 16:8, ÚRK). Bízik benne, ezért hozzá fordul (Zsolt 7:2; 9:11). Meghallja az Úr, még ha a „mélységből” kiált is (Zsolt 130:1-2), ami azt az üzenetet közvetíti, hogy az életben nincs olyan körülmény, ami kívül esne uralmának fennhatóságán. Ezért a zsoltáros kérése sosem reménytelen, ha mégoly sürgető is. 

A 121. zsoltár annak örömét fejezi ki, hogy milyen erővel jelenik meg Isten a hűséges hívő életében.

„Nem engedi, hogy lábad inogjon” (Zsolt 121:3). A „láb” gyakran az ember életútjára utal (Zsolt 66:9; 119:105; Péld 3:23). A héberben az a szó, ami a magyar fordításban „inogjon” azt a biztonságot fejezi ki, amit Isten ad a világnak (Zsolt 93:1) és Sionnak (Zsolt 125:1).

Az Úr Izrael őrizője, aki nem szunnyad, nem alszik el. Ez a kép kiemeli, hogy Isten folyamatosan éberen figyel, tettre kész gyermekei érdekében (Zsolt 121:3-4).

Az Úr „a te árnyékod” (Zsolt 125:5-6), ez a kivonulás idejéből a felhőoszlopot (2Móz 13:21-22) idézi. Az Úr fizikai és lelki védelmet is ad népének.

Isten a hívő jobbján van (Zsolt 121:5). A jobb kéz jellemzően az ember erősebb keze, amivel cselekszik (Zsolt 74:11; 89:14). Itt Isten közelségére és jóindulatára utal (Zsolt 16:8; 109:31; 110:5).

Zsolt 121:6-8 egyértelműen megerősíti, hogy Isten védelmezi népét. Őrzi gyermekeit a gonosztól, sem a „nap”, sem a „hold” nem árt nekik. „Megőrzi az ÚR a te ki- és bemeneteledet” (ÚRK). Ezek a költői képek Isten mindenre kiterjedő, szüntelen védelmét emelik ki.

Mi a lényege mindennek? A zsoltáríró bízott Isten szeretetteljes gondoskodásában, és természetesen nekünk is ezt kell tennünk.

Hogyan tapasztalhatjuk még inkább Isten gondoskodását a gyakorlatban? Hogyan működhetünk jobban együtt vele, hogy cselekedhessen bennünk és értünk?

---

#### Ellen G. White idézetek

Ha lelki szemünk megnyílna, látnánk a bánattól lesújtott, megterhelt és megkísértett embereket, akik úgy roskadoznak, mint a kévékkel megrakott szekér. Csüggedten várnak a halálra. Látnánk, hogy angyalok sietnek a segítségükre; visszaszorítják az őket körülvevő gonosz sereget, és lábukat biztos alapzatra helyezik. (…)

Ő, aki nem szunnyad, aki állandóan tervei véghezvitelén munkálkodik, előreviszi művét. Meghiúsítja a gonosz emberek szándékát, és összezavarja azoknak a tanácsát, akik rosszat forralnak népe ellen. A Király, a seregek Ura kerubok között ül, és a nemzetek harca és kavargása közepette őrzi népe nyugalmát. Amikor a királyok erősségei összeomlanak, amikor a harag nyilai áthatolnak Isten ellenségeinek szívén, népe biztonságban van a Mindenható karjában. – Próféták és királyok, 175–176. o.

„Bízzatok az Úrban mindenkor, mert az Úr a mi kősziklánk [erősségünk] mindörökre!” (Ésa 26:4) (…)

Hatalmas erőforrás Ő, akire minden bajban számíthatunk! Szívünknek nem kell kétkednie. Az ember tévedő, makacs, lázadó, és kihívóan viselkedik Istennel szemben, de az Úr kedves, türelmes, gyengéd és részvétteljes irántunk. Az ő rendelkezésére áll az ég és a föld, tudja, mire van szükségünk, még mielőtt kimondanánk a kívánságainkat.

Mi csak keveset látunk az előttünk levő útból, de „minden dolog mezítelen és leplezetlen annak szeme előtt, akiről mi beszélünk” (Zsid 4:13). Teremtőnk mindent világosan lát a zűrzavar és a bonyodalmak közepette, minden nyitva áll isteni tekintete előtt. Az Örökkévaló elrendelheti, amit gondviselése a legjobbnak lát. – Az én életem ma, 10. o.

Isten jelenléte bizonyosság a kereszténynek. A hitnek ez a sziklája az Isten élő jelenléte. A leggyengébb is rábízhatja magát. Akik magukat a legerősebbnek tartják, a leggyengébbnek bizonyulhatnak, hacsak Krisztusra mint erősségükre és érdemszerzőjükre nem bízzák magukat. (…)

A lelkek erőssége Istenben van, nem az emberekben. A csendes bizodalom az erőssége mindenkinek, aki szívét Istennek adja át. Krisztus nem csak alkalmanként érdeklődik irántunk, hanem erősebben és gondoskodóbban, mint az anya gyermeke iránt. Megváltónk emberi szenvedés és gyötrelem, bántalmazás, szidalom, gúny, visszautasítás és halál révén vásárolt meg minket. Mindig figyel rád, Isten reszkető gyermekére. Az ő védelme alatt biztonságban vagy... Emberi természetünk gyengesége nem akadályozza meg mennyei Atyánkhoz való menetelünket, mert Krisztus meghalt, hogy engesztelést szerezzen értünk. – Isten fiai és leányai, 77. o.