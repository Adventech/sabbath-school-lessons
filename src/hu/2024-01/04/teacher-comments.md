---
title:  Tanítói melléklet
date: 26/01/2024
---

#### Áttekintés

Alapige: Zsolt 34:18

A zsoltárok könyve imakönyv is. Legyen a téma akár dicsőítés, akár panasz, messiási remény, az Isten országa vagy a megváltás története, a zsoltárírók az Úrba vetett, erős bizalmukról tesznek tanúságot. Tekintet nélkül a szükségleteikre vagy a körülményeikre, bíznak abban, hogy a Teremtő velük van.

Az elmúlt héten Isten elsőségéről tanultunk, arról, hogy Ő az egyetlen Isten, akinek hatalmáról írnak a Zsoltárok. Ő a Teremtő, a Király, a Bíró. Ezek a leírások és hitvallomások arra indítják a zsoltárírókat, hogy bizonyosságuk legyen és higgyék: Isten bármilyen szorult helyzetből ki tudja szabadítani gyermekeit. Fontoljuk meg mi is alaposan és higgyük el ezt a csodálatos bizonyosságot! Legyünk készek megosztani osztályunk tagjaival a lelkesedést, amit ez a reménység ébreszt bennünk!

#### Kommentár

Isten hall bennünket

A zsoltáros folyamatosan könyörög az Úrhoz, hogy hallgassa meg őt. Néhány zsoltár ilyen felkiáltással kezdődik: Zsolt 4:2; 13:4; 17:1; 27:1; 28:2; 54:4; 55:2-3; 60:7; 61:2; 64:2; 86:1; 102:2; 108:7; 130:2; 140:7; 142:6; 143:1. A zsoltáros Istenhez kiált, mély bánattal a szívében: „URam, Seregek Istene! Hallgasd meg könyörgésemet! Figyelmezz rám, Jákób Istene” (Zsolt 84:9)! Imáikban a zsoltárírók kérik, hogy Isten hallgassa meg őket (Zsolt 30:11; 38:16; 39:13; 66:17; 69:14, 17, 18; 119:145, 149), de bizonyosak abban, hogy „az ÚR meghallgatja és minden bajukból kimenti őket” (Zsolt 34:18). Meg is erősítették, hogy Isten meghallgatta panaszaikat és szükségleteiket (Zsolt 22:25; 28:7; 31:23; 34:5; 40:2; 66:19; 116:1; 120:1). „Szavamat Istenhez emelem, és kiáltok, szavamat Istenhez emelem, hogy figyeljen rám” (Zsolt 77:1). A zsoltáros emlékezetében tartotta, miként válaszolt Isten az imáira a múltban, ez erősítette a bizalmát abban, hogy válaszolni fog most és a jövőben is. Szilárd hittel ismétli meg újra és újra, hogy az Úr válaszolni fog az imádságaira (Zsolt 4:2; 6:9-10; 10:17; 17:6; 65:3). Ez biztosít bennünket is arról, hogy Isten mindig elérhető, meghallgatja imáinkat reggel, délben vagy este (Zsolt 5:4; 55:18). A tapasztalat azt bizonyította, hogy ha valakit el is hagy a családja, Isten akkor is meghallgatja kiáltását (Zsolt 106:44).

A hallani, hallgatni ige (héberül shamah [smá]) többet jelent annál, minthogy észlelünk vagy rögzítünk egy hangot. Abban az összefüggésben, hogy az Úr a hallgató, cselekvést is jelent a hallani, meghallgatni ige. Vagyis bízhatunk abban, hogy imáikra válaszul Isten cselekedni fog népéért. Amikor Izrael Egyiptomban raboskodott, az Úr meghallgatta (2Móz 2:24) és megszabadította őket. A zsoltárok könyve felhívás, hogy mi is így bízzunk az Úrban.

Isten gondoskodik

A zsoltárok könyve úgy mutatja be az Urat, mint hatalmas Királyt, aki kész harcolni népéért. Ugyanakkor jó és szeretetteljes Isten, gondot visel azokról, akik hisznek benne. Különböző képeket használ gyöngéd gondoskodásának bemutatására. Például törődő pásztorként ábrázolja, aki gondoskodik a védtelen bárányokról (23. zsoltár). Mindent biztosít számukra (Zsolt 23:1): pihenőhelyet, eledelt, vizet (Zsolt 23:2), kényelmet és vezetést (Zsolt 23:3), jelenlétét a halál árnyékának völgyében (Zsolt 23:4), bőséget (Zsolt 23:5), jóságát és kegyelmét (Zsolt 23:6).

A zsoltáríró a madár hasonlatát is használja, amely szárnyai alatt óvja a fiókáit – így szemlélteti Isten gondviselését (Zsolt 91:1, 4). Ő a megtartónk, aki mindig éberen figyeli gyermekei szükségleteit (Zsolt 121:4). Olyan, mint egy édesapa, aki szereti gyermekeit (Zsolt 103:13). Ő az árvák védelmezője. Szeretete és védelme azonban felülmúlja az emberi gondoskodást, a szülői szeretetkötelékeket is: „Ha apám és anyám elhagynának is, az ÚR magához vesz engem” (Zsolt 27:10).

Gyöngéd leírás ez Isten gondoskodó törődéséről. Ezek a képek bátorítanak, hogy teljesen rá támaszkodjunk és bízzunk gondoskodásában életünk minden területén.

Isten a menedékünk

A Biblia nem használ sok melléknevet, a héber költők inkább hasonlatokat, gazdag metaforákat alkalmaztak annak leírására, miként védelmezi követőit Isten a bonyolult világban: „Mert te vagy az én menedékem és erős bástyám az ellenség ellen” (Zsolt 61:4). Vizsgáljuk meg a következőket!

1.  Menedék – (Zsolt 61:4; 143:9). Ez a kép biztonságos helyet szemléltet háború idején, menedéket vihar és hőség elől.

2.  Bástya – (Zsolt 61:4). A tornyoknak a bibliai időkben sokkal erőteljesebb jelentéstartalma volt, ami a védelmet illeti, mint napjainkban. Háború vagy üldözés idején az emberek egy toronyban rejtőztek el, mint például Gedeon (Bír 8:17) és Abimélek (Bír 9:50-52). Zsolt 18:2-3 verse más, a Zsoltárok többi részéből származó metaforákat is tartalmaz, amelyek Jahvéra utalnak.

3.  Erősség – Ez a kifejezés annak szilárd voltára vonatkozik, akinek a védelme alatt állunk.

4.  Kőszikla – Ez a szó a héber nyelvben általában egy nagy kődarabot vagy sziklát jelöl, amely védelemül szolgált a támadások ellen. Benjámin maradéka Rimmón sziklájához menekült, ott rejtőzött el (Bír 20:47). Így menekültek meg a haláltól.

5.  Erőd, erődítmény – Az erődök kicsi, jól védett katonai posztok voltak. Jósafát sok ilyet épített Júda földjén, hogy védje országát (2Krón 17:12).

6.  Pajzs – A fegyverzetnek ez a része a katona legnagyobb védelme a harctéren (Zsolt 115:9).

7.  Vár – A biztonság jelképe. A várak védelmi erődítmények voltak, amelyeket hegyekbe, hegyek tetejére (Bír 6:2) vagy a pusztaságba építettek (1Sám 23:14, 19).

Képzeljük el, hogyan lehetne átültetni modern korunkra ezeket a jelképeket, hogy elmélyítsük Isten gondoskodó szeretetének és védelmének tudatát! Az biztos, hogy Isten mindennap oltalmaz bennünket a világ veszélyei között.

Isten a védőnk

Isten a védelmezőnk, szószólónk és bajnokunk. Ezeket a szóképeket a jog területéről kölcsönözték az írók (Jób 5:4), és elsősorban az özvegyek és árvák ügyeivel összefüggésben használták. Jób könyve és a Zsoltárok úgy ábrázolják az Urat, mint aki az özvegyek és árvák védelmezője (Zsolt 68:6, héberül dayin, jelentése: „bíró”). Ez a szó az „ítéletem és ügyem” kifejezésekkel áll párban (Zsolt 9:5), mint Zsolt 76:9 versében is, amely a szükséget szenvedők és kifosztottak védelmezőjeként ábrázolja Istent (Zsolt 10:17-18; vö. 5Móz 10:18; Zsolt 10:14). Istent magasztalják a szegények (Zsolt 74:21), mert „nem veti meg és nem utálja meg a szegény nyomorúságát. Nem rejti el az arcát előle, és mikor hozzá kiált, meghallgatja” (Zsolt 22:25). Jahve megvédi az elnyomottakat (Zsolt 72:4; 103:6; 146:7).

Isten a szabadítónk

Minden eddig vizsgált kifejezés és metafora azt mutatja be, miként gondoskodik Isten a követőiről. Ezért nevezi az Írás úgy, hogy Szabadító. A zsoltárok könyvében négyszer találjuk ezt a kifejezést, az alábbi igeversekben:

1.  Zsolt 18:3 szabadítónak nevezi Istent az ellenséggel való küzdelem kontextusában. Ez az ének hatalmas harcosként ábrázolja az Urat.

2.  Zsolt 40:18 a bűnből való szabadulásról beszél. Dávid elismeri: „annyi baj vett körül, hogy meg se számolhatom. Utolértek bűneim, a végét nem is látom” (Zsolt 40:13).

3.  A zsoltáríró a Szabadítót hívja (Zsolt 70:6), amikor megtámadják és az életére törnek.

4.  A 144. zsoltárban a zsoltáríró arra kéri szabadítóját (Zsolt 144:2), hogy mentse meg azoktól, „akiknek szája hazugságot beszél, s jobb kezük a hamisság jobbja” (Zsolt 144:8).

Ahogy láthatjuk, Isten meg akar szabadítani bennünket bűneinktől, szorongásainktól és más emberekkel kapcsolatos problémáinktól. Így a szó legteljesebb értelmében mondhatjuk, hogy Jézus a Megváltónk.

Segítség a szentélyből

E heti tanulmányunk célja nem csupán az, hogy a zsoltárírók irodalmi nagyságát és művészetét csodáljuk. Azon túl, hogy örömmel olvassuk az érzékletes szóképeket, a Zsoltárok jelképei és metaforái mélységes betekintést nyújtanak Isten művébe, amelyet az emberiség megváltásáért végez. Dávid mondja: „Fennszóval kiáltok az ÚRhoz, és ő meghallgat engem szent hegyéről” (Zsolt 3:5) és „meghallotta hangomat templomából” (Zsolt 18:7). Tehát Isten szabadító munkája és gyöngéd gondoskodása a mennyei szentélyben végzett szolgálatával kezdődik.

A zsoltárok könyvének néhány kulcsmomentuma azt tanítja, hogy az Úr mennyei lakhelyén munkálkodik az emberekért (lásd Zsolt 11:4-5; 20:3; 29:9; 33:13-14; 60:8; 68:36; 96:1-13; 102:20-22; 150:1-6). E szakaszok, valamint más, a szentélyre vonatkozó ótestamentumi szövegek tanulmányozása után Elias Brasil de Souza kijelenti: „A mennyei szentélyt az istentisztelet helyeként is ábrázolja a Zsoltárok, ahol a mennyei lények dicsőítik Jahvét. A segítség, az engesztelés helye is ez, ahol a megtisztítást és megbocsátást biztosítja a Megváltó” (The Heavenly Sanctuary/Temple Motif in the Hebrew Bible: Function and Relationship to the Earthly Counterparts. Andrews University Dissertation, 2005, 538. o.).

Védelmezőnk és Szabadítónk meghallgat bennünket szent hegyéről, munkálkodik értünk. Hetednapi adventistaként a „mennyei szentély” kifejezést hallva a leggyakrabban az engesztelés napjára és az advent előtti ítéletre gondolunk. Természetesen ez a „jelenvaló igazság” központi témája. Ugyanakkor törekednünk kell arra is, hogy figyeljünk a mennyei Szentek Szentjében végzett megbocsátás, oltalom, gondoskodás és védelem munkájára is, amit még az engesztelési nap előtt végez az Úr. Krisztus papi közbenjáró szolgálata létfontosságú. Az egész menny együtt munkálkodik a bűnösök megmentésén (akik mi vagyunk).

#### Gyakorlati alkalmazás

A zsoltárok könyve az erőteljes érzelmek irata, amely az emelkedettől az keserűig, a nagyon összetettől az egyszerűig terjed, ugyanakkor a mély teológiai tételek könyve is. A bibliai igazságok, amelyeket e héten tanultunk, gazdagok képekben és metaforákban, csodálatos ígéreteket tartalmaznak, amelyeket naponkénti harcainkban igényelhetünk. Miközben olvassuk ezeket, szánjunk időt arra, hogy elmélkedjünk azokon, használva képzeletünket is, hogy jobban megértsük a bennük elrejtett igaz­ságokat!

Ezen a héten arra került a hangsúly, hogy meggondoljuk: a menny Ura a mi Védelmezőnk és Szabadítónk. Hallja imáinkat és könyörgéseinket. Gondoskodik rólunk, törődik velünk. „Letekint az ÚR az égből, lát minden embert” (Zsolt 33:13). Az Úr együttérzően, gyöngéden tekint ránk és családunkra, mennyei szentélyéből végtelen szeretettel és igazsággal mérlegeli cselekedeteinket.

`Jegyzetek`