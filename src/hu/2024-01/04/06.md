---
title:  Segítség A Szenthelyről
date:  25/01/2024
---

`Olvassuk el Zsolt 3:5, 14:7, 20:2-4, 27:5, 36:9, 61:5 és 68:6, 36 verseit! E szövegek értelmében tehát honnan jön a segítség?`

A lelki és fizikai menedék, segítség motívuma figyelemre méltó módon jelenik meg a szentély összefüggésében, ami a segítség, a biztonság és a szabadulás helyszíne. Menedéket nyújt a bajban lévőknek, Isten onnan védelmezi az árvákat, az özvegyeket és ad erőt népének. Amikor „A tökéletes szépségű Sionról ragyog föl az Isten” (Zsolt 50:2, ÚRK), hirdetik Isten igazságos ítéleteit és árad az Úr áldása (Zsolt 84:5; 128:5; 134:3).

A szentély menedéke felülmúlja a világ bármely más helyén tapasztalható biztonságot, mert Isten személyesen ott lakozik. Nem csupán a templom szilárd építménye, hanem az Ő jelenléte ad biztonságot. Hasonlóképpen a Sion hegye (ami valójában inkább egy domb) minden hegy felett áll, mivel ott lakozik az Úr (Zsolt 68:16-17; Ézs 2:2).

`„Mert nem olyan főpapunk van, aki ne tudna megindulni gyengeségeinken, hanem aki hozzánk hasonlóan megkísértetett mindenben, kivéve a bűnt. Járuljunk azért bizalommal a kegyelem trónjához, hogy irgalmat nyerjünk, és kegyelmet találjunk idejében jövő segítségül” (Zsid 4:15-16, ÚRK). Milyen szempontból állítható párhuzamba ez azzal, amit a zsoltáros mond a szentélyről?`

Isten templomának szentsége készteti a zsoltárírót arra, hogy elismerje: minden ember bűnös, egyáltalán nem vagyunk méltók a kegyelemre. Kijelenti továbbá, hogy a szabadítás kizárólag az Isten hűségén és kegyelmén alapszik (Zsolt 143:2, 9-12). Nincs semmi érdemünk előtte. Az ember csak akkor könyöröghet a szabadítás bizonyosságáért, ha bűnbánatot gyakorolva, Isten kegyelmét és megbocsátását elfogadva megfelelő a kapcsolata vele. A szentélyszolgálat a Jézus általi üdvösséget jelképezte.

---

#### Ellen G. White idézetek

Isten mennyei temploma nyitva áll, s a küszöbe dicsőségtől ragyog minden gyülekezet számára, mely szereti Istent, s megtartja a parancsait. Tanuljunk, elmélkedjünk és imádkozzunk. Akkor megnyílik lelki látásunk, akkor látni fogjuk a mennyei templom belső udvarait. Fülünk felfogja a trón körül álló mennyei kar énekeinek és hálaadásának témáit. Akkor Sion felkel és ragyogni fog, fénye átható lesz, s a dicséret és hála drága énekei hallatszanak a szentek gyülekezésein. Megszűnik a zúgolódás és a panasz az apró kellemetlenségek és csalódások miatt. Ha használjuk a drága szemgyógyító írt, megpillantjuk a menny dicsőségét. A hit áttör az ellenfél sötét árnyain, s látni fogjuk közbenjárónkat, amint érdemeinek jó illatát ajánlja fel értünk. Ha majd úgy látunk, amint a dolgok valóban vannak, amint az Úr akarja, hogy lássuk, akkor megértjük Isten szeretetének nagyságát és sokoldalúságát. – Bizonyságtételek, 6. köt., 368. o.

Jézus ismeri gyermekei szükségleteit, és szeretettel hallgatja imádságaikat. Gyermekei zárják ki a világot és mindent, ami elvonja gondolataikat Istenről! Érezzék, hogy egyedül vannak az Úrral, akinek a szeme a szív legmélyére hatol a lélek vágyait kikutatva! Érezzék, hogy beszélgethetnek Istennel! Alázatos hittel kapaszkodhatunk bele az ígéreteibe, és bár semmink sincs önmagunkban, amivel Isten tetszését igényelhetnénk, Krisztus érdemei és igazsága miatt mégis bátorsággal járulhatunk a kegyelem trónusához, és irgalomra lelhetünk alkalmas időben. Semmi sem vértezheti fel annyira a lelket Sátán kísértéseivel szemben, mint az, hogy alázatosan keressük az Urat, kitárva előtte lelkünket az elesettségünkben, Istentől várva segítséget és védelmet.

Gyermeki hittel járuljunk mennyei Atyánkhoz, és mondjuk el neki szükségleteinket! Ő mindig kész megbocsátani és segítséget nyújtani. Az isteni bölcsesség forrásai kimeríthetetlenek, és az Úr arra bátorít minket, hogy bőségesen merítsünk belőle. A lelki áldásokért való kívánatos sóvárgást írják le ezek a szavak: „Mint a szarvas kívánkozik a folyóvizekre, úgy kívánkozik az én lelkem hozzád, ó, Isten!” Szükséges, hogy sokkal jobban vágyakozzunk a menny gazdag ajándékai után, hogy meg is kaphassuk azokat.

Ó, bárcsak emésztő vágyakozás töltene el mindnyájunkat, hogy tapasztalatból ismerjük Istent, hogy a legfelségesebb udvarába lépjünk, megragadjuk a hit kezét, és kiszolgáltatott lelkünket a hatalmas Isten karjába helyezzük, aki egyedül képes megmenteni minket! Az ő szerető jósága több, mint az élet. – Isten fiai és leányai, 121. o.