---
title:  „Formám Nem Volt Elrejtve Előled”
date:  21/01/2024
---

`Olvassuk el Zsolt 139:1-18 verseit! Milyen költői nyelvezettel festi le Isten hatalmát (1-6. vers), jelenlétét (7-12. vers) és jóságát (13-18. vers) ez a szakasz? Mit árul el mindez Isten ígéreteiről?`

Előfordult már, hogy segíteni akartál valakinek, de nem volt rá lehetőséged? Vagy talán mások segítettek volna neked, csak nem tudták, mire van szükséged? Még a legjobb szívű és szándékú emberek sem olyanok, mint Isten, aki egyrészt tökéletesen ismer bennünket és a körülményeinket, másrészt minden lehetősége, ereje is megvan ahhoz, hogy segítsen. Ezért a segítségre, szabadításra vonatkozó ígéretei nem üres szavak csupán, hanem szilárd biztosítékok. Isten annyira jól és különlegesen ismeri a zsoltárost, hogy még az anyaméh sem rejtheti el előle (Zsolt 139:13, 15). Az isteni ismeret kiterjed az időtöltésre (Zsolt 139:2), a legbensőbb gondolatokra (Zsolt 139:2, 4) és a térre (Zsolt 139:3), a zsoltáríró egész lényére. Mindez a csodálatos tudás abból adódik, hogy Isten a Teremtő, aki jól ismeri népét, és ez megmutatkozik gondoskodásában. Ne rémüljünk meg attól, hogy Isten ilyen mélyrehatóan ismer bennünket, inkább vezessen Jézus karjába, késztessen hálára azért, amit értünk tett a kereszten! Hiszen Jézusba vetett hittel részesülhetünk az Ő igazságában, ami „az Istennek igazsága” (Róm 3:5, 21). A zsoltár úgy ábrázolja Istent, mint aki mindenhová elér: „a Seolba”, azaz a sírba és a sötétségbe is (Zsolt 139:8, 11-12), olyan helyekre, amelyeket általában nem Isten lakhelyeként említ az Írás (Zsolt 56:14). Mindenütt jelenvaló voltát azzal is érzékelteti, hogy „a hajnal szárnyaira” kelve – keletről – eljut „a tenger túlsó szélére” (Zsolt 139:9) – nyugatra. Ezek a képek azt fejezik ki, hogy az egész világmindenségben nincs olyan hely, ahová Isten ne érne el. Nem része az univerzumnak, mint ahogy némelyek gondolják, de közel van annak egészéhez, mivel mindent Ő teremtett és tart is fenn (Zsid 1:3). 

Isten mindent tud rólunk, ezért segíthet nekünk és helyreállíthat. Hatalmas voltára ismét rácsodálkozva a zsoltárosból feltör a dicsőítés, bizalma megújul. Örömmel veszi, hogy Isten megvizsgálja, hiszen így távolíthatja el az életéből mindazt, ami zavarná a vele való kapcsolatát.

Némelyek talán félelmetesnek találják azt, hogy Isten annyi mindent tud róluk, még a legsötétebb titkaikat is. Miért olyan fontos tehát, hogy az evangélium az egyetlen reményünk?

---

#### Ellen G. White idézetek

Az ember teremtésekor egy személyes Isten cselekvő ereje nyilatkozott meg. Amikor az Úr a saját képére teremtette meg az embert, az emberi test formája és egész felépítése tökéletes volt. Éppen csak élet nem volt benne. S akkor a személyes Isten, akinek élete van önmagában, ebbe a testbe belelehelte az élet leheletét, és az ember élő, értelmes lénnyé lett. Az emberi szervezet minden része működésbe lépett. Szíve, ütő- és verőerei, nyelve, keze, lába, érzékszervei, értelmi képességei mind elkezdték munkájukat, és Isten mindennek törvényt szabott. Az ember élő lélekké lett. A személyes Isten Krisztus, az Ige által teremtette meg az embert, és felruházta értelemmel és erővel.

Csontjaink sem voltak elrejtve előtte, amikor titokban formálódtunk. Ő látta már formátlan csontjainkat is, és könyvében minden tagunk fel volt jegyezve, amikor még meg sem voltak.

Isten azt akarta, hogy az ember – a teremtés koronája – minden alacsonyabb rendű lényt megelőzően fejezze ki az ő gondolatát, és nyilatkoztassa ki dicsőségét. Az embernek azonban nem szabad istenítenie önmagát. – A nagy Orvos lábnyomán, 415. o.



Életünk az Atya kezében van. Ő látja a ránk leselkedő veszélyeket, amelyeket mi nem látunk. Ő minden áldásunk adományozója, minden kegyelem forrása, és Ő irányítja az életünket is. Próbákat enged meg népére, melyek szomorúsággal töltik el gyermekeinek a szívét, mivel Ő látja, hogy igaz úton kell járnia a lábuknak. Ő ismer és tudja, hogy porból lettünk. Még a hajunk szálainak számát is ismeri. Ő a természet által is arra akarja emlékeztetni gyermekeit, hogy nem feledkezett meg róluk, sőt, szeretné, ha többé nem járnának olyan utakon, ahol a feddés hiányában nagy veszélybe kerülhetnének. – The Upward Look, 65. o.

Mert úgy szerette Isten a világot, hogy az ő egyszülött Fiát adta halálra, hogy megválthassa Sátán hatalma alól az embert. Ha ez így van, akkor vajon az Úr nem gondoskodik a saját képmására teremtett emberről? (…) Istennek még az elpusztult verébről is tudomása van, egy sem hullhat el belőle anélkül, hogy Ő ne látná. Mennyei Atyánk nem fogja elhagyni benne bízó gyermekeit, akik az ő ígéreteibe kapaszkodva haladnak előre még a sötét és félelmetes kilátások ellenére is. Ő megérti életünk minden helyzetét. Látja és tudja, hogy hol vagyunk most. Ismeri a fájdalmainkat és a nehézségeinket. Mindannyiunkat a nevünkön ismer, megindul erőtlenségünk láttán, hiszen Ő is megkísértetett mindenben hozzánk hasonlóan, és tudja, hogyan segíthet a kísértésben. Jézus a mi segítségünk, aki gondoskodni fog a benne bízókról. – Review and Herald, 1885. augusztus 25.