---
title:  Védelmező És Szabadító
date:  24/01/2024
---

`Hogyan ír Pál a kivonulás történetéről 1Kor 10:1-4 verseiben? Milyen lelki tanulságot akar ezzel átadni?`

`Olvassuk el a 114. zsoltárt! Milyen költői eszközökkel érzékelteti a zsoltáros azt, ahogyan Isten kiszabadította Izraelt Egyiptomból?`

Gyönyörű költői nyelvezettel írja le ez a zsoltár, hogy csodálatos módon szabadította ki népét Isten az egyiptomi szolgaságból. Az egész Ószövetségben, de az Újszövetségben is megmentő hatalmának szimbólumaként jelenik meg az Egyiptomból való kivonulás. Pál a Korinthusi levélben is Jézus Krisztus megváltó tettének jelképeként utal erre az igaz történetre. 

A 114. zsoltár is az isteni szabadítást emeli ki azzal, hogy a mindenható Teremtőnek hatalma van a természet erői felett, így mentette meg népét a kivonulás idején. A tenger, a Jordán folyó és a hegyek meg a halmok költői képekkel utalnak a természeti és emberi erőkre, amelyek szembeállnak az ígéret földje felé tartó Izrael népével (5Móz 1:44; Józs 3:14-17). Az egész föld fölött Isten uralkodik.

Isten gyermekeinek a mennyei Jeruzsálem felé vezető útja minden korban és helyen veszélyekkel teli. A Zsoltárok bátorítanak, hogy nézzünk túl a hegyeken, a menny és a föld Teremtője felé (Zsolt 121:1).

A 114. zsoltár által bemutatott jelenet érzékelteti annak a történetnek is a hangulatát, amikor Jézus lecsendesítette a viharzó tengert, amivel azt hirdette, hogy az egyháznak nem kell félnie semmitől, mert Ő meggyőzte a világot (Mt 8:23-27; Jn 16:33).

Az Úrnak a népéért végbevitt hatalmas tettei következtében az egész föld megremeg (Zsolt 114:7). Ezen inkább elismerést és imádatot értsünk, mint rettegést (Zsolt 96:9; 99:1). Istennel az oldalukon a hívőknek semmitől nem kell félniük.

Milyen lelki veszélyek fenyegetik a hívőket? Hogyan tanulhatunk meg az Úr hatalmára hagyatkozni, nehogy teret engedjünk a leselkedő veszélyeknek, amelyek éppannyira valóságosak most, mint amilyenekkel a zsoltárírók szembesültek?

---

#### Ellen G. White idézetek

Amikor Jézust felkeltették a viharban, Ő tökéletesen nyugodt volt. Sza­vaiban, tekintetében nyoma sem volt félelemnek, mivel szívében nem lakozott félelem. Ám nem a mindenható erő birtokában pihent. Nem, mint az „ég, föld s tenger Ura” pihent ott csendben. Ő ezt a hatalmat letette, és így szólt: „Én semmit sem cselekedhetem magamtól.” (Jn 5:30) Az Atya hatalmában bízott. Jézus hitben pihent – hitt Isten szeretetében és gondviselésében –, a vihart lecsendesítő szó hatalma pedig az Úr hatalma volt.

Ahogyan Jézus hittel pihent Atyja gondviselésében, úgy kell nekünk megpihennünk Megváltónk gondoskodásában. Ha a tanítványok bíztak volna benne, békében maradtak volna. A veszedelemben tanúsított félelmük megmutatta hitetlenségüket. Abbeli erőfeszítésükben, hogy megmeneküljenek, megfeledkeztek Jézusról, és csak akkor fordultak hozzá, aki segíthet rajtuk, amikor magukban már nem bízhattak.

Milyen gyakran szerzünk a tanítványokéhoz hasonló tapasztalatot! Amikor a kísértés vihara eljön, rettentő villámok cikáznak, a hullámok átcsapnak rajtunk, mi egyedül küszködünk a viharral, mert elfelejtjük, hogy valaki segíthetne rajtunk. Saját erőnkben bízunk, míg reményünk porba hull, s már-már elveszünk. Akkor eszünkbe jut Jézus, s ha Őt hívjuk, hogy mentsen meg, nem kiáltunk hiába… Az Üdvözítőbe vetett élő hitünk lecsendesíti az élet tengerét, és Ő olyan módon szabadít meg a vészből, ahogy azt a legjobbnak ítéli. – Jézus élete, 336. o.

Nem kell amiatt aggódnod, hogy már nem vagy a drága Megváltó karjaiban, hanem maradj meg a hitben. Ő szeret, és gondoskodik rólad. Ő megáld, a kegyelmét és békéjét adja számodra. Ő azt mondja: „Megbocsáttattak a te bűneid!” Talán el vagy csüggedve testi betegségeid miatt, de ez még nem azt jelenti, hogy Isten nem munkálkodik nap mint nap az érdekedben. Ő megbocsát, és gazdagon rád árasztja megbocsátását. Rejtsd szívedbe Isten édes ígéreteit. Jézus a mi állandó, változhatatlan barátunk, aki azt akarja, hogy bízz benne. Ne magadra, hanem Krisztus tökéletességére nézz. – That I May Know Him, 285. o.

A Krisztusban való élet a lelki nyugalom élete. Ez nem mindig az elragadtatás érzése, de legyen állandóan békés, bizalommal teli. Reményetek nem önmagatokban, hanem Jézusban van. Gyengeségeteket kiegészíti az ő ereje, tudatlanságotokat a tökéletessége. Azért ne magatokra, hanem Krisztusra tekintsetek! Foglalkozzanak gondolataitok az ő szeretetével és jellemének tökéletességével! A Megváltó önmegtagadása, alázatossága, tisztasága, szentsége és leírhatatlan szeretete legyen a tárgya elmélkedéseteknek. Csak ha Őt szeretjük, ha az ő példáit követjük, és teljesen rábízzuk magunkat, akkor alakulhatunk át az ő képmására. – Jézushoz vezető út, 70. o.