---
title:  Az Úr Menedék A Bajban
date:  23/01/2024
---

`Olvassuk el Zsolt 17:7-9, 31:2-4 és 91:2-7 verseit! Mit tesz a zsoltáros a megpróbáltatás idején?`

A zsoltáríró különféle bajokkal szembesül, amelyek között az Úrhoz fordul, Ő a menedéke minden nehézségben. A bizalom tudatos választás, amivel az ember minden körülmények között elfogadja Isten uralmát az élete felett. Amennyiben nincs bizalom a bajban, akkor sosem lesz!

„Azt mondom az Úrnak: Én oltalmam, váram, Istenem őbenne bízom!” – hangzik a zsoltáros bizonyságtétele, ami az Istennel szerzett múltbeli tapasztalataiból fakad. Most ez erősíti a hitét a jövőre nézve. A Felséges Istenhez, a Mindenhatóhoz kiált (Zsolt 91:1-2), mindent felülmúló jóságára gondol.

A zsoltáríró az Istenben található biztonságról is szól: Isten a népének „rejteke”, „árnyéka” (Zsolt 91:1), elmondja, hogy Ő az „oltalmam, váram” (Zsolt 91:2), „szárnyai” védelmeznek, mint „pajzs és páncél” (Zsolt 91:4, ÚRK). Majd hozzáteszi: a Felséges a „hajlékod” (Zsolt 91:9). Az akkori kor kultúrájában ezek a képek a biztonságos menedék fogalmának a jelképei voltak. Gondoljunk csak a nap elviselhetetlen, perzselő forróságára azon a földrészen, hogy igazán értékelni tudjuk az árnyékot, vagy pedig Izrael történelmének háborúira, amelyek a pajzs vagy a vár biztosította menedék értékét emelik ki!

`Milyen képet találunk Zsolt 17:8 és Mt 23:37 verseiben? Mire utal ez a hasonlat?`

Az egyik legbensőségesebb metafora az, hogy: „szárnyaid árnyéka” (Zsolt 17:8; 57:2; 63:8), vigasztalást és biztonságot közvetít, az anyamadár biztosította védelemre utal. Az Urat a fiókáit szárnyaival óvó sashoz hasonlítja (2Móz 19:4; 5Móz 32:11), vagy tyúkhoz, ami a kiscsirkéit a szárnyai alá gyűjti (Mt 23:37).

Hogyan birkózunk meg azzal, ha súlyos csapások érnek bennünket és mintha nem látnánk az Úr védelmét? Miért nem azt jelentik ezek a traumák, hogy elhagyott minket Isten?

---

#### Ellen G. White idézetek

Minden ember szembesülni fog próbákkal. Ha Jézusra tekintesz, ha benne mint személyes Megváltódban bízol, akkor kiállsz minden próbát, türelemmel fogsz elviselni minden megpróbáltatást, és erősebbé válsz az újabbnál újabb próbák előtt.

Csak szűklátkörünk akadályoz meg abban, hogy meglássuk Isten szeretetét az egyházára megengedett fegyelmezésben, mint ahogy az Úr által biztosított nagy áldásokban is. Bármilyen zavargásban és félreértésben az Úr biztos menedék gyermekei számára. Az ő védelmének árnyékában biztonságban vannak. A tisztítási céllal megengedett nehézségekben az evangélium ereje vigasztalja őket. Igazi menedékre lelnek az ő biztos Igéjében. – Our High Calling, 317. o.

„E világon nyomorúságotok lészen; de bízzatok: én meggyőztem a világot.” (Jn 16:33) Krisztus nem vallott kudarcot, nem vesztette el a bátorságát, és követőinek ugyanazt a minden nehézséget elhordozó hitet kell bemutatniuk a világ számára. Úgy kell élniük, ahogy Jézus élt, és úgy kell munkálkodniuk, ahogy Jézus munkálkodott, mert mint nagy munkavezetőjüktől és tanácsadójuktól, tőle függenek. Bátorságnak, energiá­nak és állhatatosságnak kell a birtokukban lennie. Ámbár látszólagos akadályok állnak majd az útjukba, az ő kegyelmével tovább kell menniük. A nehézségekről való panaszkodás helyett Uruk arra szólítja felőket, hogy győzzék le a nehézségeket. Nem kell semmitől kétségbeesniük, mindig reménykedniük kell. Páratlan szeretetének aranyláncával Jézus az Isten trónjához láncolta őket. Krisztus azt akarja, hogy a világmindenségben létező legmagasabb befolyás, amely a legnagyobb hatalom forrásából áramlik, a követőivé legyen. Követőinek olyan hatalommal kell bírniuk, amely ellenáll az ördögnek; olyan hatalommal, amelyen sem föld, sem halál, sem pokol nem tud erőt venni; hatalommal, amely képessé teszi őket arra, hogy mindezeken diadalmaskodjanak, mint ahogy Krisztus is diadalmaskodott. – Jézus élete, 679. o.

Isteni irgalom jelent meg a Fiú ábrázatán, amikor szánalmas tekintettel szemlélte a templomot és a hallgatóit. Fájdalomtól elgyötört hangon és keserű könnyek között jelentette ki: „Jeruzsálem, Jeruzsálem! ...hányszor akartam egybegyűjteni a te fiaidat, miképpen a tyúk egybegyűjti kiscsirkéit szárnya alá; és te nem akartad.” (…)

Azon az eseménydús napon a Krisztus ajkáról elhangzó igazság drága kincsei nagyon sok szívbe vésődtek be. Ezekből új gondolatok és vágyak születtek, és egy új történelmi időszak kezdődött. Az Üdvözítő kereszthalála és feltámadása után ezek az emberek előléptek, lelkesen és bölcsen, a magasztos feladathoz mérten tettek eleget a menny által rájuk bízott küldetésnek. Olyan üzenetet hirdettek, amely szíveket mozgatott meg, és félretette azokat a régi hiedelmeket, amelyek hosszú idő óta uralták az emberek szívét. Bizonyságtételük előtt egyszerű meséknek tűntek az emberi tanok és filozófiák. Hatalmas eredménye volt a Megváltó szavainak, amelyek a jeruzsálemi templom előtt álló, csodálkozó és megrémült tömeg füle hallatára hangzottak el. – Lift Him Up, 337. o.