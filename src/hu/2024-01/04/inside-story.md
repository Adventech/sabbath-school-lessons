---
title: Történet
date: 26/01/2024
---

#### IMAMEGHALLGATÁS PERTHBEN

_Andrew McChesney_

Margaret és férje, Levana egy reggel a nappalijukban ültek az ausztráliai Perthben. Előző este értek haza egy hosszú utazásról Pápua Új-Guineából, ami mintegy 4 000 kilométer távolságra van tőlük. Margaret az édesapja utolsó szavain tűnődött, amelyekkel elköszönt tőle a repülőtéren. – Margaret, Jézus hamar eljön! Amikor hazaértek Perthbe, bár másnap már ott lenne Isten az ajtótok előtt!

_Nem messze tőlük könyvevangélisták kis csoportja imádkozott a hetednapi adventista imaházban: Jo Laing és néhány barátja. Isten által elrendelt találkozásokért imádkoztak. Néhány órával később Jo bekopogott Margaret és Levana házának ajtaján. Levana érdeklődve vette kezébe a felajánlott könyvet, aminek a címe: A nagy küzdelem. Odaszólt a feleségének: – Drágám, ez a könyv nekünk is megvan, ugye? Margaret az ajtóhoz sietett, megerősítette, hogy valóban van egy példányuk a könyvből._

– Valamikor adventista voltam – kezdte, majd gyorsan elmesélte: az előző este értek haza Pápua Új-Guienából, ahol az édesapja búcsúzóul azt kívánta, hogy Isten másnap legyen ott az ajtajuk előtt. Nagy hőség volt, árnyékban 43° C, de Jo karja libabőrös lett a történet hallatán. Széles mosollyal néztek egymásra Margarettel, ámulva azon, hogyan válaszolt Isten Margaret édesapjának imájára. Néhány héttel később Margaret könnyes szemmel tett bizonyságot a Bickley-i hetednapi adventista gyülekezetben arról, hogyan találta meg Isten az egyik elveszett bárányát.