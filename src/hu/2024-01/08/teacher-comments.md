---
title:  Tanítói melléklet
date: 23/02/2024
---

#### Áttekintés

Alapigék: Zsoltárok 1; 19; 32; 34; 37; 49; 73; 112; 119; 127; 128; 133

Bevezetés: Hogyan határoznánk meg, mi a bölcsesség? Egy meghatározás szerint: „Az emberek által összegyűjtött ismeretek és elvek összessége, egy adott társadalomban vagy időszakban.” A bölcsesség arra is utal, hogy valaki „egészségesen és helyesen cselekszik, illetve dönt”. Az alábbi értelemben is használjuk a bölcsesség szót: „tapasztalatok, tudás és jó ítélőképesség” (Oxford értelmező szótár). A bölcsesség a tudásra vonatkozik, beleértve azt is, hogy valaki képes megfontolt, okos döntést hozni.

Akinek széleskörű a tudása egy bizonyos tudományos vagy irodalmi területen, azt „bölcsnek” nevezzük. A közfelfogásban a bölcsesség gyakran utal arra, hogy az ember gyakorlatra vagy ismeretre tesz szert egy konkrét területen. Jelentheti azt a képességet is, hogy meg tudunk fejteni rejtélyeket, vagy magasabb spirituális szintre jutunk.

Ezen a héten azt gondoljuk át, hogy bibliai szempontból mi a bölcsesség. Tanulmányunk során nemcsak a fogalmat határozzuk meg a Szentírás alapján, hanem megkísérlünk leszűrni néhány bölcs alapelvet is a mindennapi életünkre vonatkozóan. Hiszen mi a bibliai bölcsesség, ha nem gyakorlati tudás és ítélőképesség: Krisztus elvei szerint élni mindennapjainkat? Tanulmányunk célja, hogy megragadjuk és alkalmazzuk a bibliai bölcsesség elveit az életünkben.

#### Kommentár

A bölcsesség bibliai meghatározása

A bölcsesség megértéséhez az alapige: Péld 1:7 (lásd még 9:10): „Az ÚRnak félelme az ismeret kezdete. A bölcsességet és erkölcsi tanítást csupán a bolondok vetik meg.” A bibliai bölcsesség alapja „az Úrnak félelme”, amit a Szentírás tiszteletteljes engedelmességként határoz meg (5Móz 6:2; 8:6; 31:12; Préd 12:15). 5Móz 10:12-13 egyenlőségjelet tesz az Úr félelme és aközött, hogy „mindenben az ő útjain járj”, „szeresd őt”, „tiszteld az URat, a te Istenedet teljes szívedből és teljes lelkedből”, „tartsd meg az ÚR parancsolatait és rendelkezéseit”. Összefoglalva, ezek a kifejezések annak szükségességét hangsúlyozzák, mennyire fontos bensőséges és mély tapasztalatot ápolni Teremtőnkkel az életünk során.

Péld 8:13 további szempontot ad a bölcsesség értelmezéséhez, mikor elmondja, mi nem bölcsesség: „Az ÚR félelme a gonosz gyűlölése. A kevélységet és fölfuvalkodottságot, a gonoszság útját és az álnok szájat gyűlölöm.” Figyeljük meg, hogy „a bölcsesség kezdete” itt is összekapcsolódik a gyakorlati, morális tettekkel.

Elmondhatjuk tehát, hogy a bibliai bölcsesség „egyfajta életszemlélet, megközelítés, amely magába foglalja az ifjúság helyes magatartásra és erkölcsiségre való nevelését, és azt is, hogy az ember megválaszolja az élet értelmére vonatkozó filozófiai kérdéseket” (C. H. Bullock: „Bölcsesség” c. szócikke, Bakers Evangelical Dictionary of Biblical Theology. www.biblestudytools.com/dictionaries/bakers-evangelical-dictionary/wisdom.html).

Gondolataink megnyilvánulnak a szívjóságban és az istenfélő életben, valamint Istenbe vetett hitünkben. A hit és a cselekedetek nem jelentenek ellentétpárt. A kettő szétválasztása mesterséges és önkényes lépés, ami a görög filozófiából ered. Az Ótestamentum idején élt emberek számára a bölcsesség érett hitben, helyes döntések meghozatalában nyilvánult meg, ami indította őket, hogy kedvesek és igazságosak legyenek a felebarátaikkal.

„Minden jó adomány és minden tökéletes ajándék felülről való, és a világosság Atyjától száll alá” (Jak 1:17). A bölcsesség Isten ajándéka azoknak, akik alázatos hittel kérik azt tőle (1Kir 3:12; Zsolt 51:8; Péld 2:6; Jak 1:5-7).

A bölcsesség jellemzői

A bibliai bölcsességet nagyrészt költői formában jegyezték fel. Jób könyve, A példabeszédek könyve és A prédikátor könyve a bölcsességirodalom példái a Szentírásban. Egyes szerzők ide sorolják még az Énekek énekét is (de meg kell jegyeznünk, hogy ez vita tárgya).

A bibliai bölcsesség fő témái a teremtés, a törvény, tanácsok a bölcs és érett élethez, Isten félelme és az ítélet. A példabeszédek könyve valószínűleg a bibliai bölcsességirodalom legismertebb példája: az 1-9. fejezetek értékes gondolatokat tartalmaznak. Ezeket a fejezeteket gondosan olvasva megfigyelhetjük, hogy a bölcsesség tétele egész sor tanítást foglal magába azzal kapcsolatban, hogyan éljen az ember istenfélő életet, hogyan kerüljük el a becstelen és gonosz utakat. A 10. fejezettől kezdve több mint 600 bölcs mondás (közmondás, szállóige) szerepel benne, rövid mondatok, a gyakorlati életben alkalmazható tanácsok sokféle területen, legyen az házasság, szerelem, kapcsolatok, anyagi kérdések, politikai ügyek, gyermeknevelés stb.

A Példabeszédek gyakorlati tanácsaival ellentétben Jób könyve inkább értekezés a szenvedésről, az ítéletről, az igazolásról. Ezek a témák is a bölcsességgel kapcsolatosak, de Isten szempontjából. A Jóbról és szenvedéseiről szóló beszámolóból bontakozik ki a mondanivaló. Ez az elemzés jellegében nem filozófiai, hanem Istentől ered. A könyv kulcsfejezete a 28., amely azzal a gondolattal zárul, hogy Isten tisztelete és a neki való engedelmesség a bölcsesség kulcsa: „Íme, az Úr félelme a bölcsesség, és a gonosztól való eltávolodás az értelem” (Jób 28:28).

Bölcsesség a Zsoltárokban

Sok bibliakutató a Szentírás bölcsességirodalmába sorol bizonyos zsoltárokat is. „Bár a bölcsességirodalom körébe tartozó zsoltárok beazonosítása továbbra is vita tárgyát képezi, a legtöbben elismerik a bölcsesség­irodalom hatását a következő zsoltárokban: 1, 19, 32, 34, 37, 49, 73, 112, 119, 127, 128, 133. Az 1. zsoltár komoly hangsúlyt helyez a törvény és a magatartás témájára, és ezzel a nyitással A zsoltárok könyve egészének bölcsesség-jelleget ad. Ugyanez elmondható a 19. zsoltárról is, mivel a teremtést és a törvényt hangsúlyozza, a 119. zsoltárból is a bölcsesség árad, hiszen a leghosszabb elmélkedést tartalmazza a Tóráról” (Elias Brasil de Souza: „Bölcsesség Dániel könyvében” c. írása „The End from the Beginning”: Festschrift Honoring Merling Alomía. szerk. Benjamin Rojas, Teofilo Correa, Lael Caesar, Joel Turpo. Lima, Peru, 2015, Universidad Peruana Union, 267-268. o.).

Az alábbiakban részletezni fogjuk, miként jelenik meg a bölcsesség a már említett zsoltárokban:

1. zsoltár. A zsoltár kétféle életutat tár az olvasó elé: az igazság (Zsolt 1:2-3), illetve a gonoszság útját (Zsolt 1:4-5). Az ének úgy kezdődik, hogy az igaz a gonoszokkal ellentétes irányba tart (Zsolt 1:1). Döntései következtében nagyon eltérő lesz a gonosz sorsa az igazétól (Zsolt 1:6).

19. zsoltár. Ez a zsoltár két, egymástól élesen elkülöníthető részből áll. Az első azt tartalmazza, miként nyilatkoztatta ki Isten önmagát a teremtésben (Zsolt 19:1-7), a második pedig a törvény általi kinyilatkoztatásról szól (Zsolt 19:8-15). Ez a két téma igen fontos a bibliai bölcsesség megértéséhez és eléréséhez. Mindkettő inspirációt jelent a hívőnek, aki törekszik arra, hogy „feddhetetlen” és „sok vétektől tiszta” legyen (Zsolt 19:14).

32. zsoltár. Ez az ének szembeállítja egymással a megtérő, bűnbánó, valamint a gonosz embert (Zsolt 32:10-11). A bölcsesség útmutató, tanító hangnemén szól (Zsolt 32:8-9), ami gyakori a bölcsességirodalomban (Péld 4:1-15; 6:20-23; 7:1-5).

34. zsoltár. A 34. zsoltár néhány verse emlékeztet a bölcsességirodalomból ismert, gyakorlati tanácsokra. Olvashatjuk benne az apa gyöngéd kérlelését a fiához, hogy vágyjon a hosszú életre, kövesse az Úr félelmét és meneküljön a bűntől (Zsolt 34:12-15). E tanácsokat követően a zsoltáríró szemléletesen ír a hűséges ember sorsáról (Zsolt 34:16-17, 23). Kétségtelen, hogy a legjobb döntés az életben, ha a bölcsesség útján járunk.

37. zsoltár. Válaszol a nagy kérdésre: Miért élnek jól a gonoszok? Mostanában mi is feltesszük ugyanezt a kérdést. Ha elemezzük az itt található választ, az bizony nem filozófiai, hanem hittel teljes tanács arra nézve, hogy éljünk igaz életet. Gondolkodjunk el ennek az éneknek az időtlen bölcsességén!

49. zsoltár. „Szám bölcsességet beszél, szívem elmélkedése értelem. Példabeszédre fordítom fülemet, hárfaszóval kezdem rejtvényemet” (Zsolt 49:4-5). Innen lép tovább az író, részletezi a látszólag jól élő gonoszok sorsát (Zsolt 49:6-21).

73. zsoltár. A héberek igyekeztek megérteni, miért van gonoszság a világban, a társadalomban miért tiporják az igazságot. Küzdöttek ezzel, akár látszott az isteni igazságszolgáltatás, akár nem. Ez a kérdés nem jelentett kisebb gondot számukra, mint amit ma jelent nekünk.

112. zsoltár. Az Úr félelméből eredő áldásokat taglalja (Zsolt 112:1). 16 áldás szerepel itt az igazaknak (Zsolt 112:2-9). Ezeknek a tüzetes vizsgálata mutatja, hogy az Úr félelme azt jelenti: a legnagyobb lelki magasságok felé törekszünk a mindennapjainkban. A zsoltár azzal zárul, hogy milyen komor sors vár a gonoszokra – ellentétben az igazakéval.

119. zsoltár. A zsoltárok könyve leghosszabb éneke a Tóráról (törvényről) szól, ami alatt nem csak a mózesi törvényt érti. A Tóra az egész Szentírásra utal. Isten Igéje megváltoztatja azok életét, akik megragadják tanításait.

127. zsoltár. Ez az ének mindössze 5 versszakos, és arról szól, milyen áldásokat áraszt az Úr azok otthonára és gyermekeire, akik benne bíznak. Talán ezért tulajdonítanak bölcsesség-jelleget ennek a zsoltárnak. A bölcsességre kell legdrágább kincsünket, a családot alapoznunk.

128. zsoltár. E rövid zsoltár sorait is a bölcsességirodalom körébe sorolják, mert arról szól, hogy Isten uralkodik mindenkinek az otthonában, „aki féli az Urat” (Zsolt 128:1, 4).

133. zsoltár. Egyesek megkérdőjelezik, hogy ez a zsoltár a bölcsességirodalom körébe tartozna, de az „amikor a testvérek egységben együtt laknak” kifejezés a bölcsességirodalom körébe sorolható. A Mindenható vágya, hogy követőit áthassa a testvériség lelkülete. Az egység a keresztényi élet gyakorlati bizonyítéka.

#### GYAKORLATI ALKALMAZÁS

Az Ószövetség tanítása szerint bibliai bölcsesség a létfontosságú, üdvtörténeti kérdések megértése, mint például az élet eredete (teremtés), a törvény (Isten jellemének elvei a mindennapi életünkben), Isten félelme (tiszteletteljes szeretet, ami örömteli engedelmességben nyilvánul meg) és az ítélet (az igazak és gonoszok sorsa). A bölcsesség gyakorlati tudás is, ami felkészít arra, hogy érett és istenfélő életet éljünk otthon, a környezetünkben és a munkahelyen.

`Jegyzetek`