---
title:  Próba Az Úrtól
date:  20/02/2024
---

`Olvassuk el Zsolt 81:8-9, 95:7-11 és 105:17-22 verseit! Mi minden képezte részét a próbának?`

Izrael Meríbánál próbára tette Istent, amikor megkérdőjelezték hűségét és azt, hogy van ereje gondoskodni róluk (2Móz 17:1-7; Zsolt 95:8-9). A 81. zsoltár mesterien megfordítva úgy magyarázza ezt az esetet, hogy Isten próbálta meg Izraelt (Zsolt 81:8), a nép pedig engedetlensége és bizalmatlansága miatt elbukott a próbában (Zsolt 81:12). A Meríbára tett utalásnak kettős üzenete van. Először is, Isten népe ne essen a korábbi nemzedékek hibáiba, bízzanak Istenben, az Ő útján járjanak (Zsolt 81:14)! A második pedig az, hogy Izrael nem állta ki a próbát, Isten mégis kimentette őket a bajból (Zsolt 81:8). Múltbeli megmentő kegyelme bizonyság az új nemzedékeknek is a kegyelméről. A 105. zsoltár rámutat, hogy a nehézségekkel Isten próbára tette Józsefet, mennyire bízik szavában a jövőjét illetően (1Móz 37:5-10; Zsolt 105:19). A 19. versben a héber cárap szó („megpróbál”) még azt is jelenti, hogy „megtisztít”, „finomít”. Isten tehát azért tette próbára József hitét, hogy minden kételyt eltávolítson belőle ígéretével kapcsolatban, megerősítse bizalmát az isteni vezetésben.

Az isteni fegyelmezés célja, hogy megerősítse gyermekeit és felkészítse őket az ígéret beteljesedésére, amint József példája is mutatja (Zsolt 105:20-22). Azonban aki csökönyösen elutasítja az Úr tanácsát, annak szíve egyre makacsabb, mind keményebb lesz.

„Isten megkívánja, hogy azonnal és feltétel nélkül engedelmeskedjünk törvényének, de az embereket elaltatták és megbénították Sátán csalásai, aki mentségekkel és kifogásokkal legyőzi lelkiismereti aggályaikat, azt súgja, amit Évának is mondott a kertben: »Bizony nem haltok meg« (1Móz 3:4). Az engedetlenség miatt nemcsak a vétkes szíve és lelkiismerete keményedik meg, hanem általában mások hite is meggyengül. Ami először különösen rossznak tűnt a számukra, fokozatosan elveszíti azt a jellegét a szemükben, mivel állandóan előttük van, míg végül megkérdőjelezik, hogy valóban bűn-e, és gondolkodás nélkül ugyanabba a hibába esnek” (Ellen G. White: Testimonies for the Church. 4. köt. 146. o.).

Miként tapasztaltuk már, hogy a bűn valóban megkeményíti a szívet? Miért fordít ez is a kereszthez, ahol az ember erőt kaphat az engedelmességhez?

---

#### Ellen G. White idézetek

Ha Jézus jellemének szépségén, jóságán, irgalmasságán és szeretetén időzöl, s ráneveled az értelmedet Krisztus cselekedeteinek végzésére, arra, hogy engedelmes gyermek legyél, akkor szokásoddá válik megkérdezni: Ez az Úr útja? Jézus tetszése szerint lenne, ha ezt tenném? Ez az út a magam örömére van, vagy Jézus örömét szolgálja?

Akkor minden lélek emlékezni fog az Úr szavaira: „Elődbe vetetted titkos bűneinket.” Sokunknak határozott változásra van szüksége gondolataink és cselekedeteink alaphangját illetően, ha Jézus kedve szerint akarnak tenni. Ritkán látjuk csak bűneinket az Isten által látott súlyos megvilágításban. Sokan rászoktatták magukat a bűn ösvényének járására. Sátán hatalmának hatása alatt szívük egyre jobban megkeményedik. Gondolatiak is Sátán gonosz hatásának foglyai lettek; hanem amikor Isten ereje és kegyelme által az ördög kísértéseivel szembeszegezik értelmüket, gondolkodásuk tiszta lesz, szívüket és lelkiismeretüket Isten Lelke fogja befolyásolni, ezért érzékennyé válnak. Akkor a bűn úgy jelenik meg előttük, amint van: borzalmasan bűnösnek. Titkos bűnük most kerül eléjük. Bevallják Istennek bűneiket, megbánják, és már szégyellni fogják a bűnt... Az Úr pedig háta mögé veti azokat. – A Te Igéd igazság, 3. köt., 1150. o.

Amikor Józsefet megkísértették, hogy eltérjen az igaz útról, áthágja Isten törvényét, és hűtlen legyen gazdájához, szilárdan ellenállt, és bizonyítékát adta az istenfélelem felemelő erejének gazdája feleségének adott válaszában. (…)

Ő egy példa mindazok előtt, akik élni fognak a földön. Habár kísértéseknek lehetnek kitéve, mindig fel kell ismerniük, hogy közel a segítség, azért saját maguk lesznek a hibásak, ha nem találnak védelmet. Isten lesz igen biztos segítségük, Lelke pedig pajzsuk. Habár a leghevesebb kísértés veszi körül majd őket, rendelkezésükre áll egy forrás, amelyet igénybe vehetnek, és ekként ellenállhatnak neki. (…)

József azért szenvedett, mert nem akarta feladni feddhetetlenségét. Hírnevét és érdekeit azonban Isten kezébe tette le. Bár egy ideig eltűrte szenvedéseit, hogy előkészítsék egy fontos tisztség betöltésére; mégis Isten féltve őrizte őt, hogy a gonosz vádoló által befeketített hírneve később felragyogjon az Úr által legjobbnak látott időben. Isten még a börtönt is felemelkedésének útjává tette. Az erény a maga idejében meghozza jutalmát. Az a pajzs, amely József szívét megvédte, Isten félelme volt, és ez arra indította, hogy hűséges legyen urához, igazságos gazdájához és igaz Istenéhez. – A megváltás története, 101–102. o.