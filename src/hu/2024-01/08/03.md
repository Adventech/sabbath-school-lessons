---
title:  „Taníts Minket Úgy Számlálni Napjainkat”
date:  19/02/2024
---

`Olvassuk el a 90. zsoltárt, valamint Zsolt 102:12 és 103:14-16 verseit! Mi az ember sorsa?`

A bűn következtében a párához lett hasonló az ember élete az örökkévalósághoz viszonyítva. Ezer esztendő Isten szemében olyan, „mint egy őrjárásnyi idő éjjel” (Zsolt 90:4). Az örökkévalósághoz képest az emberi élet szinte elrepül (Zsolt 90:10). A legerősebb embert a leggyengébb növényhez hasonlítja az Ige (Zsolt 90:5-6; 103:15-16). Ráadásul ez a rövid élet is fáradozással és szomorúsággal teli (Zsolt 90:10). Azok is siránkoznak, keseregnek az élet rövidsége miatt, akik nem hisznek Istenben, szekulárisok, különösen az örökkévalóságra gondolva, amiről tudnak, de ami nélkülük halad tovább.

A 90. zsoltár az emberi sorsot a Teremtő Isten gondviselésével hozza összefüggésbe. Az Úr volt népének hajléka minden nemzedék idejében (Zsolt 90:1-2). A „hajlék”-nak fordított héber má’on szó úgy utal az Úrra, mint aki népének oltalma, menedéke (Zsolt 91:9). Isten visszafogja jogos haragját, újból kegyelmet ad. A zsoltáros felkiált: „Ki mérheti föl haragod erejét” (Zsolt 90:11, ÚRK), amiben az is benne foglaltatik, hogy soha senki nem tapasztalta a maga teljességében Istennek a bűn miatti haragját, ezért még van remény az emberek megtérésére, még szerezhetnek az igaz élethez kellő bölcsességet. A Bibliában a bölcsesség nem csupán az intelligenciára vonatkozik, hanem Isten tiszteletére is. Bölcsességre van szükségünk, hogy tudjuk, hogyan „számláljuk a napjainkat” (Zsolt 90:12). Napjaink száma véges, ezért tudjuk megszámlálni azokat, amivel tisztában is vagyunk. A bölcs élet azt jelenti, hogy az ember tudatában van az élet múlandóságának, ez vezeti hitre és engedelmességre. Csak a megtéréssel tehetünk szert ilyen bölcsességre (Zsolt 90:8, 12), Isten bűnbocsánatának, könyörületének és kegyelmének ajándéka által (Zsolt 90:13-14). Alapvető problémánk nem abból fakad, hogy Isten embernek teremtett bennünket, hanem a bűnből és abból, amit az a világunkban okozott. Pusztító hatásai mindenben és mindenkiben meglátszanak.

Jézusnak köszönhetően azonban van kiút az ember nehéz helyzetéből (Jn 1:29; 3:14-21), máskülönben semmi reményünk nem lenne.

Gyorsan tovaszáll az életünk, de minek a reményét kapjuk Jézusban (lásd Jn 3:16)? Milyen reménységünk lehetne nélküle?

---

#### Ellen G. White idézetek

Az emberi család alig kezdte el a földi létet, máris megjelent a halál. Az ember, aki a munkanapjával méri az időt, végül képessé válik a halhatatlanságra és az örökkévalóságban való lakozásra. Figyelmeztettek bennünket, hogy „áron is váltsuk meg az időt”. Az eltékozolt időt azonban többé nem lehet visszaszerezni. Így hát az idő „visszaváltásának” egyedüli módja, hogy a hátralevő életünkben tegyünk meg minden tőlünk telhetőt Isten munkatársaiként az ő nagy megváltási művében.

Minden egyes pillanatnak örök következménye van. Legyünk a pillanat emberei, szolgáljunk készségesen, valahányszor alkalmunk adódik. Meglehet, hogy soha többé nem lesz alkalmunk megosztani az élet igéit egy szükségben levő lélekkel, miközben Isten így szólítja meg őt: „Ma éjjel elkérik a te lelkedet”, de a mi hanyagságunk miatt ez az ember nem fog tudni felkészülni (Lk 12:20). Az ítélet napján hogyan fogunk erről számot adni Isten előtt? – The Faith I Live By, 15. o.

Életünk legfontosabb teendője legyen az örök életre való felkészülés. Nem tudjuk, milyen rövid idő alatt ér véget földi utunk, ezért a legfontosabb feladatunk legyőzni elbukott, bűnös természetünket, hogy Krisztushoz hasonlóvá válhassunk. Egyetlen pillanatot sem veszíthetünk el. Minden nap álljunk készen az örök életre. Életünket azért kaptuk, hogy keressük az örök élet ajándékát. Isten próbaidőt adott számunkra, és ha hetven évet élünk is, akkor is túl rövid ez az idő üdvösségünk tökéletesítése szempontjából. Továbbá pedig vesd össze ezt az életet az isteni élettel. Rövid próbaidőnk bármely pillanatban véget érhet. Mennyire lelkeseknek kellene lennünk ahhoz, hogy helyet kapjunk az új földön!

Az a vágyam, hogy végezzem a munkát, amit a Mester rám bízott, és hogy semmi se tántorítson el ettől… Igyekezzünk egyesülni az Úrral. Legyen az ő érdeke a mi érdekünk is, az ő érzelmei és tervei legyenek a mieink is. Ismerjük Isten mérhetetlen áldozatát és bűnösök iránti szeretetét, ami által lehetővé tette a veszendő lelkek megváltását, ezért tehát egyesüljünk Krisztussal erre a nagy munkára. – This Day With God, 117. o.

Jézus soha nem hagy el, hiszen az életét adta értünk. Az ember elhagyhatja Krisztust, legyőzhetik a kísértések, de az Üdvözítő sohasem fordul el azoktól, akiknek a megváltásáért az életével fizetett. (…)

Éljetek Krisztussal összeköttetésben, Ő majd szilárdan megtart titeket szent kezével, és soha nem enged el. Ismerjétek meg és higgyétek el az Isten irántunk való szeretetét, akkor biztonságban lesztek, és éltek. Ez a szeretet egy olyan erőd, amelyet Sátán semmiféle ámítása, semmilyen rohama nem tud bevenni. „Erős torony az Úrnak neve, ahhoz folyamodik az igaz, és bátorságos lesz.” (Péld 18:10) – Gondolatok a hegyibeszédről, 118–119. o.