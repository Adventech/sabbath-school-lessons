---
title:  Szívembe Rejtettem Igédet
date:  18/02/2024
---

`Olvassuk el Zsolt 119:1-16 és 161-168 verseit! Hogyan kell megtartani Isten parancsolatait? Milyen áldások származnak ebből?`

A Biblia úgy ábrázolja a hitéletet, mint ami Istennel való zarándoklás („járás”) az igazság ösvényén. Ez akkor tartható fenn, ha a hívők „az Úr törvényé­ben járnak” (Zsolt 119:1), „orcád világosságában” (Zsolt 89:16, RÚF). Nem két különböző dologról van itt szó. Az Isten orcájának világosságában járás magában foglalja a törvény megtartását. Az Úr törvényében való járásnak része az is, hogy az ember teljes szívéből keresi Istent (Zsolt 119:1-2, 10).

A zsoltárok könyve az igaz élet bemutatására használja azt a fordulatot is, hogy „akiknek útja feddhetetlen” (Zsolt 119:1, ÚRK). A „feddhetetlen” vagy „tökéletes” (RÚF) szó az Isten által elfogadható, „hibátlan” (2Móz 12:5, RÚF) áldozatra utal. Hasonlóképpen nem ejthet foltot a bűn szeretete az igaz ember életén, ami élő áldozat (Róm 12:1). A „tökéletes út” vagy „tökéletesség útja” (Zsolt 101:2, 6; lásd még 18:33) azt jelenti, hogy az ember élete helyes, Istennek tetsző irányban halad.

A parancsolatok megtartása nem az isteni rendszabályok törvényeskedő betartását jelenti. Ellenkezőleg, „jó belátása van mindenkinek, aki ezt gyakorolja” (Zsolt 111:10), vagyis „józan eszű” (ÚRK; lásd még 1Krón 22:12). Az egész emberre vonatkozik, nem csupán a külsőséges cselekedeteire. Az életben egymástól elválaszthatatlan hozzáállást ír le a „feddhetetlenség”: a parancsolatok megtartása és Isten teljes szívből való keresése (Zsolt 119:1-2).

Isten parancsolatai a világra vonatkozó akaratának kinyilatkoztatásai. Bölcsességre tanítják az embert, hogyan éljen szabadságban és békében (Zsolt 119:7-11, 133). A zsoltáros gyönyörködik a törvényben, mert az biztosítja Isten hűségéről (Zsolt 119:77, 174).

„Nagy a békessége a törvényedet szeretőknek, és nem botlanak el” (Zsolt 119:165, ÚRK). A botlás képe az erkölcsi romlást írja le. Isten Igéje olyan a zsoltáros számára, mint a mécses (Zsolt 119:105, ÚRK), véd a kísértésektől (Zsolt 119:110).

Krisztus mivel példázta Isten Igéjének erejét (Mt 4:1-11)? Milyen erőt jelent tehát, ha valaki eltökéli a szívében, hogy engedelmeskedik Isten törvényének?

---

#### Ellen G. White idézetek

„Boldogok, akiknek útjuk feddhetetlen, akik az Úr törvényében járnak.” (Zsolt 119:1)

A bűnös ember saját erejéből nem képes eleget tenni Isten elvárásai­nak, ezért ahhoz kell segítségért folyamodnia, aki lefizette megváltásunk árát.

Krisztus a mi reménységünk. Akik hisznek benne, megtisztíttatnak. Isten kegyelme és uralma tökéletes összhangban van egymással. Amikor Jézus az ember helyettesévé lett, jósága és hűsége találkozott, igazsága és békessége „csókolgatta egymást”. A golgotai kereszt tesz bizonyságot Isten törvényének magasztos előírásairól.

A Tízparancsolatra nem a tiltások szempontjából, hanem a kegyelem szempontjából kell tekinteni. A tiltások az engedelmes embernek biztos boldogságot szavatolnak. Amikor a törvény Krisztus által elfogadásra kerül, megtisztítja a jellemet, ami örök boldogságot eredményez. A törvény az engedelmes ember számára védőfal. Látja benne Isten jóságát, amely kinyilatkoztatja a feddhetetlenség azon örök elveit, amelyek próbálják megvédeni őt a törvény áthágása okozta gonoszságtól. – Our High Calling, 137. o.

Csak úgy tudjuk betartani a törvényt, ha elsajátítjuk Krisztus feddhetetlenségét. Ő mondta: „Nálam nélkül semmit sem cselekedhettek.” Amikor elfogadjuk a mennyei ajándékot, Krisztus feddhetetlenségét, akkor ismerjük fel, hogy mennyei kegyelem lett a rendelkezésünkre bocsátva, és hogy az emberi erőforrások teljesen erőtlenek. Jézus bőségesen kiárasztja ránk Szentlelkét, hogy segítségül legyen a szükségben, hogy erősítse a gyengeségünket, hogy bátorítson, hogy világosságot árasszon az elménkre, hogy megtisztítsa és nemesebbé tegye a szívünket. Krisztus így válik számunkra bölcsességgé, feddhetetlenséggé, szentséggé és megváltássá.

A keresztény életben – az elejétől a végéig – egyetlen lépést sem tehetünk Krisztus nélkül. Ő küldte el Szentlelkét, hogy velünk legyen szüntelen, hogy követhessük Őt, bárhová megy, amennyiben fenntartás nélkül bízunk benne, és akaratunkat átengedjük neki. – Reflecting Christ, 103. o.

A Megváltó győzött, hogy megmutassa az embernek, hogyan győzhet. Krisztus Isten Igéjével válaszolt Sátán minden kísértésére. Mivel bízott Isten ígéreteiben, erőt kapott az Isten parancsolatai iránti engedelmességhez, és a kísértő nem juthatott előnyhöz. Ez volt minden kísértésre Jézus válasza: „Meg van írva.” Az Úr nekünk is adta Igéjét, hogy ellenálljunk vele a bűnnek. „Igen nagy és becses ígéreteket” kaptunk, hogy általuk „isteni természet részeseivé” legyünk, „kikerülvén a romlottságot, amely a kívánságban van e világon” (2Pt 1:4).

Mondd el a megkísértett embernek, hogy ne a körülményeket és saját gyengeségeit nézze, sem pedig a kísértés hatalmát, hanem Isten Igéjének erejét! Ez az erő a mienk. „Szívembe rejtettem a te beszédedet – mondja a zsoltáríró –, hogy ne vétkezzem ellened.” (Zsolt 119:11) – A nagy Orvos lábnyomán, 181. o.