---
title:  Csalárd A Gonoszság Útja
date:  21/02/2024
---

`Olvassuk el a 141. zsoltárt! Miért imádkozik a zsoltáros?`

A 141. zsoltár védelmet kérő ima a kívülről és a belülről támadó kísértések ellen. A zsoltárost nemcsak a gonoszok csapdái fenyegetik (Zsolt 141:9-10), hanem az is megkísérti, hogy ugyanazt tegye, mint a gonoszok. Az első gyenge pont a beszédben gyakorolt önuralom hiánya, ezért kéri a zsoltár­író az Urat, hogy tegyen závárt (zárat, ÚRK) a szájára (Zsolt 141:3). Ez a kép a bibliai időkben a városokat védő városkapuk őrzését idézi.

Az is kísértést jelent, hogy Isten gyermeke vajon az igazak tanácsára hallgat, vagy pedig a gonoszok csábításának enged (Zsolt 141:4-5). A zsoltáros szerint elsősorban a szíve van veszélyben, hiszen ott dúl az igazi csata. Csak úgy állhat meg a hívő a kísértésben, ha szakadatlanul imádkozik, Isten iránti teljes bizalommal, tisztelettel (Zsolt 141:1-2).

`Olvassuk el Zsolt 1:1 és 141:4 verseit! Ezek szerint mennyire épül fel fokozatosan, milyen alattomos a kísértések támadása?`

Zsolt 141:4 úgy ír a kísértésről, mint ami fokról fokra halad. Először az ember szíve hajlik a rossz felé, másodszor következnek a gonosz tettek (a héberben ennek a jelentése kiemeli a cselekedet ismétlődését). Harmadszor az ember már a bűnösök kedvelt ételeiből is eszik, vagyis kívánatos dologként fogadja el gonosz szokásaikat.

Hasonlót látunk Zsolt 1:1 versében is: a kísértés akadályozza Isten gyermekét abban, hogy az Úr útján járjon, inkább a gonoszokkal tart, majd a bűnösök útjára áll át és végül a csúfolkodók székébe ül. Bűnösök, gonoszok, csúfolkodók: ne legyünk olyanok, mint ők, ne engedjük, hogy eltérítsenek az Úrtól!

A Zsoltárok bemutatják a kísértés fokozatosságát, csábítását, ravaszságát, és ez is alátámasztja, hogy csak akkor győzhetünk, ha teljes mértékben az Úrra támaszkodunk. Hangsúlyozzák, hogy milyen fontos, mit mond, hallgat meg az ember a kísértések között. A gonoszok és az igazak vége szolgáljon okulásunkra, hogy keressük az Istentől származó bölcsességet (Zsolt 1:4-6; 141:8-10)! Azonban mindkét zsoltár szerint a jövőben történik meg Isten gyermekeinek végső igazolása. Ez azt jelenti, hogy a hívők türelmesen bízzanak Istenben, várjanak rá!

---

#### Ellen G. White idézetek

Angyalok éjjel-nappal foglalatoskodnak Isten szolgálatában az emberiség fölemelésére a megváltás tervének megfelelően. Az embernek mindenekfölött kell szeretnie Istent, vagyis minden erejével, értelmével, képességével, felebarátját pedig, mint önmagát. Az ember képtelen erre, ha meg nem tagadja magát. Krisztus azt mondta: „Aki utánam akar jönni, tagadja meg magát, vegye föl keresztjét, és úgy kövessen engem.” (…)

Kutass gondosan, és ismerd fel, vajon az igazság, amelyet elfogadtál, szilárd elvvé vált-e benned. Magaddal viszed-e Krisztust, mikor kilépsz az imahelyedről? Őrt áll-e vallásod az ajkadnál? Szeretettel és szánakozással nyúl a szíved mások után a családodon kívül? Szorgalmasan igyekszel világosabban megérteni a bibliai igazságot, majd mások számára is fényleni világosságoddal? E kérdésekre feleljetek a lelketeknek. Legyen a beszédetek kegyelemmel teljes, és a viselkedésetek bizonyítsa keresztény emelkedettségeteket. – Bizonyságtételek, 4. köt., 521. o.

Némelyek mindig kimagyarázzák, hogy miért az ellenség tanácsaira hallgatnak. Azt gondolják, hogy testi fogyatékuk feljogosítja őket rosszindulatú beszédre, vagy arra, hogy minden kedvességet nélkülözően viselkedjenek. De vajon Jézus nem tett meg mindent azért, hogy az ilyen emberek is legyőzhessék a kísértést? A megpróbáltatás és a szenvedés miatt nekik talán hálátlanoknak és szentségteleneknek kell lenniük? Vajon Krisztus igazságának ragyogó sugarai nem elég fényesek ahhoz, hogy az életükből eloszlassák a sátáni homályt?

Ki van jelentve, hogy Isten kegyelme elégséges minden emberi szenvedésben, próbában és küzdelemben. (…)

Ó, milyen értékes Jézus a benne bízó lélek számára! Mégis sokan járnak sötétségben, mivel a hitüket elásták Sátán árnyékában. Nem ­tették meg, amit Krisztus kegyelme által erejük lett volna megtenni. Nem beszélnek hitről, reménységről és bátorságról. Még egy pillanatra se engedjük meg Sátánnak, hogy azt higgye, megszomorító és zaklató ereje nagyobb Jézus támogató és erőt adó hatalmánál. – This Day With God, 177. o.

Isten arra szólít, hogy foglalkozzunk nagyszerű és tiszta gondolatokkal. Azt akarja, hogy a szeretetén és irgalmán elmélkedjünk; hogy tanulmányozzuk azt a csodálatos munkát, amelyet a dicső megváltási tervben végez. Akkor egyre jobban megértjük az igazságot, mélyebb és megszenteltebb vággyal sóvárgunk szívünk és gondolataink megtisztulására. Miközben az Ige kutatásával ápoljuk az Istennel való közösséget, lelkünk a szent gondolatok tiszta légkörében átformálódik. (…)

Lelki életünk erősödik a küzdelemben. A helyesen viselt próbák szilárd jellemet és lelki értékeket alakítanak ki bennünk. A hit, szelídség és szeretet tökéletes gyümölcse sokszor viharfelhők és sötétség közepette érik a legjobban. – Krisztus példázatai, 61. o.