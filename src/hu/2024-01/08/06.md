---
title:  Az Igaz Élet Áldásai
date:  22/02/2024
---

`Olvassuk el Zsolt 1:1-3, 112:1-9 verseit és a 128. zsoltárt! Milyen áldásokat ígérnek ezek a szakaszok az Úr tisztelőinek?`

Az Urat tisztelőknek ígért sokféle áldás közül talán a békesség a legfontosabb. Az 1. zsoltár a folyóvíz mellé ültetett fa hasonlatával ábrázolja az igaz embert, ami a maga idejében meghozza gyümölcsét és levele nem hervad el (Zsolt 1:3; Jer 17:7; Ez 47:12). Ez a hasonlat rámutat minden áldás forrására, nevezetesen arra, hogy az ember Isten jelenlétében maradjon a szentélyben, töretlen, szeretetteljes kapcsolatban éljen vele. A polyvával jelképezett gonoszoktól eltérően, akik nem élveznek stabilitást, akiknek nincs helyük, jövőjük, az igazak olyanok, mint a gazdagon gyümölcsöző fák, gyökereik mélyre futnak, van helyük Istennél, az örök életben.

Zsolt 128:2-3 a Messiás országának áldásait idézi. A béke és jólét szimbóluma az, ha az ember a saját szőlője és fügefája alatt ül (Mik 4:4). A Jeruzsálemnek békét hirdető áldás (Zsolt 122:6-8; 128:5-6) annak reményét fejezi ki, hogy a Messiás véget vet majd a gonoszságnak és helyreállítja a békét a földön.

„A Biblia »hazá«-nak nevezi a szentek örökségét (Zsid 11:14-16). Ott a mennyei Pásztor élő vizek forrásához vezeti nyáját. Az élet fája minden hónapban megtermi gyümölcsét, és leveleivel a népeknek szolgál. Ott kiapadhatatlan, kristálytiszta vízforrások fakadnak, és a partjukon hajladozó fák árnyékot vetnek az ösvényekre, amelyen az Úr megváltottai járnak. A szélesen elterülő síkságok gyönyörű dombokba torkollnak. Isten hegyeinek fenséges ormai magasra emelkednek. A békés rónákon, az élő vizek mellett Isten népe, a sokáig zarándok és vándor nép otthonra talál” (Ellen G. White: A nagy küzdelem. Budapest, 2013, Advent Kiadó, 575. o.).

Az Újszövetség leírja, hogy ez a reménységünk Krisztus második adventjekor és a föld újjáteremtésekor válik valóra (Mt 26:29; Jelenések 21. fejezet). Tehát az igazak sok áldást kapnak már ebben az életben is, de Isten kegyelmének teljességét akkor tapasztalják, amikor az idők végén helyreáll Isten országa.

Miért a kereszt a garancia arra, hogy valóra válnak az Újszövetség ígéretei? Hogyan találunk vigaszt ezekben az ígéretekben már most?

---

#### Ellen G. White idézetek

Krisztus arra vállalkozott, hogy helyettesünk és kezesünk lesz, és hogy senkit sem hagy figyelmen kívül. Az ő engedelmességéből a tökéletes engedelmesség kiapadhatatlan forrása származik. A mennyben az ő érdemei, önmegtagadása és önfeláldozása olyan értékes tömjén, melyet népének imáival együtt mutatnak be. Amikor a bűnös ember őszinte, alázatos imádsága felszáll Isten trónja elé, Krisztus hozzáadja azokhoz az ő életének érdemeit és tökéletes engedelmességét. Imádságainkat ez a tömjén illatosítja be. Jézus arra vállalkozott, hogy közbenjárjon az érdekünkben, az Atya pedig mindig meghallgatja Fiát.

Ez a kegyesség titka: hogy Krisztus emberi természetet öltött, és alázatos élete által felemelte az embert az erkölcsiség magas szintjére; hogy Isten trónja elé vitte felvett természetét, hogy ott bemutassa gyermekeit az Atyának, és angyaloknak kijáró tisztességben részesítse őket – ez a világegyetem csodája, a titok, melybe angyalok vágynak betekinteni. Ez az a szeretet, mely meglágyítja a bűnös szívét. – Isten fiai és leányai, 22. o.

Hogy szent és Istennek tetsző életet élhessünk, épp oly mértékben függ Krisztustól, mint a szőlővessző növekedése a szőlőtőkétől, melyből a gyümölcshozáshoz szükséges erőt nyeri. Tőle elszakadva híjával lesztek az erőnek és életnek, melynek segítségével szembeszállhattok a kísértésekkel, és kegyelemben és szentségben növekedhettek. Ha ellenben benne maradtok, életetek az övéből sarjadzik, nem csak, ha napról napra, sőt, ha óráról órára közösségünk van vele – ha benne maradunk –, növekedhetünk a kegyelemben. Ő nemcsak a szerzője, hanem befejezője is a hitünknek. Krisztus az alfa és az ómega, a kezdet és a vég. Ám nemcsak a kezdetnél és végnél, hanem minden lépésünknél legyen velünk. Fenségesen fejezik ki ezt Dávid következő szavai: „Az Úrra néztem szüntelen; mert jobb kezem felől van, meg nem rendülök.” (Zsolt 16:8) – Jézushoz vezető út, 68–69. o.

Isten azt szeretné, hogy boldog legyen az ember, és azért adta a törvényt, hogy az engedelmesség örömöt hozzon számára odahaza és az emberekkel való érintkezésében is. Ha megőrzi erkölcsi tisztaságát, ha elvhűséget tanúsít, és megfékezi a képességeit, lehetetlen, hogy ne legyen boldog. Ha szorosan belekapaszkodik Istenbe, szíve megtelik békével és örömmel, lelke pedig még akkor is felvidul, ha hitetlenség és romlás veszi körül. – Reflecting Christ, 305. o.