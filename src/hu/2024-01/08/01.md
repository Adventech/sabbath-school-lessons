---
title:  Bölcsesség Az Igaz Élethez
date:  17/02/2024
---

### E heti tanulmányunk
Zsoltárok 90; 95:7-11; 119:1-16; 128; 141; János 3:16

> <p></p>
> „Taníts minket úgy számlálni napjainkat, hogy bölcs szívhez jussunk” (Zsolt 90:12).

Amint láttuk, a kegyelmes Isten bűnbocsánatot ad a megtérő bűnösnek, új szívet teremt benne, hogy hit által éljen.

Az Ige utat is mutat az igaz élethez (Zsolt 119:9-16). A törvény megtartása semmiképpen nem törvényeskedő szabálykövetés, hanem meghitt kapcsolat Istennel és áldásokkal teljes élet (Zsolt 119:1-2; Zsoltárok 128).

Azonban az igaz ember élete sem mentes a kísértésektől. A bűn fondorlatos módon környékezi meg az igazakat (Zsolt 141:2-4), és bele is eshetnek csapdájába. Isten megenged próbaidőket gyermekei életében, hogy hűségük (vagy hűtlenségük) világosan megmutatkozzon. Amennyiben a hívő hallgat a tanításra és intésre, hite megtisztul, megerősödik bizalma az Úrban. A kellő bölcsességet az Istennel kapcsolatban maradó élet dinamikája által nyerjük, kísértések és kihívások között. Amikor kérjük Istent: tanítson bennünket úgy számlálni napjainkat, hogy bölcs szívhez jussunk (Zsolt 90:12), ez tükrözi folyamatos elköteleződésünket az Úrhoz hűséges élet iránt.

---

#### Ellen G. White idézetek

„Taníts minket úgy számlálni napjainkat, hogy bölcs szívhez jussunk.” (Zsolt 90:12) Az időnk is az Istené. Minden pillanat az övé, ezért ünnepélyes kötelességünk azt az ő dicsőségére kihasználni. Isten nem is annyira a kapott talentumokat fogja számon kérni, mint inkább az időnket.

Az idő mindennél értékesebb. Krisztus felettébb értékesnek tartott minden pillanatot, ezért nekünk is ilyen módon kell viszonyulnunk az időhöz. Az élet túl rövid ahhoz, hogy eltékozoljuk. Csupán néhány nap próbaidő áll a rendelkezésünkre, ami alatt fel kell készülnünk az örök életre. Nincs sem vesztegetni való időnk, sem pedig az önző gyönyörökre elpazarolható időnk, sem olyan, ami alatt megengedhetjük magunknak, hogy vétkezzünk. Most van itt az ideje felkészülni a vizsgálati ítéletre. – The Faith I Live By, 158. o.

Hiszem, hogy az öröklét küszöbén állunk, ezért igyekszem folyamatosan közösségben maradni Istennel. Nagyra becsülöm az örök életet, és semmi sem szakíthat el Isten szerelmétől. Szüntelenül nevelni és edzeni akarom a lelkemet, hogy Krisztusra támaszkodjon, mert csak tőle nyerhet lelki erőt. Istennek az a szándéka, hogy tapasztalatok által ismerjük meg Fiát, hogy hű tanúbizonyságai lehessünk, tetteink és szavaink által biztonságot tehessük Jézus kegyelméről, s így gyakoroljunk akár tudatosan, akár tudatlanul is befolyást másokra. (…)

Amikor arra a munkára gondolok, amit Isten végez az elesett emberért, csodálatba ejt, ahogy erkölcsi erővel akarja felruházni a szegény, elesett embereket azért, hogy jellemeket átformáló kegyelme által képessé tegye őket a mennyei létre. Ő készíti fel az embert, hogy megállhasson a jelenlétében, hogy együtt lakozzon az angyalokkal, és közösségben lehessen Istennel. Ó, mennyire vágyik már a szívem ott lenni azok között, akik Jézus Krisztussal fognak járni az újjáteremtett földön! – This Day With God, 117. o.

A keresztény élete gyakran tele van veszéllyel, és nehéznek látszik a kötelességteljesítés. Képzeletünk egy közeledő szerencsétlenséget tár elénk, amely után szolgaság és halál következik. Isten szava mégis világosan mondja: „Menjetek előre!” Engedelmeskedjünk akkor is ennek a parancsnak, ha tekintetünk nem tud áthatolni a sötétségen. Sohasem tűnnek el az előrehaladás akadályai egy bizonytalankodó, kétkedő lélek elől. Aki csak akkor akar engedelmeskedni, ha minden bizonytalanság szertefoszlik, és a sikertelenség vagy vereség veszélye megszűnt, az sohasem fog engedelmeskedni. A hit túltekint a nehézségeken, megragadja a láthatatlant, a Mindenhatót, ezért nem jöhet zavarba. A hit Krisztus kezének megragadása minden szükség idején. (…)

Jézus nem azért szólít fel követésére, hogy azután elhagyjon bennünket. Ha életünket átadjuk szolgálatára, akkor többé nem fordulhat elő olyan helyzet, amelyről Isten nem gondoskodott már előre. Bármilyenek is a körülmények, van vezetőnk, hogy irányítsa utunkat, bármilyen tanácstalanok vagyunk, van megbízható tanácsadónk. – Az evangélium szolgái, 262–263. o.