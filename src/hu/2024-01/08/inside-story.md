---
title: Történet
date: 23/02/2024
---

#### ELBOCSÁTÓ ÜNNEPSÉG SZOMBATON – 4. rész

_Andrew McChesney_

Két héttel Sekule keresztsége után kitört a boszniai háború. Sekule elmenekült a szarajevói bentlakásos iskolából, és 15 napig rejtőzködött. Amikor visszaosont a kollégiumba, hogy összeszedje a dolgait, látta, hogy a katonák felgyújtják az épületet. Mind elégették a kis könyvtárra való könyvet, amit összegyűjtött. Mindenét elvesztette. Hazatért montenegrói falujába. Otthon nem fogadták jól a hírt, hogy csatlakozott a Hetednapi Adventista Egyházhoz. Nem értették, miért nem eszik húst, elvitték orvoshoz is. Az édesanyja azt gondolta, hogy átok ül a fián, ezért segítséget kért valakitől, aki fekete mágiával foglalkozott. Amikor már máshoz nem tudtak folyamodni, elküldték a hadseregbe. 1992 volt, tombolt a háború. Amikor akkoriban besoroztak valakit, az egyet jelentett azzal, hogy háborúba küldik.

A családok nagy ünnepségeket rendeztek az újonnan besorozott katonák búcsúztatására. Sekule ünnepségét egy decemberi szombatra tervezték a szülei, 200 vendéget hívtak meg, Sekule azonban inkább a gyülekezetbe ment.

Amikor a nap lement délután 4 óra körül, ő is hazatért. Úgy gondolta, hogy a ház tele lesz vendégekkel, és majd megszidják, hogy tiszteletlenül késett a saját ünnepségéről. Otthon azonban csak a nagyapját találta kint a teraszon. Megkérdezte tőle, hogy hányan jöttek el, mire azt a választ kapta, hogy még senki. – Miért nem jöttek? – kérdezte Sekule. – Senki nem tudja – volt a válasz. Majd lassan érkezni kezdtek a vendégek. – Miért most jöttök? – érdeklődött tőlük Sekule. – Mert valaki azt mondta, hogy délután 5 óra után jöjjünk. – Ki mondta ezt? – kérdezte Sekule. Senki nem tudta. Abban a pillanatban Sekule megértette, hogy Isten óvta meg őt.

Utána bevonult a seregbe.

_Folytatás következik_