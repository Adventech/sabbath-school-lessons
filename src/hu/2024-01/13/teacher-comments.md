---
title:  Tanítói melléklet
date: 29/03/2024
---

#### Áttekintés

Alapige: Zsolt 27:14

A várakozás gondolata a Zsoltárokban arra utal, hogy valakinek kitartó hite van, és ezt bizonyítja is. Hív az Úr, hogy számítsunk ígéreteinek teljesedésére, mint ahogy Ábrahám és Sára várták a megígért gyermekáldását (1Móz 12:1-4; 21:1-5), akit végül 25 év után kaptak meg. Hasonlóképpen Izrael is várt a szabadításra, 430 évet tűrtek Egyiptomban, mielőtt elindulhattak volna az ígéret földjére (1Móz 15:13; 2Móz 12:40-41). A zsoltárírók is kitartó hittel kapaszkodtak Isten ígéreteibe, ahogyan Dániel is, aki Jeremiás 70 évről szóló próféciájának teljesedéseként (Jer 29:10-11) várta a zsidók visszatérését az ígéret földjére (Dán 9:1-2). A zsidók évszázadokig vártak a megígért Messiásra is, amíg az időnek teljessége elérkezett és Jézus emberi testben a földre jött.

A várakozás lehet 1) az ígéret teljesedésére való várakozás; 2) és az elvárás, hogy ami az ígéretben van, az be fog teljesedni egy bizonyos idő múlva/azon belül. Amikor várunk, reméljük, hogy valami bekövetkezik, pl. új munka, közelgő esküvő, kisbaba születése, tudományos fokozat megszerzése, utazás, újbóli találkozás stb. Bizonyos időnek el kell telnie az ígéret és a beteljesedés között. Ugyanez igaz a megváltási terv nagy eseményeinek végső teljesedésére is.

#### Kommentár

A zsoltárírók hat héber kifejezést vagy szót használnak a várakozással kapcsolatos nehézségek kifejezésére. Röviden átnézzük ezeket.

Qawah

A qawah a leggyakrabban használt szó, amely „reménységet” jelent, igei alakban is használatos: „várni valamire”, „várakozni”, „elvárni”. A Zsoltárokban hússzor szerepel ez a szó, az Úr a mondatban az ige tárgya, vagyis, akit/akire várnak: „Senki se szégyenüljön meg, aki téged vár” (Zsolt 25:3, KAR; lásd 69:7). „Ártatlanság és becsület védelmezzen engem, mert benned reménykedem” (Zsolt 25:21). „Csak Istenben nyugszik meg lelkem, mert tőle van reménységem” (Zsolt 62:5). Ahogy ezek az igeversek is oly erőteljesen hangsúlyozzák: bizalmunk mindig az Úrban legyen!

A „remény” főnévi alak (héberül: tiqvah) szintén a qawah igei gyökből ered: „Mert te vagy, Uram, reménységem, te vagy, URam, bizodalmam gyermekségemtől fogva” (Zsolt 71:5)! A zsoltáríró számára Isten az egyetlen reménység. Az élet tünékeny voltán elmélkedve kiált az Úrhoz: „Most azért mit reméljek, ó, Uram? Egyedül benned bízom” (Zsolt 39:8). A quawah igét negatív értelemben is lehet használni, mint amikor az ellenség Isten népének vesztét várja, kívánja (Zsolt 56:7; 119:95). Ez arra figyelmeztet, hogy mivel bűnösök vagyunk, reménységünk fókuszában gyakran a rossz végkimenetel várása van. Hogy óvakodjunk ettől a hajlamtól, várakozásunknak a Szentlélek által megújított szívből kell fakadnia.

Yahal

A yahal azt jelenti: „várni”, „remélni”, „kitartani”, „vágyakozni”. A qawah után ezt az igét használja az Ótestamentum leggyakrabban a remény kifejezésére. A 48 alkalomból 21-szer a Zsoltárokban szerepel. A yahal sok esetben összekapcsolódik a qawah igével (Jób 30:26; Zsolt 39:8; 130:5; Péld 10:28; 11:7; Ézs 51:5).

Jób könyvében a yahal szót általában hiábavaló, látszólag hiú reményre használja az író, így ez nem Istennel kapcsolatos (Jób 6:11; 14:14; 29:21). A Zsoltárokban azonban nem ez a helyzet. Isten a tárgya, biztosítéka a reménységnek, amit a yahal kifejez. „Legyetek erősek és bátor szívűek, akik az ÚRban reménykedtek” (Zsolt 31:25)! „…hiszen benned bízunk” (Zsolt 33:22). „Mert benned reménykedem, Uram” (Zsolt 38:16). „Egyedül benned bízom” (Zsolt 39:8). „Bízzál Istenben” (Zsolt 42:11). „… szemem elbágyadt, míg Istenemet vártam” (Zsolt 69:3). Teremtőnk méltó a bizalmunkra. Az igaz hit alapja a bizalom hűségében és szereteté­ben (Zsolt 33:18; 147:11).

A már említett bibliai igazságok fényében fordítsuk figyelmünket újra a 119. zsoltárra! Ahogyan ez a zsoltár is tanúsítja, reménységünk tárgya Isten Igéje (Zsolt 119:43, 49, 74, 81, 114, 147). Az Isten szájából származó szavak, ahogyan azokat a Szentírás rögzítette, a keresztény hit egyetlen igaz alapját képezik. A keresztény a Szentírás lapjain és ígéreteiben találhatja reményének és üdvösségének bizonyosságát. Az ellenség nagyon is jól tudja ezt, ezért tette a Bibliát támadásainak fő célpontjává, megkísérli eltéríteni a hívőt annak igazságaitól, vagy csalással rávenni, hogy elhiggye, az csak mítosz, amit emberek találtak ki. Késztessen arra bennünket minden bizonyíték, amivel találkozunk a Biblia alátámasztására, átalakító hatalmára, beteljesedett próféciáira, csodálatos ígéreteire vonatkozóan, hogy a zsoltáríróval együtt kijelentsük: „Várom az URat, várja lelkem, és bízom ígéretében” (Zsolt 130:5). Mindenekfelett figyeljünk a Szentírásra, mint minden reményünk forrására!

Hkah

A hkah ige jelentése: „várni”, „kitartani”, „elébe nézni valaminek”, „remélni”. Ahogy az előző igénél, a yahal-nál, úgy a hkah ige esetében is általában Isten a mondat tárgya (Ézs 8:17; 30:18; 64:3; Zof 3:8).

A hkah ige csak kétszer szerepel a Zsoltárokban. Először Zsolt 33:20-ban találjuk, egy olyan énekben, amely a világ Teremtőjét és Fenntartóját magasztalja (Zsolt 33:1-11). A kulcsszöveg a 12. vers, amely kijelenti, hogy maga az Úr választotta ki népét. Ez az alapja annak, hogy a hívő bízhat benne. Azonban nem bízhatunk a karunk erejében, a fegyverekben vagy a vitézekben (Zsolt 33:16-17). A zsoltáros kijelenti: „Lelkünk az URat várja, segítségünk és pajzsunk ő” (Zsolt 33:20). Világi, materialista kultúrában élő emberként hajlamosak vagyunk a pénzben, a képességeinkben és a diplomáinkban, a tudományban vagy az országunkban bízni, de keresztényként csakis az Úrba vethetjük bizalmunkat.

A hkah a 106. zsoltárban fordul elő újra, ahol a türelmes, kitartó lelkület hiányára utal. Ez egy történelmi zsoltár, ahogyan az előző tanulmányban láthattuk. A 6. verstől az író felidézi a csodákat, amelyeket Isten a kivonulás, majd az azt követő pusztai vándorlás során tett népéért. Gyermekei mégis „hirtelen elfeledék cselekedeteit; nem várák az ő tanácsát” (Zsolt 106:13, KAR). Ma is ugyanez jelenti a nagy kísértést. Túl könnyen elfeledkezünk arról, mi mindent tett életünk során az Úr, és emiatt nehezünkre esik várni az ígéretei teljesedését. Aki nem vár az Úrra, az kétségbeesetten próbál „besegíteni” neki az ígéretek teljesedése érdekében, ahogyan Jákób és anyja, Rebeka esetében láthatjuk. A türelmetlenség, ami miatt szinte bármi áron meg akarták szerezni az elsőszülöttségi áldást, legyen erőteljes emlékeztető számunkra, hogy várjunk az Úrra, Ő majd a megfelelő időben megadja azt, amit megígért!

Dumah

A dumah főnév azt jelenti, hogy „csönd”, „nyugalom”. „A halál csöndjére utal (Zsolt 94:17; 115:17). … a dumah jelent olyan csöndet vagy nyugalmat is, amit az Istenbe vetett bizalom nyújt (Zsolt 39:3; 62:2), vagy a csönd hiányára, ami abból következik, hogy Isten látszólag passzív (Zsolt 22:3)” (New International Dictionary of Old Testament Exegesis, dumah szócikk, 1. köt. 912. o.).

A 62. zsoltárban az író olyan értelemben használja ezt a főnevet, hogy ő csöndben vár. A szövegben a szó két fordítása olvasható, mint alább:

Zsolt 62:2: „Csak Istenben nyugszik meg lelkem, tőle jön szabadulásom.”

Zsolt 62:6: „Csak Istenben nyugszik meg lelkem, mert tőle van reménységem.”

A Szentírásban más helyeken a „várni” magába foglalja azt, hogy „csöndben/nyugton maradni”. A várakozás idején a kitartás és állhatatosság legjobb módja az, ha csöndben maradunk és elmélkedünk Isten Szaván. Ez a hozzáállás segít tűrni és felkészülni a türelem próbájára, amin át kell mennünk, mielőtt teljesül, amire várunk. A Szentírás e szavakkal bátorít a várakozás idején: „Mert ez a látomás bizonyos időre szól, de a vége felé siet, és nem csal meg. Ha késik is, várjál rá, mert bizonnyal eljön, nem marad el” (Hab 2:3)!

Sabar

A sabar ige kevesebbszer fordul elő a reménység kifejezésére az Ótestamentumban, mint a többi szó, amelyeket eddig megvizsgáltunk. A sabar a „várakozni”, „reménykedni”, „vizsgálódni” gondolatot tartalmazza. A zsoltáríró bizonyossággal jelenti ki: „Boldog, akinek Jákób Istene a segítsége, és az ÚRban, az ő Istenében van reménysége (sabar)” (Zsolt 146:5). Az Úrban való bizalom boldogságot ad a hívőnek, még a próbák közepette is. Sok indokot tanulmányoztunk arra vonatkozóan, miért is bízzunk az Istenben és imádjuk Őt, ezek kulcsa pedig a reménység.

Érdekes módon a zsoltáríró kétszer használja a sabar szót a várakozásra. Zsolt 104:27 és 145:15 az állatokról beszél: miként várnak a Teremtőre, hogy ellássa őket élelemmel – „mindenek rád néznek” és „mindenki szeme rád figyel”. Ez a kép Jézus szavait idézi: „Tekintsetek az égi madarakra: nem vetnek, nem is aratnak, csűrbe sem takarnak, és mennyei Atyátok eltartja őket. Nem vagytok-e sokkal különbek náluk” (Mt 6:26)? Várjunk mi is, mint a madarak, türelmes kitartással, szorongás és kétségbeesés nélkül, mert Isten megígérte a menny áldásait! Miközben kimunkáljuk magunkban a türelmet és az alázatos, gyermekei hitet, megerősödünk a várakozásban. Így imaéletünk is sokkal mélyebb lesz.

Hil

A hil ige jelentése: „fáradozni”, „gyötrődni”, „remegni”, „vajúdni”, „szülni”. A következtetés az, hogy a hosszan tűrő kitartás, amire szert kell tennünk, miközben várakozunk Isten ígéreteinek teljesedésére, olyan, mint egy várandós édesanya vajúdása, hogy megszülje gyermekét. Az újszülött baba viszont felülírja a várakozás, a fájdalmak tapasztalatát. Hasonlóképpen az Úrra való várakozásnak szintén része lehet mulandó fájdalom és szenvedés, de a végkimenetel gazdag lesz az Úr áldásaiban.

#### GYAKORLATI ALKALMAZÁS

Mulandó és lelki életünk minden területének fontos összetevője a reménység. Pál apostol a hit és a szeretet mellé sorolja, a gyümölcstermő, Lélekkel telt keresztényi élet három legfőbb erénye közé (1Kor 13:13).

A remény indít arra, hogy kitartsunk betegségekben vagy tragédiák között. A remény az a tűz, ami a lelkünkben ég és lángra gyújtja a vágyat, hogy az Isten ígéreteiben rejlő erőbe kapaszkodjunk. Ez a láng úgy táplálható, ha naponta olvassuk a Szentírást és elmélkedünk rajta. Életünk minden bajára megoldást találunk valamely bibliai igazság különleges ékkövében. A reménység az a kéz, amely a csillogó kincseket a szívünkbe ülteti. Miközben várunk Isten ígéreteinek teljesedésére, kitartásunk megpróbáltatik – néha órákra, néha évekre – de a remény erőt ad a kitartáshoz, bármeddig tartson és bármilyen súlyos legyen is a próba.

`Jegyzetek`