---
title:  Az Anyjától Elválasztott Gyermek Békéje
date:  25/03/2024
---

`Olvassuk el a 131. zsoltárt! Milyen tanítás rejlik ebben az Istennel való kapcsolatunkról?`

Megszomorítja a hűségeseket, kísértésekkel és nehézségekkel bombáz szinte mindenkit a világ, amelyben Isten népe jelenleg él. A zsoltáros vigaszt talál, újból megerősödik abban, hogy ő Isten gyermeke, tőle függ az egész élete. Ezért mondja, hogy értelmetlen a felfuvalkodottság, megtévesztő, mert önzővé tesz, nem tudunk önmagunkon túllátni. A büszke ember vak, nem figyel fel Isten természetfeletti lényére. Az igazak viszont Isten felé emelik a szemüket (Zsolt 123:1-2). Hatalmas voltát elismerve alázatosak lesznek, megszabadulnak az önzéstől és az üres ambícióktól. A zsoltáros megvallja: „Nem törekszem arra, ami túl nagy és elérhetetlen nekem” (Zsolt 131:1, RÚF). Istennek a világban végbevitt, az emberi felfogást meghaladó tetteire utal. A modern tudomány megmutatja, hogy még a „legegyszerűbb” dolgok is elképesztően bonyolultak lehetnek, számunkra felfoghatatlanok, legalábbis egyelőre. A helyzet iróniája, hogy minél többet tudunk meg a fizikai világról, annál nagyobb titkokra bukkanunk. Az anya és gyermeke szeretetteljes kapcsolatára utalva Zsolt 131:2 verse jól érzékelteti a „mint az anyjától elválasztott gyermek” (Zsolt 131:2, ÚRK) hasonlatával, hogy milyen nyugalmat talál az ember, mennyire lecsendesedik Isten ölelésében. Isten elválaszt bennünket az üres ambícióktól és a felfuvalkodottságtól, majd rávezet a szilárd táplálék fogyasztására, „hogy annak akaratját cselekedjem, aki elküldött engem, és az ő dolgát elvégezzem” (Jn 4:34; lásd még Zsid 5:12-14). A 131. zsoltárban bemutatott gyermeki bizalom valójában érett hit, ami kiállja az élet nehézségeinek próbáját, tapasztalja, hogy Isten hű és igaz Igéjéhez. A zsoltáros figyelme végül Isten népének jólétére terelődik. Végeredményben arra hívott el bennünket Isten, hogy vele szerzett tapasztalatainkkal erősítsük egyházát. Vagyis amit már személyesen megismertünk Isten hűségét és jóságát illetően, azt mondjuk el másoknak is, akik valamilyen oknál fogva még küzdenek a hittel. Szükség van Krisztusról szóló bizonyságtételünkre még az egyházon belül is, sokaknak kell saját tapasztalatot szerezniük!

„Bizony mondom néktek, ha meg nem tértek és olyanok nem lesztek mint a kisgyermekek, semmiképpen nem mentek be a mennyeknek országába” (Mt 18:3). Mit mond itt Jézus? Mi minden tartozik bele ebbe a gondolatba?

---

#### Ellen G. White idézetek

Nem kell mindig gyermekeknek maradnunk a lelki dolgok terén szerzett ismereteinkben és tapasztalatainkban. Nem kell mindig azok nyelvén kifejeznünk magunkat, akik éppen csak elfogadták Jézus Krisztust, hanem imádságainknak és beszédünknek növekednie kell értelemben, ahogy haladunk előre az igazság terén szerzett tapasztalatokban. (…)

És amikor eljön az utolsó nap, mi pedig meglátjuk, mit érhettünk volna el, ha kihasználtuk volna a menny által nyújtott segítségeket; amikor látjuk, hogyan növekedhettünk volna kegyelemben, és szemlélhettük volna úgy a dolgokat, ahogy Isten látja őket; amikor látjuk, mit veszítettünk azzal, hogy nem nőttünk fel érett férfivá és nővé Krisztusban, azt fogjuk kívánni, hogy bárcsak buzgóbbak lettünk volna. (…)

Az Úr azt szeretné, ha megértenénk azt a pozíciót, amelyet a Magasságos fiaiként és leányaiként, a menny királyának gyermekeiként töltünk be. – Isten fiai és leányai, 330. o.

A mag kicsírázása a lelki élet kezdetét ábrázolja, a növény növekedése pedig a keresztény növekedés csodálatosan szép példája. Ahogy a természet mutatja, úgy van a kegyelem világában is. Fejlődés nélkül nincs élet. A növény vagy fejlődik, vagy meghal. A keresztény életben való fejlődés éppoly csendes, észrevétlen, de állandó, mint a növény növekedése. Életünk tökéletes lehet a fejlődés minden szakaszában; és ha Isten szándéka valóra válik bennünk, akkor állandóan előrehaladunk. A megszentelődés az egész élet munkája. Ahogyan lehetőségeink tágulnak, tapasztalatokban is gazdagodunk, és ismeretünk növekszik. Alkalmasak leszünk felelősség hordozására, és érettségünk arányos lesz a lehetőségeinkkel.

A növény azáltal fejlődik, hogy beépíti mindazt, amit Isten rendelt el élete fenntartására. Gyökereit a földbe ereszti. Merít a napfényből, harmatból és esőből. Magába szívja a levegő éltető kincseit. Így kell a kereszténynek is a mennyeiekkel együttműködve fejlődnie. Érezve tehetetlenségünket, ragadjuk meg a mélyebb tapasztalatok szerzésére kínálkozó alkalmakat! Miként a növény gyökeret ereszt a talajban, nekünk is mélyen meg kell gyökereznünk Krisztusban. – Krisztus példázatai, 65–66. o.

Isten súlyos, nehéz próbák által vonja közel magához népét – azzal, hogy feltárja előttük gyöngeségüket és alkalmatlanságukat, s megtanítja őket rá, egyedüli segítőjükre és biztonságukra támaszkodni: így éri el a célját. Eztán már készen állnak, hogy bármilyen szorult helyzetben fölhasználja őket a bizalom fontos tisztségeinek betöltésére, nagyszerű célok megvalósításához, melyekért képességeiket kapták. Isten próbára teszi az embereket. Vizsgálja őket jobbról is, balról is, így neveli, szoktatja, fegyelmezi őket. Jézus, a Megváltónk, az emberiség képviselője és feje maga is elviselte a próba idejét. Többet szenvedett, mint amennyi szenvedés elviselésére minket szólít… S most győzelmének érdemeire támaszkodva az ő nevében mi is diadalt arathatunk. – Bizonyságtételek, 4. köt., 86. o.