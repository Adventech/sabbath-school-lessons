---
title:  Várjad Az Urat!
date:  23/03/2024
---

### E heti tanulmányunk
Zsoltárok 27:14; 92; 126; 131; Máté 18:3; Márk 16:1-8; Róma 8:18-25; 2Péter 1:19

> <p></p>
> „Várjad az Urat, légy erős; bátorodjék a szíved és várjad az Urat” (Zsolt 27:14).

Elérkeztünk A zsoltárok könyvéről szóló negyedévi tanulmány utolsó hetéhez. Lelki utazásunk során érintettük a fenséges Teremtő, Király és Bíró tiszteletét, az isteni szabadítás, bűnbocsánat és üdvösség örömét, de nagy fájdalom és szomorúság alkalmait, valamint Isten örök jelenlétének dicsőséges ígéreteit is, mint ahogyan az Úr véget nem érő imádatának várását. Az utunk azonban még folytatódik, az Úr eljövetelének reményében élünk, ugyanis akkor teljesedik be Isten utáni vágyakozásunk. A zsoltárok könyvéből kiemelt záró gondolat tehát legyen az, hogy „Várjad az Urat”!

Az Úr várása nem semmittevéssel, elkeseredve töltött idő, hanem hittel és bizalommal teljes cselekvés, amikor tettekben mutatkozik meg a hit és a bizalom. A ragyogó hajnal reményével űzi el az éjszaka sötétségét (Zsolt 30:6; 143:8). Szívünk megerősödik, ahogy megújul bennünk a remény és a béke. Arra sarkall, hogy keményebben dolgozzunk, a bőséges aratás kévéit gyűjtsük be az Úr misszióterületeiről (Zsolt 126:6; Mt 9:36-38). Nem fogunk megszégyenülni, ha az Úrra várunk, gazdag jutalmat nyerünk, mert hűséges az Úr minden ígéretéhez (Zsolt 37:7-11, 18, 34; 71:1; 119:137-138).

---

#### Ellen G. White idézetek

Ne feledjétek, hogy erőtök forrása az ima. A munkás nem lehet eredményes, amíg kapkodva imádkozik, majd elrohan, hogy valaminek gondját viselje, attól tartva, hogy elhanyagolták, elfeledték. Istennek csak néhány elsietett gondolatot ad. Nem szakít időt az elmélkedésre, imára, és nem várja meg, míg az Úr megújítja testi és lelki erejét. Rövidesen fáradtság vesz erőt rajta. Nem érzi Isten Lelkének fölemelő, ihlető hatását. A Krisztussal való új élet nem eleveníti meg őt, nem csöndesíti le gondolkodását.

„Várjad az Urat, légy erős, bátorodjék szíved, és várjad az Urat.” „Jó várni és megadással lenni az Úr szabadításáig.” (Zsolt 27:14; Sir 3:26) Vannak, akik egész nap és késő estig dolgoznak, hogy elvégezzék, amit feltétlenül elvégzendőnek tartanak. Az Úr szánakozva tekint ezekre a fáradt, túlterhelt terhek hordozóira, és így szól hozzájuk: „Jöjjetek énhozzám… én megnyugosztlak titeket.” – Bizonyságtételek, 7. köt., 243. o.

Mindannyian várjuk az Urat, Ő pedig megtanít, hogy dolgozzunk. Megmutatja nekünk, hogy milyen munkára vagyunk a legalkalmasabbak. Ez pedig nem arra buzdít, hogy független szellemmel induljunk el, és új elméleteket terjesszünk. Épp korunkban, amikor Sátán Isten törvényének eltörlésére törekszik az áltudományok felmagasztalása által, ügyeljünk gondosan arra, hogy elkerüljük mindazt, ami gyengítheti hitünket és szétforgácsolja erőinket. Mi mint Isten munkatársai legyünk összhangban az igazsággal és hittestvéreinkkel. Tanácskozzunk és működjünk együtt.

Éppen az utolsó napok nagy csalásai közepette, amikor emberek szeme láttára sátáni elméletek érdekében megtévesztő csodák történnek, kiváltságunk, hogy Krisztus Jézusban elrejtőzzünk. Lehetséges, hogy keressük és elérjük az üdvösséget. És éppen e rendkívüli veszedelmek idején álljunk meg erősen, mozdíthatatlanul, hitünk gyökerezzék Isten biztos ígéreteiben és nem emberek szavában. – Bizonyságtételek a prédikátoroknak, 490–491. o.

Sokan még az áhítat pillanataiban sem részesülnek az Istennel való közösség igazi áldásából, mert túlságosan sietnek. Sietős léptekkel próbálnak belépni Krisztus szeretetteljes jelenlétébe, és csak egy pillanat erejéig akarnak ott időzni a szent légkörben, de nem várják meg a tanácsot. Nincs idejük a mennyei Mester mellett maradni, ezért a terheikkel együtt térnek vissza a teendőikhez.

Nem elég egy pillanatra megállni az ő jelenlétében. Személyes kapcsolatra van szükségünk vele, és arra, hogy maradjuk Krisztus mellett. – The Faith I Live By, 225. o.