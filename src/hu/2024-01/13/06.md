---
title:  Reggelre Öröm
date:  28/03/2024
---

`Olvassuk el Zsolt 5:4, 30:6, 49:15, 59:17, 92:3, 119:147, 2Pt 1:19 és Jel 22:16 verseit! Melyik napszakot mutatják be ezek az igék az isteni szabadítás szimbólumaként? Miért?`

A Zsoltárokban jellemzően reggel várják Isten szabadítását, akkor mutatkozik meg kegyelme, véget vetve a csüggedés és nyomorúság hosszú éjjelének (Zsolt 130:5-6). A 143. zsoltár szerint Isten szabadítása visszafordítja majd a halál mostani sötétségét (Zsolt 143:3) az új nap hajnalán (Zsolt 143:8); azt, aki a sírban van (Zsolt 143:7) „egyenes földre” (Zsolt 143:10) viszi, hogy ott lakjon.

`Olvassuk el Mk 16:1-8 szakaszát! Mi történt azon a reggelen, amiről ez a rész szól? Miért fontos ez számunkra?`

Jézus Krisztus feltámadásának hajnala az üdvösség útját nyitotta meg minden hívő számára. Amikor Jézus tanítványai találkoztak a feltámadott Úrral, teljes mértékben tapasztalták Zsolt 30:6 ígéretének erejét: „este bánat száll be hozzánk, reggelre öröm.” Csakis Isten kegyelmének és feltétel nélküli szeretetének köszönhető, hogy a sírásunk örömre vált (Zsolt 30:6, 8). Amint a hajnalcsillag egy új nap érkezését hirdeti, Isten gyermekeinek a hite az örök élet új valóságát jelzi (2Pt 1:19). A jelenések könyve úgy nevezi Jézust, hogy „a fényes hajnalcsillag” (Jel 22:16, ÚRK). Őt várjuk, hogy megalapítsa országát, ahol nem lesz többé éjszaka, sem gonoszság, sem halál (Jel 21:1-8, 25). Végeredményben ez az, ami után mindennél jobban vágyakozunk, amikor az Úrra várunk, és erre valóban érdemes várni! „József feltört sírboltja felett Krisztus győzedelmesen jelentette ki: »Én vagyok a feltámadás és az élet« (Jn 11:25). Ezeket a szavakat csak egy Istenség mondhatta el. Minden teremtett lény Isten akaratából és hatalmából él. Mindnyájan függő viszonyban levő elfogadói az Istentől való életnek. A legmagasabb rangú szeráftól a legalázatosabb lelkes lényig mindenki az életnek ebből a forrásából töltődik meg élettel. Csak az, aki Istennel egy, mondhatja el: van hatalmam, hogy ismét felvegyem azt. Istenségében Krisztusnak megvolt a hatalma arra, hogy széttörje a halál bilincseit” (Ellen G. White: Jézus élete. Budapest, 1989, Advent Kiadó, 692. o.).

Azt mondják, hogy a születésünkkor a sejtjeinkbe vésődik a halál, és ez jelenleg igaz is a bűnbe süllyedt emberiségre nézve. Azonban mit ígér Jézus feltámadása a halállal kapcsolatban? Miért ne feledjük soha, hogy számunkra csak átmeneti állapot a halál?

---

#### Ellen G. White idézetek

Mikor a menny világossága ragyog az emberre, arca a benne élő Úr örömét fogja kifejezni. Krisztusnak a lelkükből való távolléte teszi szomorúvá és kételkedővé az embereket. Ezért szomorú az arcuk. Életük a sóhajok zarándoklata. Isten Igéjének alaphangja örvendezés az őt befogadók számára, mivel övék az élet világossága. A világosság örömöt és boldogságot hoz, s ez az öröm az életben és jellemben jut kifejezésre. – A Te Igéd igazság, 5. köt., 1144. o.

A hit, hogy Isten szeret, és gondot visel rólunk, megkönnyíti a bajt és szenvedést, és örömteli megelégedéssel tölt el jólétben és szükségben egyaránt. A mennyből jövő világosság közvetlenül hat az egészségre, meghosszabbítja az életet, és így az Úr minden áldását jobban élvezhetjük. Az igazi vallás a boldogságnak soha ki nem apadó forrását nyitja meg az ember számára, és sokkal jobbat nyújt, mint amit ő keres. Az ember akkor követi el a legnagyobb igazságtalanságot önmaga ellen, amikor ellenkezik Isten akaratával. Mert a Teremtő által tiltott utakon nincsen igazi boldogság; Ő tudja, mi a jó gyermekeinek, és minden terve a javunkra van. Az engedetlenség útja nyomorba, veszedelembe visz, de „az ő útjai gyönyörűséges utak, és minden ösvényei: békesség” (Péld 3:17). – Pátriárkák és próféták, 600. o.

Micsoda változás ment végbe a tanítványok szívében, amikor újra láthatták Mesterük kedves arcát (Lk 24:32)!… Tanúi voltak Isten bölcsességének és hatalmának, és tudták, „hogy sem halál, sem élet, sem angyalok, sem fejedelemségek, sem hatalmasságok, sem jelenvalók, sem következendők, sem magasság, sem mélység, sem semmi más teremtmény” nem szakaszthatja el őket „az Istennek szerelmétől, mely van a mi Urunk Jézus Krisztusban” (Róm 8:38–39). (…)

Így szól az Úr: „Este bánat száll be hozzánk, reggelre öröm.” (Zsolt 30:6) A tanítványok találkoztak a feltámadás napján a Megváltóval, és szavai hallatán gerjedezett a szívük; tekintetük az értük megsebzett fejére, kezére és lábára esett; mennybemenetele előtt pedig kivezette őket egészen Bethániáig, és áldásra emelve kezét megparancsolta nekik: „Elmenvén e széles világra hirdessétek az evangéliumot”, majd hozzátette: „ímé, én tiveletek vagyok minden napon a világ végezetéig” (Mk 16:15; Mt 28:20)… Még ha útjuk az övéhez hasonlóan az áldozat és mártíromság útja is – korábbi tanítványságuk reménységével, valamiféle földi trón dicsőségével?! Ő, aki „véghetetlen bőséggel” mindezeket megcselekedheti, „feljebb, hogynem mint kérjük vagy elgondoljuk”, megadta nekik – a szenvedésében és örömében való részesüléssel együtt – a „sok fiak dicsőségre” vezetésének kimondhatatlan örömét, az „igen-igen nagy örök dicsőséget”. – A nagy küzdelem, 349–350. o.