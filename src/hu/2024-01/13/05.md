---
title:  Várakozás Isten Szombati Nyugalmában
date:  27/03/2024
---

`Olvassuk el a 92. zsoltárt! A szombat melyik két szempontját emeli ki ez az ének?`

Isten dicsőítése hatalmas tetteiért (Zsolt 92:5-6) és az igazak édeni bemutatása (Zsolt 126:13-15) világos utalás a teremtésre, ez az első eleme annak, amire a szombat emlékeztet. A zsoltár magasztalja még az Urat, az igaz Istent az ellenségek felett aratott győzelméért is (Zsolt 92:8-16), megerősítve ezzel a szombat második elemét, a gonosztól való szabadítást (5Móz 5:12-15). A 92. zsoltár tehát magasztalja Istent a múltban végbevitt teremtő munkájáért, továbbá azért, hogy a jelenben fenntartja a világot, valamint előre mutat a végidei reménységre, Isten országára, ahol örök béke és rend uralkodik. A nép azért élvezheti a szombati nyugalmat, mert az Isten „Felséges” (Zsolt 92:2), a magasságban lakozik, mindenek felett, ami legyőzhetetlen előnyt képez számára az ellenségekkel szemben. A Felséges Úr ugyanakkor kész lehajolni, hogy megszabadítsa azt, aki hozzá kiált. Az Úr teremtő és megváltó tetteinek Isten imádatára és szeretetére kell késztetnie az embert. A megváltás reménye nélkül ugyanis nem lenne különösebb okunk az örömre a bűnbe esett világban – szeretünk, szenvedünk és meghalunk, méghozzá reménység nélkül. Dicsérjük hát az Urat, nemcsak mint Teremtőt, hanem mint Megváltót is! A „friss olaj” (Zsolt 92:11, ÚRK) jelzi a zsoltáros újbóli elhatározását, hogy szolgálni fogja Istent újból felszentelt szolgájaként. Olajjal kenték fel a kiválasztottakat, papokat és királyokat (2Móz 40:15; 1Sám 10:1). Azonban a zsoltáros egy ritkább héber szó, a bálal választásával él, amit jellemzően nem Isten szolgáinak a felkenésére használtak, hanem arra, amikor az olajat „összekeverték”, „vegyítették” az áldozat többi részével (2Móz 29:2; 3Móz 2:4-5). A bálal szó sajátságos használatával a zsoltáros arra utal, hogy élő áldozatul szánja magát az Úrnak, egész valóját neki szenteli (Róm 12:1). Nem meglepő, hogy az odaszentelés gondolatával találkozunk a szombatnapra való zsoltárban, ugyanis a szombat a jele annak, hogy az Úr megszenteli népét (2Móz 31:13). A pálmafák és libanoni cédrusok képe úgy jeleníti meg Isten népét, mint akiknek a hite erősödik az Úr csodálatos céljaiban és szeretetében, mind jobban értékelik Őt. A szombat a jele az örök szövetségnek, amit népével kötött az Úr (Ez 20:20), tehát a szombati nyugalom elengedhetetlen Isten népe számára, mert megerősíti őket, hogy bizakodva várják, amíg minden szövetségi ígéretét beteljesíti az Úr (Zsid 4:1-10).

Olvassuk el újból a 92. zsoltárt! Milyen nagyszerű reménységet ígér ez a szakasz? Hogyan találunk vigasztalást általa itt és most?

---

#### Ellen G. White idézetek

Mivel a szombat a teremtői hatalom emlékezete, ezért minden más nap felett ez az a nap, amikor meg kell ismernünk Istent teremtett művei által. A gyerekek elméjében a szombat gondolatát össze kell kapcsolnunk a természet szépségével! Boldog az a család, amelyik az istentisztelet helyét réteken át, tó partján vagy ligeteken keresztül közelítheti meg, mint ahogy Jézus és tanítványai a természetben igyekeztek a zsinagóga felé! Boldog az az apa és anya, aki gyermekeit Isten Igéjéből taníthatja a természet nyitott könyvén keresztül; akik összegyűlhetnek a zöld fa alatt a friss, tiszta levegőn, hogy tanulmányozzák a Szentírást, és dicséretet énekeljenek a mennyei Atyának! – Előtted az élet, 251. o.

A menny munkája sohasem szűnik meg, és az embernek sem kell megpihennie a jó cselekedetek véghezvitelében. A szombat nem a haszontalan semmittevés idejéül rendeltetett. A törvény megtiltja a világi munkát az Úr pihenőnapján; a megélhetés érdekében végzett mindennapi tevékenységet szüneteltetni kell, a világi örömökért vagy haszonért való munka sem törvényes e napon – de ahogy Isten megszűnt teremtő munkájától, megpihent szombaton, és megáldotta, úgy kell az embernek is elhagynia hétköznapi elfoglaltságát, és az egészséges pihenésnek, a magasztalásnak és a szent cselekedeteknek szentelnie a szent órákat. Krisztus munkája, a beteg meggyógyítása tökéletes összhangban volt a törvénnyel, és megtisztelte vele a szombatot. – Jézus élete, 207. o.



A Bibliában bemutatott szentség az ember egész lényét – értelmét, lelkét és testét – érinti. Pál így imádkozott a thesszalonikaiakért: „egész valótok, mind lelketek, mind testetek feddhetetlenül őriztessék meg a mi Urunk Jézus Krisztus eljövetelére” (1Thessz 5:23). Ezt is írja a hívőknek: „Kérlek azért titeket, atyámfiai, az Istennek irgalmasságára, hogy szánjátok oda a ti testeteket élő, szent és Istennek kedves áldozatul.” (Róm 12:1) Az ősi Izrael korában minden állatot, amelyet áldozatként hoztak Isten elé, a pap gondosan megvizsgált, és ha bármilyen hibát talált benne, nem fogadta el, mert az Úr megparancsolta, hogy az áldozat hibátlan legyen. A keresztényeknek testüket kell odaszánniuk „élő, szent és Istennek kedves áldozatul”. Hogy ezt megtehessék, minden képességüket a lehető legjobb állapotban kell tartaniuk. Minden szokás, amely csökkenti a fizikai és a szellemi erőt, alkalmatlanná teszi az embert arra, hogy a Teremtőnek szolgáljon. És vajon megelégszik-e Isten olyan dologgal, aminél jobbat is tudnánk nyújtani? Krisztus azt mondta: „Szeresd az Urat, a te Istenedet teljes szívedből.” Azok, akik teljes szívükből szeretik Istent, a legjobb szolgálatot szeretnék neki nyújtani, és állandóan arra törekszenek, hogy minden képességüket összhangba hozzák azokkal a törvényekkel, amelyek segítik az embert, hogy talentumait Isten szolgálatába állítsa. – A nagy küzdelem, 473. o.