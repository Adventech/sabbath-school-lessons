---
title:  Várj!
date:  24/03/2024
---

`Olvassuk el Zsolt 27:14, 37:7, 9, 34, 39:8, 40:2, 69:7, Róm 8:18-25 és Gal 5:5 verseit! Mire kérik Isten népét ezek a szakaszok?`

Az élet egyik legerősebb stresszhelyzete talán a várakozás. Mindegy, hogy kik vagyunk, hol élünk, milyen az élethelyzetünk éppen, időnként mindannyiunknak várni kell dolgokra. Várakozunk, akár sorban állunk egy üzletben, akár az orvostól várjuk a diagnózist, és általában nem szívesen tesszük. Viszont mi a helyzet azzal, amikor Istenre várunk? Nemcsak A zsoltárok könyvében találjuk meg az Úrra való várakozás gondolatát, hanem az egész Bibliában, még számos más helyen. A legfontosabb szó itt a kitartás. Azt jelenti, hogy a lehető leghatározottabban eltökéljük: nem adjuk át magunkat a félelemnek, hogy az Úr talán nem jön el értünk. Isten hívő gyermeke vár, annak megingathatatlan tudatában, hogy hűséges az Úr, és aki rá vár, biztos lehet benne: a javára fordítja a dolgokat, még ha az adott pillanatban nem is feltétlenül látja úgy. Az Úrra várás több görcsös kapaszkodásnál, mély vágyódás Isten után, hasonló az erős szomjúsághoz, amit az ember száraz vidéken tapasztal (Zsolt 63:2). A zsoltáros sok áldást vár Istentől, de minden reményénél, sőt életszükségleténél erősebb az a vágya, hogy közel kerüljön Istenhez. Amint a Római levél megkapó szakaszában olvassuk, Isten és az egész teremtett világ várja az idők végén a föld megújulását, valamint Isten és népe boldog találkozását. Pál így ír: „Mert a teremtett világ sóvárogva várja az Isten fiainak megjelenését” (Róm 8:19).

Micsoda nagyszerű ígéret!

Szentlelke által az Úr addig is népével van, amíg a megváltást és az Istennel való találkozást várjuk, miközben „az egész teremtett világ együtt sóhajtozik és vajúdik” (Róm 8:22, ÚRK).

Ez idő alatt bizonyságot kell tennünk (ApCsel 1:4-8) a megváltási tervről, aminek a csúcspontja az új teremtés. Ez az, amire várunk, ez a reményeink végső beteljesülése. Adventistaként egyházunk neve is a reménységünkre utal. Várunk annak tudatában, hogy várakozásunk nem hiábavaló. Krisztus halála és feltámadása a második advent garanciája.

Nevezzünk meg néhány dolgot, amire éppen most várunk Istentől! Hogyan tanulhatunk meg bízva, hittel várakozni, amíg nem jön el az, amiért imádkozunk?

---

#### Ellen G. White idézetek

Várjátok az Urat! Ismét mondom: várjátok az Urat! Segítséget kérhetünk az emberektől, és megtörténik, hogy nem segítenek. Kérhetünk viszont segítséget Istentől, és Ő így szól: „Megkapjátok.” Ezért tehát tudnotok kell, hogy kihez folyamodhattok, és kiben bízhattok. Ne bízzatok emberekben, és ne támaszkodjatok halandókra. Kapaszkodjatok erősen a Mindenhatóba, aki kijelentette: „Avagy fogja meg erősségemet, kössön békét velem, békét kössön velem!” Utána pedig várjatok, virrasszatok, imádkozzatok és dolgozzatok, miközben az igazság Napját szemlélitek.

A Jézus arcáról sugárzó fény világítsa be a szíveteket, általatok pedig mások szívét is. „Ti vagytok a világ világossága… Úgy fényljék a ti világosságtok az emberek előtt, hogy lássák a ti jó cselekedeteiteket, és dicsőítsék a ti mennyei Atyátokat.” (Mt 5:14–16) Magasztaljuk Jézust az emberek előtt. – Reflecting Christ, 119. o.

Az Úr elé járulhatunk apró gondjainkkal és nehézségeinkkel, mint ahogy a nagyobb nehézségekkel is. Bármi is zavar vagy elszomorít, vigyük imában az Úr elé.

A lélek csendben, de mégis vágyódva kell, hogy keresse Istent, és akkor milyen kellemes és tartós lesz annak jelenléte, aki titokban lát, akinek a füle meghallja a szívből küldött imát! Az az ember, aki egyszerű hittel megy Isten elé, begyűjtheti a mennyei fénysugarakat, hogy erőt és támogatást nyerjen a Sátánnal vívott küzdelemben.

Ha szüntelenül az Urat szemléljük, ha engedjük, hogy a szívünk hálát és köszönetet mondjon neki, akkor a vallásos életünk folyamatosan felüdül. Imáink az Istennel folytatott párbeszédekké válnak, mint ahogy a barátok szoktak beszélgetni. Ő személyesen fogja kinyilatkoztatni titkait. Így gyakrabban tapasztalhatjuk meg a Jézus jelenlétének kellemes és örömöt hozó érzését. Az imák pedig távol tartják Sátán támadásait. – The Faith I Live By, 225. o.

Ha nem nyerünk azonnal választ imánkra, ne fáradjunk bele a várakozásba, ne hervadjunk le, ne veszítsük el lábunk alól a talajt. Kapaszkodjunk az ígéretbe: „Hű az, aki elhívott titeket, s Ő meg is cselekszi azt.” Akár a követelőző özvegy, sürgesd a kérésedet, légy szilárd a célkitűzésedben. Fontos-e, amit kérsz, és nagyon lényeges? Bizony az. Ne ingadozz tehát, mert lehet, hogy hited kerül megvizsgálásra. Ha értékes dolgot kívánsz, érdemes erősen, komolyan, kitartóan ostromolni érte az eget. Tied az ígéret, virrassz hát és imádkozzál. Légy állhatatos, akkor választ nyersz imádra. Hisz Isten ígérte meg. Ha nehezen kapod meg, többre becsülöd, mikor megkaptad. Az Ige világosan mondja, hogy ha kételkedsz, ne is várj el semmit az Úrtól. Az előbbi szöveg intést is tartalmaz, hogy ne fáradjunk bele, hanem támaszkodjunk szilárdan az ígéretre. Ha tehát kértek, az Úr bőven, szemrehányó szavak nélkül meg fogja adni. – Bizonyságtételek, 2. köt., 131. o.