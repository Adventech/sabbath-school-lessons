---
title:  Kévék Begyűjtése
date:  26/03/2024
---

`Olvassuk el a 126. zsoltárt! Mi ad erőt és reményt Isten népének? Az ebben a zsoltárban foglaltak közül mit alkalmazhatunk ma a saját életükre?`

Az Úr sokféle szabadítása Isten népe számára a bátorítás kimeríthetetlen forrását jelenti, ebből fakad reménységünk a jövőre nézve. Olyan hatalmas volt a múltbeli szabadítás, hogy valóra vált álomként beszélhetünk róla (Ézs 29:7-8). Figyeljük meg, hogy az Urat a múltban történt szabadításáért (Zsolt 126:1) dicsőítő nemzedék fogságban van a zsoltár megírásakor (Zsolt 126:4)! Az énekek segítségével újra átélhető és a jelenben is tapasztalható a régi idők öröme és felszabadulása. Az új nemzedékek úgy tartják életben a bibliai történelmet, hogy azonosítják magukat azokkal, akik saját szemükkel látták az eseményeket. Az élő hit ápolja a múltban végbevitt nagy isteni tettek emlékét, de úgy, mint amit az Úr értünk, nem pedig csak értük (azaz a hívők korábbi generációiért) tett. A múlt emléke megújítja a reményt a jelenben. A „patakokat a déli földön” (Zsolt 126:4) kifejezés remek szókép, azt érzékelteti, hogy Isten gyorsan és hatalmasan cselekszik népéért. A Júdától közvetlenül délre eső vidék száraz sivatagos terület, ahol az esős évszak heves áradásai következtében hirtelen alakultak ki a patakok, sebesen folyt a víz a medrükben. A korai és a késői esőnek fontos szerepe volt a mezőgazdasági év hozamában (5Móz 11:14; 28:12). A könnyek között végzett vetés és az örömteli aratás (Zsolt 126:5-6) képe szintén komoly ígéret arra, hogy a jelenlegi nehéz helyzetből Isten átvezet a boldog jövőbe. Az aratási időszak végén az ókori héber zarándokok felvitték az évszak terményeit Isten jeruzsálemi templomába (2Móz 34:22, 26). Az aratás motívuma komoly lelki tanulságot közvetített az akkori embereknek. A vetést és a földek, gyümölcsösök, szőlőskertek megművelésének kemény munkáját az örömteli, bőséges aratás, szüret jutalmazza, hasonlóképpen a jelenben elszenvedett megpróbáltatások után Isten népe az idők végén az üdvösség örömét élheti meg. A nagy aratás hasonlata előremutat arra, amikor Isten helyreállítja országát a földön Krisztus második adventjekor (Ám 9:13-15; Mt 9:37). Azonban itt is előkerül a várakozás témája. Várni kell az aratásra, hasonlóképpen arra is, hogy meglássuk munkánk gyümölcsét, eredményét.

Idézzünk fel olyan eseteket, amikor világosan, félreérthetetlenül láttuk az Úr munkáját a magunk vagy mások életében! Hogyan meríthetünk bátorságot ezekből a tapasztalatokból a mostani küzdelmeink között?

---

#### Ellen G. White idézetek

Ha az Úr kiválasztott hírnökei mindaddig várakoznának, amíg minden akadály elhárul az útjukból, akkor közülük sokan egyáltalán nem is mennének el a szétszórt nyáj felkutatására. Sátán kifogásokat hoz eléjük, hogy visszatartsa kötelességük teljesítésétől. A hírnökök menjenek ki Istenbe vetett hittel és bizalommal, és az Úr, aki elhívta őket, majd megnyitja előttük az utat annyira, hogy a munkások javára s nevének megdicsőítésére szolgáljon. Jézusnak, a nagy Mesternek, a mi példaképünknek nem volt hova fejét lehajtania. Élete a nehéz munka, gond és aggodalom élete volt; végül önmagát adta oda értünk. Azoknak, akik Krisztus helyett kérik a lelkeket, hogy békéljenek meg Istennel, és akik majd Krisztussal együtt akarnak dicsőségben uralkodni, el kell készülniük, hogy most szenvedéseinek részeseivé legyenek. „Akik könnyhullatással vetnek, vigadozással aratnak majd. Aki vetőmagját sírva emelve megy tova, vigadozással jő elő kévéit emelve.” (Zsolt 126,5–6) – Tapasztalatok és látomások, 63. o.

Gyakran megesik, hogy mi [James és Ellen White] elcsüggedünk az elvárások miatt, de amikor látjuk az Urat, ahogy együtt munkálkodik velünk, és hogy lelkek térnek meg Krisztushoz, elfelejtjük a fáradtságot, csalódást és próbát, és megtiszteltetésnek érezzük, hogy Isten megengedte, hogy elvégezzük a ránk eső részt a munkából. Nagyon értékes imaórákat töltöttünk egyesekkel azok közül, akik el voltak keseredve. Együtt örültünk velük, amikor világosság árasztotta el lelkük sötét zugait. Az Úr valóban bátorította a szívünket, és megerősített a szolgálatunkban. Hisszük, hogy ez a gyülekezet bőséges gyümölcstermést hoz majd Isten dicsőségére.

Ó, bárcsak az imáitok eredményeképpen Isten megismertetné az igazságot azon lelkekkel, akik még a tévelygés sötétségében élnek! Az Úr Igéjének minden lapjáról világosság, értékes világosság árad. Az Ige az, ami megszentel. Ha őszinte vágy él bennünk, hogy lapjait tanulmányozva megismerjük kötelességünket, akkor angyalok jönnek el, hogy felfrissítsék az elmét, és megerősítsék abban, hogy megértse az Isten Igéjében kinyilatkoztatott szent dolgokat. – This Day With God, 174. o.

Bíznunk kell Istenben. Ő tartja ezt a világot a kezében. Isten a mi oldalunkon áll. Az egész menny arra vár, hogy együtt munkálkodhasson velünk. Az Úr mindennél és mindenkinél felettébb való. Akkor miért kellene félnünk? Az Úr mindenható; akkor miért rettegnénk? Hajdanán Isten megszabadította népét, és nekünk is segíteni fog, ha az ő erejére támaszkodva haladunk előre. (…)

Dolgozzunk úgy, ahogy eddig még nem tettük! Tegyük félre az önzést, és kapaszkodjunk szorosan hit által Jézusba! Mutassuk be a világnak Őt, akinek a lénye tízezer közül is kitetszik! – That I May Know Him, 342. o.