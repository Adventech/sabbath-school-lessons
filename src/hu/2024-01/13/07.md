---
title:  További Tanulmányozásra
date:  29/03/2024
---

Ellen G. White: Jézushoz vezető út. Budapest, 2008, Advent Irodalmi Műhely, „Növekedés Krisztusban” c. fejezet, 50-56. o.

A zsoltárok újból és újból arra bátorítanak, hogy várjunk az Úrra. „Csillapodjál le az Úrban és várjad őt” (Zsolt 37:7). Amikor a várakozást terhesnek, bizonytalannak és magányosnak érezzük, gondoljunk csak a tanítványokra Jézus mennybemenetele napján (ApCsel 1:4-11)! Jézus a szemük láttára emelkedett a mennybe, ők pedig ottmaradtak, hogy várják, amíg visszatér, egy jövőbeli ismeretlen napon. Vajon ki érzett már annál erősebb vágyakozást, mint a tanítványok akkor, hogy megkaphassák Isten áldását? Biztosan így sóhajtottak: „Urunk, vigyél minket magaddal most!” Mégis azt az utasítást kapták, hogy várják az Atya ígéretét és Jézus visszatérését. Ha azt gondoljuk, hogy a tanítványok elcsüggedtek, elkeseredtek, akkor meg fogunk lepődni! Visszatértek Jeruzsálembe, és pontosan azt tették, amit Jézus mondott nekik – várták a Szentlélek ajándékát, majd erővel hirdették az evangéliumot a világnak (ApCsel 1:12-14; 2. fejezet). Elképzelhetetlennek tűnik az Úr parancsa, hogy várjunk rá, ha nem munkálkodik bennünk Szentlelke által. Emberi lelkesedés képtelen kiállni a várakozás nyomását, ami gyenge lényünkre nehezedik, ezt csak úgy bírhatjuk ki, ha Jézus Krisztusban maradunk, személyes kapcsolatban vagyunk vele. „Ha Krisztus a szívünkben lakozik, akkor munkálni is fogja bennünk »mind az akarást, mind a munkálást, jó kedvéből« (Fil 2:13). Úgy fogunk dolgozni, ahogy Ő dolgozott; ugyanaz a lelkület nyilatkozik meg bennünk, ami benne volt. Így Őt szeretve és benne maradva »mindenestől fogva növekedjünk abban, aki a fej, a Krisztusban« (Ef 4:15)” (i. m. 56. o.). Miközben tovább várunk az Úrra, békét és megnyugvást találunk a Zsoltárokban. Imáink és énekeink által szívünk Isten szívéhez közeledhet.

**Beszélgessünk róla!**

`1) A lelki életünk szempontjából mi a várakozás jelentősége? Beszélgessünk bibliai hősökről, akik várakoztak! Hogyan tisztította és erősítette meg a hitüket ez a folyamat (Róm 4:19-22; Zsidókhoz 11. fejezet)?`

`2) Mi történik a várakozás idejének a végén (Zsolt 37:34-40)? Minek a reményét találjuk ezekben a szövegekben például a világból annyira hiányzó igazságtétellel kapcsolatban?`

`3) Miért mondhatjuk, hogy a halottak esetében már szinte vége a várakozásnak (Préd 9:7)? Milyen reményt találunk ebben?  `

„Az Úr angyala tábort jár az őt félők körül és kiszabadítja őket” (Zsolt 34:8).

„Isten népe vágyakozva vár Királya közeledtének jeleire. A »meddig tart még az éjszaka« kérdésre az őrök határozottan válaszolják: »Közeleg a reggel, de még éjjel van« (Ézs 21:11-12, RÚF). Fény ragyog a hegycsúcs felett vonuló felhőkön. Nemsokára látható lesz Királyunk dicsősége, és az Igazság Napja felragyog. A reggel és az éj küszöbén vagyunk – az igazak végtelen napjának és a gonoszok örök éjének kezdetén.

Miközben a küzdők Istent ostromolják könyörgésükkel, úgy tűnik, mintha a láthatatlan világot eltakaró függöny már-már felgördülne. Az égen az örök nappal hajnalpírja fénylik, és mint angyalok éneke zengenek e szavak: »Álljatok erősen, maradjatok hívek! Jön a segítség!« Krisztus, a mindenható Győző, a halhatatlan dicsőség koronáját nyújtja fáradt katonáinak. Hangja a félig nyitott kapukból hangzik: »Ímé, tiveletek vagyok. Ne féljetek! Ismerem minden fájdalmatokat. Én is szenvedtem ugyanúgy, mint ti. Nem új ellenséggel hadakoztok. Én megvívtam a csatát értetek, és több lesz az, mint győzelem, amit az én nevemmel kivívtok.«

Drága Megváltónk akkor küld segítséget, amikor szükségünk van rá. Az utat, amely a mennybe visz, az Ő lába nyoma szentelte meg. Minden tövis, amely megsebzi lábunkat, az övét már megsebezte. Minden keresztünket Ő már előbb hordozta. Az Úr megengedi a harcot, hogy felkészítse lelkünket a békére. A nyomorúság ideje súlyos megpróbáltatást hoz Isten népének. De akkor üt az óra, amikor minden őszinte hívőnek felfelé kell tekintenie, hogy hitben megpillantsa maga körül az ígéret szivárványát…

Ezt mondja a zsoltáros: »Bizony elrejt engem az Ő hajlékában a veszedelem napján; eltakar engem sátrának rejtekében« (Zsolt 27:5)… Dicső lesz azoknak szabadulása, akik türelmesen várták Krisztust, és akiknek a neve be van írva az élet könyvébe” (Ellen G. White: A nagy küzdelem. Budapest, 2013, Advent Kiadó, 540-541. o.). 



---

#### Ellen G. White idézetek

A nagy Orvos lábnyomán: „A próbák fegyelmező ereje” című fejezet (470–473. o); Az evangélium szolgái: „Személyes szolgálat” című fejezet (185–187. o.)