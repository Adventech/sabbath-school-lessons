---
title:  Nehogy Meginogjon Az Igaz
date:  01/02/2024
---

`Olvassuk el Zsolt 37:1, 8, 49:6-8, 94:3-7 és 125:3 verseit! Milyen küzdelmekbe került a zsoltáríró?`

Ezek a zsoltárok a gonoszok jó szerencséje felett keseregnek, illetve amiatt, hogy ez milyen kihívást jelent az igazaknak. A gonoszoknak nemcsak egyszerűen jól megy a soruk, hanem időnként még nyíltan gyalázzák is Istent és elnyomják az embereket. Zavarba ejtő helyzet, hogy míg „a gonoszság pálcája” (Zsolt 125:3) uralja a világot, az „igazságnak pálcája” (Zsolt 45:7) hanyatlani látszik. Miért ne adnánk hát fel, miért ne fogadnánk el a gonoszságot, mint mások?

`Olvassuk el Zsolt 73:1-20, 27 verseit! Mi segíti át a krízisen a zsoltárost? Mi végre jutnak azok, akik hiábavaló dolgokban bíznak (lásd még 1Pt 1:17)?`

Amíg a 73. zsoltár írója a világban tapasztalható gonoszságra fókuszált, nem láthatta a teljes képet Isten nézőpontjából. Lehengerlő volt számára a gonoszok sikerességének a problémája, azt is elhitte, hogy van valóságalapja annak az érvnek, miszerint hiábavaló hinni.

Azonban a 73. zsoltár bemutatja, hogy „ezek a dolgok megtévesztik azokat, akik figyelmen kívül hagyják az 1. verset, ami az egész zsoltár összefoglalása: »Bizony jó Izráelhez az Isten, azokhoz, akik tiszta szívűek«” (Johannes Bugenhagen: Reformation Commentary on Scripture. Downers Grove, IL, 2018, InterVarsity Press, 11. o.). 

A zsoltáros belépett Isten uralmának szentélyébe, és ott emlékezett arra, hogy a „ma” a mozaiknak csupán egy darabkája, és figyelembe kell vennie a „véget” is, amikor Isten ítélete eléri a gonoszokat. A zsoltáros a szentélyben értette meg ennek igazságát, majd megbánta korábbi balgaságát. Ez is azt mutatja, hogy a valóságot nem az emberi logika mentén, hanem csak lelki látással érthetjük meg.

Most annyi szörnyűség büntetlen marad! Mégis hogyan vigasztal Istennek az az ígérete, hogy meg fogja ítélni a világot, minden gonoszságát?

---

#### Ellen G. White idézetek

Sokan gazdagság és hatalom szerzésével igyekeznek mennyet csinálni maguknak. „…Gonoszságot szólnak; elnyomásról beszélnek fennhéjázással” (Zsolt 73:8), lábbal tiporva az emberi jogokat, és semmibe véve Isten tekintélyét. Lehet a kevélynek egy ideig nagy hatalma és sikeres minden vállalkozása; de a végén csalódni fog, és szerencsétlen lesz.

A megvizsgálás ideje már a küszöbön van. A Magasságos leszáll, hogy meglássa, amit az emberek fiai építettek. Meg fog mutatkozni mindenekfölötti hatalma; az emberi büszkeség műveit pedig porba veti. „Az égből letekint az Úr, látja az emberek minden fiát. Székhelyéről lenéz a föld minden lakosára.” „Az Úr elforgatja a nemzetek tanácsát, meg­hiúsítja a népek gondolatait. Az Úr tanácsa megáll mindörökké, szívének gondolatai nemzedékről nemzedékre.” (Zsolt 33:13–14, 10–11) – Pátriárkák és próféták, 124. o.

Jelentőségteljes események előtt állunk, és szeretnénk felrázni népünket a nemtörődömségéből, hogy készüljön fel a nagy napra. Nem szabad elvetnünk bizodalmunkat, hiszen minden idők legbiztosabb ígéretét kaptuk. Mindeddig megsegített az Úr, és végig a segítségünkre lesz. Szemléljük azokat az emlékoszlopokat, amelyek arra emlékeztetnek, amit Isten tett értünk azért, hogy vigasztalást nyújtson, és megszabadítson az ellenség karjaiból. Élénken őrizzünk az emlékezetünkben minden könnyet, amit az Úr letörölt a szemünkről, minden fájdalmat, amin könnyített, minden eltávolított aggodalmat, minden szertefoszlatott félelmet, minden teljesített szükségletet, minden irányunkban tanúsított irgalmat, és a megtett útra való emlékezésünkből merítkezve kell megerősödnünk az előttünk álló eseményekre. – This Day With God, 58. o.

Krisztus élete – a jászoltól a keresztig – önmegtagadásra, a szenvedésben való részvételre hív. Leleplezi az emberek szándékait. Jézus a menny igazságát hozta, s mindazok, akik engedelmeskedtek a Szentlélek szavának, vonzódtak hozzá. Akik önmagukat imádják, azok Sátán birodalmához tartoznak. Krisztus iránti magatartásunk mutatja meg, kinek az oldalán állunk. Így mondja ki mindenki önmaga felett az ítéletet.

A végső ítélet napján minden elveszett lélek meg fogja érteni, mit dobott el magától azzal, hogy elvetette az igazságot. A kereszt áll majd szemük előtt, és mindenki – akit bűnei addig elvakítottak – felismeri igazi jelentőségét. Kálvária látomása nyomán, a titokzatos áldozat láttán minden bűnös elismeri, hogy a menny ítélete jogos. Minden hazug mentség semmivé lesz. Az emberiség hitehagyása a maga irtózatosságában mutatkozik meg. Mindenki meglátja majd, mit választott. Tisztázódik az igazság és a tévelygés minden kérdése, amely a hosszú küzdelem alatt felmerült. A világegyetem ítélőszéke igazolni fogja, hogy Isten nem felelős a bűn keletkezéséért és következményeiért. – Jézus élete, 57–58. o.