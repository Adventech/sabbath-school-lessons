---
title:  Hol Van Isten?
date:  30/01/2024
---

`Olvassuk el Zsolt 42:2-4, 63:2, 69:2-4 és 102:2-8 verseit! Mi okoz nagy szenvedést a zsoltárosnak?`

A zsoltárost nemcsak a saját és a közössége szenvedései gyötrik, hanem talán az még ezeknél is jobban, hogy mintha Isten nem törődne szolgái nehézségeivel. Isten vélt hiánya olyan számára, mint csillapíthatatlan szomjúság a szárazságban (Zsolt 42:2-4; 63:2), vagy mint a halálos gyötrelem (Zsolt 102:3-5). Úgy érzi, hogy elszakadt Istentől, olyan lett, mint egy árva madár. „Hasonló vagyok a pusztai pelikánhoz; olyan lettem, mint a bagoly a romok közt. Virrasztok, és olyan magányos vagyok, mint a madár a háztetőn” (Zsolt 102:7-8, ÚRK).

A pusztaság említése kiemeli az Istentől való elszakadás érzetét. A „madár a háztetőn” nem a nyughelyén, a fészekben ül, hanem azon kívül. A zsoltáros „a mélységből” kiált Istenhez, mintha mindenhonnan elárasztaná a víz, vagy „mély sárba” esett volna (Zsolt 69:2-4; 130:1). Ezek a képek nyomasztó helyzetet ábrázolnak, amiből nincs menekvés, csak Isten adhat szabadulást.

`Olvassuk el Zsolt 10:12, 22:2, 27:9, 39:13 verseit! Mit tesz a zsoltáros, amikor Istent olyan távolinak érzi?`

Figyelemre méltó, hogy a zsoltáros nem akar elhallgatni, amikor Isten csendben van. Megingathatatlanul hisz az élő, kegyelmes Istenhez folyamodó imában. Isten akkor is ott van, ha távolinak tűnik, ugyanaz, aki meghallgatta a múltban, tehát bízik benne, hogy most is meghallja a szavát.

Isten hallgatása önvizsgálatra, az Úr keresésére késztette a zsoltárírókat, méghozzá bűnvallással és alázatos könyörgésekkel. Tudták, hogy nem hallgat örökké. A zsoltárok könyve azt mutatja be, hogy az életkörülményektől függetlenül fenn kell tartani a párbeszédet Istennel.

Mit tanulhatunk abból, ahogy a zsoltáros reagál Isten látszólagos távolságára? Mit teszünk, ha úgy érezzük, hogy Isten hallgat? Mi tartja meg a hitünket?

---

#### Ellen G. White idézetek

Nem a legkönnyebb haladni az örök nap felé vezető ösvényen, sőt, néha sötétnek és tövisesnek látszik. De tiétek lehet a bizonyosság, hogy Isten örök karjai körülölelnek titeket, hogy megvédjenek a gonosztól. Azt akarja, hogy a legbuzgóbb hitet gyakoroljátok benne, és tanuljatok meg benne bízni az árnyékban éppúgy, mint a napfényben.

A fészkébe igyekvő sast a vihar gyakran visszaveti a szűk hegyszorosba. Sötét, haragos felhők ereszkednek le, és elzárják útját a napsütéses magaslatok felé, ahol fészke várja. A sas egy ideig vadul küzd, erős szárnyaival ide-oda csapkod, mintha a sűrű felhőket akarná elűzni. Végül beleveti magát a sötétségbe, és pillanatok múlva éles győzelmi kiáltása hangzik, midőn felérkezett a derűs, napfényes magasba. A vihart és a sötétséget legyűrte, körülötte az egek kéksége fénylik. Boldogan, elégedetten telepszik le magasban épült fészkébe a sziklaszirten. A vilá­gosságot a sötétségen át érhette csak el.

Krisztus követői is csak ezt az utat járhatják be. Élő, erős hitet kell gyakorolniuk, ami majd áthatol a felhőkön, ami olyan, mint egy vastag fal, mely elválaszt minket a menny világosságától. A hit magaslatait kell elérnünk, ahol minden csupa békesség és Szentlélek általi öröm. – Isten fiai és leányai, 323. o.

Isten minden jó örök és kiapadhatatlan forrása. Mindenki, aki bízik benne, ekként találja meg Őt. Akik neki mint mennyei Atyjuknak szolgálnak, azokat arról biztosítja, hogy ígéreteit beteljesíti. Öröme fogja betölteni szívüket, és teljes lesz az örömük.

Kiváltságunk, hogy megnyissuk a szívünket, és beengedjük Krisztus jelenlétének napsugarát. Fivérem, húgom, nézzetek a fényforrásra! Lépjetek valódi, személyes kapcsolatba Jézussal, hogy felemelő és frissítő hatást gyakorolhassatok másokra! Legyen a hitetek erős, tiszta és állhatatos! Isten iránti hála töltse be a szíveteket! Amikor reggel felkeltek, térdeljetek az ágyatok mellé, és kérjétek meg Istent, hogy adjon erőt a napi kötelességek teljesítéséhez és a kísértésekkel való szembenézéshez! Kérjétek meg Őt, hogy segítsen Krisztus jellemének frissességét beépíteni munkátokba! Kérjétek meg, hogy segítsen olyan szavakat szólnotok, amelyek reménységet és bátorságot adnak a körülöttetek lévőknek, és közelebb vonnak benneteket a Megváltóhoz! – Isten fiai és leányai, 199. o.