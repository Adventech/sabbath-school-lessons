---
title:  Ígéretei Örökre Elvesztek?
date:  31/01/2024
---

`Olvassuk el a 77. zsoltárt! Mit tapasztalt a zsoltáros?`

A 77. zsoltár elején a zsoltáros Isten segítségét kéri, panaszkodik és fájdalmasan emlékezik vissza a múltra (Zsolt 77:2-7), szíve mélyéből keseregve fordul hozzá. Semmi nem vigasztalhatja, csak az, ami az Úrtól érkezik.

Csakhogy az Istennel kapcsolatos emlékek tovább fokozzák gyötrelmét: „Istenről emlékezem és sóhajtok” (Zsolt 77:4). A héber hámáh („sóhajt”, „nyög”) szó jelöli még a víz zúgását is (Zsolt 46:4). A zsoltáros egész lénye nyugtalan.

Hogyan válthat ki ekkora fájdalmat az emberben az, ha Istenre emlékezik? Nyugtalanító kérdések sorozata sejteti, hogy mi lehet a zsoltáros aggodalmának az oka (Zsolt 77:8-10). Megváltozott volna Isten? Vajon hűtlenné válna a szövetségéhez?

Az Isten múltbeli szabadító tettei és jelenlegi látszólagos távolléte közötti éles ellentét miatt érzi úgy a zsoltáros, hogy Isten elhagyta. Ha megváltozott az Úr, a zsoltárosnak semmi reménye nincs, és nem tudja egykönnyen elvetni ezt a következtetést. Közben azért nem tud aludni, mert az Úr ébren tartja (Zsolt 77:5). Erről más bibliai szereplők is eszünkbe juthatnak, akiknek az álmatlanságát gondviseléséből arra használta fel Isten, hogy szándékait előmozdítsa (1Móz 41:1-8; Eszt 6:1; Dán 2:1-3). A hosszú álmatlan éjszakákon a zsoltáros felidézi Isten múltbeli szabadító tetteit, és ez új erőt ébreszt benne (Zsolt 77:6, 12).

A zsoltáros megerősítést kap Istentől, anélkül, hogy az adott helyzetére magyarázat jönne, viszont meggyőződik Isten hűségéről és megbízhatóságáról (mint Jób). Bátorságot nyer, hogy hittel várjon az Úrra. Már tudja, hogy Isten nem változik, Ő az, aki csodákat tett Izrael történelmében (Zsolt 77:12-19). Megérti, hogy „nem látszik lépteid nyoma” (Zsolt 77:20, ÚRK). Visszatekintve felismeri Isten vezetését még azokban a helyzetekben is, amikor jelenléte nem volt nyilvánvaló az ember számára. Megerősíti, hogy Isten kinyilatkoztatja önmagát, ugyanakkor rejtve is marad, és ezért dicsőíti titokzatos, felséges tetteit.

Gondoljunk vissza azokra a történetekre, amikor az Úr különösen cselekedett az életünkben! Hogyan segíthet ez megbirkózni a mostani gondjainkkal?

---

#### Ellen G. White idézetek

Dávid, a zsoltáros, élete folyamán gyakran ment át érzelmi változásokon. Időnként, amint bepillantást nyert Isten akaratába és útjaiba, igen boldog volt. Majd mikor az Úr kegyelmének és változatlan szeretetének visszáját pillantotta meg, akkor mintha minden a sötétség fellegébe burkolózott volna. De ő még a sötétségen át is Isten tulajdonságait látta. Ez bizalmat támasztott benne, és megerősítette hitét. Hanem ha az élet nehézségeiről és veszélyeiről elmélkedett, annyira fenyegetőnek tűntek, hogy azt gondolta, Isten elhagyta őt a bűnei miatt. Olyan éles megvilágításban látta bűneit, hogy fölkiáltott: „Ez az én gyöngeségem; mégis emlékezni fogok a felséges jobb kezének éveiről.” (…)

Hit által ragadta meg Istent, s ez megerősítette és bátorította őt. Bár felismerte Isten útjainak titokzatosságát, mégis bizonyos volt benne, hogy irgalmassággal és jósággal teljesek; hiszen az volt Isten jelleme, amit Mózesnek kinyilatkoztatott. (…)

Amint Dávid magáévá tette az ígéreteket és előjogokat, elhatározta, hogy nem lesz többé elhamarkodott az ítéletre, nem csügged el, s nem veti magát tehetetlen kétségbeesésbe. Mikor Isten jelleméről elmélkedett, amint az tanításaiban, türelmében, túlszárnyaló nagyságában és irgalmában előtűnt, s látta, hogy Isten cselekedeteit és csodáit nem lehet korlátozni, lelke fölbátorodott. – A Te Igéd igazság, 3. köt., 1149. o.

Isten áldásait hinti utunkra, hogy világosságot árasszon rá. Így akarja szívünket arra késztetni, hogy szeressük és dicsőítsük Őt. Azt szeretné, hogy örömmel merítsünk üdvösségünk forrásaiból, és a szívünk felüdüljön. Énekelhetjük Sion énekeit, szívünk felvidulhat, és mások szívét is megvidámíthatjuk; ezáltal a reménység megerősödik, a sötétségből pedig világosság lesz. Isten nem hagyott magunkra a sö­tét földön – mint idegeneket és vándorokat, akik jobb, mennyei hazát keresnek – anélkül, hogy ne adott volna számunkra értékes ígéreteket, amelyek minden terhünket megkönnyítik. Az útszélen ígéreteinek gyönyörű virágai virulnak. Ezek mindenütt megtalálhatók, és bőségesen árasztják illatukat.

Nagyon sok áldást elveszítünk, mert elhanyagoljuk és szem elől tévesztjük a naponként kapott áldásokat, és mindig azután vágyunk, amivel nem rendelkezünk… A szerény és sötét helyen található virágok képesek válaszolni minden egyes napsugárnak, és magasra nyújtogatják leveleiket. A kalitkába zárt madár ott, a napfény nélküli börtönében is úgy énekel, mintha fényáradatban úszó palotában lakna… Istennek tetszik, hogy a szívünk hálával van tele, hogy bízik az Igében található ígéretekben, abból merítve vigaszt és reménységet, és ilyenkor az ő szeretetének mélységeit nyilatkoztatja ki előttünk. (…)

Kapaszkodjunk élő hittel Isten gazdag ígéreteibe, és éjt nappallá téve adjunk hálát neki. – Our High Calling, 10. o.