---
title: Történet
date: 02/02/2024
---

#### HÁTTAL ISTENNEK – 1. rész

_Andrew McChesney_

Az 5 éves Sekule mindig megrémült, amikor nagyanyja a pokollal ijesztgette.

– Ha nem vagy jó, pokolra kerülsz! – mondogatta neki.

– Hogy érted ezt? – kérdezett vissza a kisfiú.

– Úgy, hogy ha hazudsz vagy lopsz, a halálod után örökké égő tűzbe kerülsz.

Félelmet keltettek a fiú szívében a nagymamája szavai. Összezavarodott. Egyszer azt mondta a nagymama, hogy Isten a szeretet, máskor pedig azzal ijesztgette, hogy a pokolra kerül. Nem értette. A szüleihez nem fordulhatott, mert ők nem voltak keresztények. A család az akkor még kommunista Montenegróban élt. Egy nap egy bokor mögé bújva szidta Istent.

– Nem tudom, miért teremtettél, hogy aztán elégess a pokolban! Te nem is szeretsz, hanem egy szörny vagy! Nem tudok hinni benned, és nem is fogok!

Sekule akkor még csak 5 éves volt, de már hátat is fordított Istennek. Nem érdekelte többé. 9 évvel később, 14 éves korában egy bentlakásos iskolába került Bosznia-Hercegovinában. A szarajevói iskolában 700 fiú közül ő volt az egyetlen, aki Montenegróból érkezett. Folyamatosan küzdenie kellett azért, hogy elfogadják. Sokszor bántották, de ő is bántotta a nála kisebbeket. Három évnyi folyamatos harc után elkezdett vágyódni arra, hogy megismerje az igazságot. Azon tűnődött, hogy vajon igaza volt-e a nagymamájának abban, amit Istenről mondott. Szarajevóban jó néhány vallás képviseltette magát: az iszlám, a keleti ortodox, a római katolikus és a judaizmus. Sekule töprengett, hogy ha egy Isten van, akkor hogyan lehet ennyiféle hit? Eldöntötte, hogy az igaz­ságot keresve sorban megismerkedik ezekkel a vallásokkal.

_Folytatás következik_