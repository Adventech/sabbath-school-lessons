---
title:  Ének Az Úrról Idegen Földön
date:  27/01/2024
---

### E heti tanulmányunk
Zsoltárok 22:2; 69:2-4; 73:1-20; 77; 79:5-13; 88:4-13; 1Péter 1:17

> <p></p>
> „Hogyan énekelnénk az ÚR énekét idegen földön” (Zsolt 137:4, ÚRK)?

Nem is kell mélyre ásni A zsoltárok könyvében, hogy meglássuk: ezek az énekek nem tökéletes körülmények között hangzanak el, hanem a bűn, a gonoszság, a szenvedés és a halál világában. A rossz folyamatosan veszélyezteti a mindenható Úr és igazságos törvényei által fenntartott stabil teremtettséget. Amint egyre jobban megmérgezi a bűn a világot, Isten népe számára az mindinkább „idegen földdé” lesz. Ez okoz problémát a zsoltárosnak. Hogyan lehet tehát hittel élni idegen földön?

Amint már láttuk, a zsoltárosok elismerik Isten legfőbb uralmát, erejét, valamint azt is, hogy döntései igazságosak. Tudják, hogy Ő az örök menedék és segítség a nehéz időkben, aki soha nem hagy el. Éppen ezért időnként összezavarodnak (ugyan ki ne tenné?) Isten látszólagos távolléte miatt, amikor tapasztalják a mindenható, jó Úrral szembeszegülő gonoszság virágzását. A Zsoltárok imáinak paradox jellegét mutatja az is, ahogyan az írók Isten látszólagos hallgatását fogadják, vagyis reagálnak az Úr vélt távoliságára, mint ahogy jelenlétére is.  

---

#### Ellen G. White idézetek

Amikor nehézségek és próbák vesznek körül, meneküljünk Istenhez, és várjunk tőle segítséget bizalommal, mert neki van hatalma és ereje üdvözíteni és megszabadítani minket. Először is kérnünk kell Isten áldását. Szükségszerű kötelességünk az imádság, de a hálaadást se hanyagoljuk el! Nem kellene gyakrabban hálát adnunk áldásaink adományozójának? Ápolnunk kell a hálaadás lelkületét! Elmélkedjünk és beszéljünk az Úr irgalmáról! Magasztaljuk és dicsőítsük szent nevét, még akkor is, amikor fájdalmunk van, és szenvedésen megyünk keresztül. – Szemelvények Ellen G. White írásaiból, 2. köt., 268. o.

„És az Istennek békessége uralkodjék a ti szívetekben… és háládatosak legyetek. A Krisztusnak beszéde lakozzék tibennetek gazdagon minden bölcsességben; tanítván és intvén egymást zsoltárokkal, dicséretekkel, lelki énekekkel, hálával zengedezvén a ti szívetekben az Úrnak.” (Kol 3:15–16) Jézus is így tett. Gyakran támadták kísértések, de nem engedve a provokációnak Istent dicsőítette énekkel. Lelki énekekkel nyugtatta le azoknak a szóáradatát, akiket Sátán viszálykeltésre használt fel.

Amikor kísértések érik azokat, akik szeretik Istent, inkább dicsőít­sék a Teremtőt, és ne szóljanak vádló vagy vitatkozó szavakat. Az Úr meg fogja áldani a békességhozót. Bízzatok az Úrban! Vigyázzatok, hogy meggondolatlan szavaitok által ne adjatok támadási lehetőséget az ellenségnek. Tekinteteteket szegezzétek Jézusra! Ő a ti erőtök. – That I May Know Him, 185. o.

Ha kételkedünk Isten szeretetében, vagy bizalmatlanok vagyunk ígéreteivel szemben, szégyent hozunk rá, és elszomorítjuk Szentlelkét. (…)

Ha Sátán kísért titeket, a kétely vagy hitetlenség egyetlen szavát se ejtsétek ki. Ha sugalmazásait meghalljátok, bizalmatlanság és lázadó gondolatok támadnak szívetekben. Ha érzelmeiteket kifejezésre juttatjátok, akkor a kétely minden egyes szava nemcsak magatoknak árt, hanem olyan magvetés lesz, mely mások szívében is gyökeret ver, és mérges gyümölcsöt terem; és lehetetlen lesz saját szavaitok káros hatását ellensúlyoznotok. Magatok talán kigyógyulhattok a kísértésekből, és kiszabadulhattok Sátán csapdájából, de mások, káros befolyásotoktól megfertőzve, talán soha többé nem tudnak a hitetlenség tőréből kiszabadulni, melybe a ti hitetlenségetek vezette őket. Milyen fontos tehát, hogy csak olyan dolgokról beszéljünk, melyek lelki erőt és életet árasztanak. (…)

Mindenkit érnek megpróbáltatások, fájdalmak és szomorúságok, melyeket nehéz elviselni; kísértések környékeznek, melyeknek nehéz ellenállni. Ne egymásnak panaszoljátok el gondjaitokat, hanem vigyétek imáitokban Isten elé! Legyen életszabályotok, hogy a kétely vagy csüggedés egyetlen szavát sem ejtitek ki ajkatokon! Nagyban hozzájárulhattok mások életének felvidításához, amennyiben őket a remény és vigasz szavaival erősítitek. – Jézushoz vezető út, 118–119. o.