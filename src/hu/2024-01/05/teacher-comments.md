---
title:  Tanítói melléklet
date: 02/02/2024
---

#### Áttekintés

Alapige: Zsolt 137:4

A sok szenvedés és gonoszság bénító kérdéseket vet fel az emberekben Isten jellemével kapcsolatosan. Miért engedte meg Isten, hogy a bűn létezhessen? Miért engedi, hogy ártatlanok szenvedjenek? Miért engedi, hogy a bűn és a szenvedés ilyen sokáig tartson? Miért élhetik világukat a gonoszok? Vajon ködbe vesznek Isten ígéretei, amelyeket a Bibliában találunk? Vajon a Szentírás csak egy irodalmi remekmű, ami inspiráló ugyan, de nem Istentől ihletett a lelkiségre éhező emberek számára? Vagy ami még rosszabb, vajon a Biblia és ígéretei kegyes téveszmék, amelyek minden alapot nélkülöznek, hiszen Isten nem létezik – ahogy a szekuláris gondolkodók állítják?

Ezt a kérdéssort túl gyakran felteszik ma. Isten tetteinek megkérdőjelezése mások, különösen a fiatalok szívében is elveti a hitetlenség és a kétely magvait. Ennek gyakran az az eredménye, hogy „a szeretet sokakban meghidegül” (Mt 24:12).

A zsoltárok könyve sokkal több az Istent dicsőítő, kedves énekek gyűjteményénél. Az is célja, hogy általa elmélyítsük ismereteinket olyan összetett témákban is, mint a bűn és a szenvedés kérdése. Miközben ennek fényében vizsgáljuk a zsoltárokat, újra rácsodálkozunk, milyen nyers őszinteséggel nyilatkoznak szerzői az imáikban. Szókimondásuk emlékeztet arra, hogy mi is tehetünk fel kérdéseket az Úrnak. Isten szívesen meghallgatja aggodalmainkat, ha hittel és alázattal tárjuk fel azokat neki. Válaszolni fog azokra, bevilágítja az utat a kétellyel és félelemmel vívott harcunkban.

#### Kommentár

Miért engedte meg Isten a bűnt és a szenvedést?

Még ha a Zsoltárok nem is érinti hosszabban ezt a konkrét kérdést, a 74. és a 79. zsoltár Jeruzsálem pusztulásáról szól. E két zsoltár között figyelemre méltó hasonlóságokat fedezhetünk fel a bűn és a szenvedés témájával kapcsolatosan.

1.  Mindkét zsoltár a szeretett város lerombolásáról szól (Zsolt 74:3-9; 79:1-4), amely gyászt vált ki a zsoltárosból.

2.  Mindkettőben Aszáf könyörög azért, hogy látni akarja, amint az Úr visszafordítja a pusztulást (Zsolt 74:10-11; 79:5-7). Felteszi az Úrnak a „Meddig még?” kérdést.

3.  Jeruzsálem szerencsétlen sorsának oka a nép bűne (Zsolt 79:8-10). Csak a 79. zsoltár említi, hogy Isten népe kudarcot vallott a hűség területén.

4.  Mindkét énekből nyilvánvaló, hogy Aszáf nem veszíti el a mennyei Királyba vetett hitét (Zsolt 74:12-17), illetve bizalmát karja hatalmában (Zsolt 79:11).

Aszáfhoz hasonlóan mi is megkérdezhetjük, miért szembesülünk a bűnnel, a szenvedéssel és a halállal. Ezek olyan egyetemes kérdések, amelyeket kutató elmék az emberi történelem hajnala óta feltesznek. A válasz mindig ugyanaz: a bűn. A bűn betolakodott Isten teremtett világába. Attól kezdve, hogy Sátán elbukott a mennyben, a bűn az oka minden szenvedésnek és halálnak. Érvelhetünk úgy, hogy Isten szabad akaratot adott teremtményeinek, és filozofálhatunk a bűn és a szenvedés témájáról. A Biblia írói azonban őrizkedtek ettől. Aszáfhoz hasonlóan bízzunk tehát a Teremtő hatalmas karjában és bölcsességében, hogy meg fogja oldani ezt a kérdést a saját módszerével, az általa meghatározott időben!

Miért engedi Isten szenvedni az ártatlanokat?

A tanulmány emlékeztet arra, hogy a bűn betegséget okozhat (Zsolt 41:4-5). Ezt a gondolatot szem előtt tartva fontoljuk meg a kérdést: „Miért engedi Isten, hogy ártatlanok szenvedjenek?” A következő négy zsoltár fényében gondolkozzunk erről: Zsoltár 6, 41, 88, 102!

Először arra figyelhetünk fel, hogy ez a négy ének a betegség miatti szenvedésről szól (Zsolt 6:3, 7, 8; 41:4; 88:4-10; 102:4-8, 10-12). Másodszor, a zsoltáríró gyógyításért könyörög az Úrhoz (Zsolt 6:3, 5; 41:2, 5; 88:2, 3, 14, 15; 102:2, 3). Úgy véli, az igazolás lenne számára ellenségei előtt (Zsolt 6:9-11; 41:6-13; 102:16-20). Végül pedig úgy érvel, hogy ha meghalna, már nem tudná dicsőíteni Isten nevét (Zsolt 6:6; 88:11-13).

Az elemzésnek ezen a pontján meg kell jegyezni, hogy a héber gondolkodásban nem sok helye volt az ember fájdalmával és szenvedésével kapcsolatos filozófiai kérdések felvetésének. A figyelem középpontjában Isten és az Ő dicsősége állt. A zsoltárírók elismerik, hogy Isten megengedi a szenvedést (Zsolt 6:2), és egyedül Ő adhat egészséget. Betegségükből meggyógyulva bizonyságot akarnak tenni Isten gyógyító kegyelméről.

A mi hozzáállásunk is ilyen volt, amikor betegség sújtott bennünket? Általában panaszkodunk: „Miért én, Uram?” Nem lenne jobb, ha abban a nehéz percben bíznánk Istenben, várnánk az Ő igazolását, hogy majd bizonyságot tehessünk dicsőségéről?

Miért nem vet véget Isten a szenvedéseknek?

Szenvedéseink közepette gyakran kérdezzük: „Hol van most Isten?” Ez a kérdés a legmélyebb gyötrelemből és elkeseredésből fakad. Ilyen pillanatokban nem arra hajlunk, hogy fájdalmunk és szenvedésünk okairól folytassunk filozófiai elmélkedéseket, vagy éppen moralizáljunk, csak válaszokat akarunk és megkönnyebbülést. Kétségbeesésünkben pedig Istenhez fordulunk segítségért.

Figyeljük meg, még ha a zsoltáros azt is érzi, hogy a Teremtő nincs jelen, így könyörög: „Halld meg, URam, könyörgésemet, figyelj kiáltásomra, könnyhullatásomra ne maradj néma” (Zsolt 39:13). Tudja, hogy Isten ott van, még ha ennek nincs is külső jele. Ez a hit. Nem mondja, hogy „Feladom a hitemet, mert Isten nem válaszol. Nem is létezik.” Ehelyett bízik az Úrban, vár rá, hiszi, hogy cselekedni fog érte a megfelelő pillanatban. „Csendesedjél le az ÚR előtt, és türelmesen várjad őt” (Zsolt 37:7)! Amikor Isten hallgat, ideje, hogy mi is csendben maradjunk és várjunk rá. A kérdés nem az, hogy „Hol van Isten?” Itt van, gondoskodik rólunk. A kérdés az: várunk-e rá, hogy cselekedjen értünk?

Meghiúsultak-e a Szentírás ígéretei?

A 77. zsoltár kételyt és csüggedést fejez ki, ami a nehézségek idején gyakran eláraszt bennünket.

„Örökre elvet az Úr?

Nem kedvez már nekem soha?

Megszűnt a kegyelme?

Örökre meghiúsult az ígérete?

Elfeledkezett már kegyelméről?

Haragjában megvonja tőlem gyöngéd gondoskodását” (Zsolt 77:8-10)?

A válasz, amit maga az író ad, egyszerű, de létfontosságú: emlékezzünk ma Isten csodáira, amiket a múltban tett értünk (Zsolt 77:12-21). „Megemlékezem az ÚR cselekedeteiről, sőt megemlékezem hajdani csodáidról” (Zsolt 77:12). Ezután pedig Izrael történelmének legjelentősebb és legemlékezetesebb csodáját említi meg: Isten közbelépését az egyiptomi kivonulás során (Zsolt 77:15-16). Különös figyelmet szentel a Vörös-tenger kettéválasztásának (Zsolt 77:17-20): „Utad a tengeren át vezet”. Arra is visszaemlékezik, hogyan vezette Isten Mózes és Áron szolgálatát (Zsolt 77:21).

Ellen G. White megjegyzi: „Nem kell félnünk a jövőtől, kivéve, ha megfeledkezünk arról az útról, amelyen az Úr vezetett minket, és ha elfeledjük tanítását, amelyet történelmünk során adott” (Testimonies 9. köt. 10. o.).

Amikor betegek vagyunk vagy valamilyen próbával küzdünk, jól tesszük, ha gyakoroljuk a következő, hiterősítő dolgot: örökítsük meg egy naplóban az Úr legdrágább áldásait, amelyeket tapasztaltunk az életünk során, a legegyszerűbbektől a legemlékezetesebbekig! Hiszen nem így tett a zsoltáríró is?

Miért van jó dolga a gonoszoknak?

Dávid a vizsgálatunk tárgyát képező témát úgy mutatja be, hogy a következő tanácsba ágyazza: „Ne bosszankodj az elvetemültek miatt” (Zsolt 37:1), mert a gonosztevők el fognak veszni (Zsolt 37:2). Utána tanácsot ad az istenfélő életre vonatkozóan (Zsolt 37:3-9). Ezek a tényezők alapozzák meg az ember mentális egészségét és szilárdságát az igazságtalan világban.

Dávid ígéreteket is említ a parancsok mellett:

1. „Bízzál az Úrban…”

2. „Cselekedj jót…”

Ígéret: „akkor megmaradsz a földön, és az Örökkévaló jósága mindennel ellát.”

3. „Gyönyörködj az Úrban…”

Ígéret: „és megadja neked szíved kéréseit”.

4.  „Hagyjad az ÚRra utadat…”

5. „…és bízzál benne”

Ígéretek: „majd ő teljesíti” (Zsolt 37:5).

„Felhozza igazságodat, mint a világosságot, és jogodat, miként a delet” (Zsolt 37:6).

6. „Csendesedjél le az ÚR előtt…”

7. „…és türelmesen várjad őt!”

8. „Ne bosszankodjál azon, hogy azoknak szerencsés az útjuk, akik álnok tanácsokat követnek” (Zsolt 37:7).

9. „Szűnj meg haragudni…”

10. „…hagyj fel a heveskedéssel.”

11. „Ne bosszankodjál, az csak rosszra vinne” (Zsolt 37:8)!

Ígéret: „Mert az elvetemültek kipusztulnak; de akik az Úrban remélnek, ők öröklik a földet” (Zsolt 37:9).

Ez a zsoltár formáját és tartalmát illetően is egy remekmű. Amennyiben követjük a benne szereplő elveket, sok csalódást és keserűséget elkerülhetünk. Bátorító ígéreteket is tartalmaz, amelyek motiválnak arra, hogy átvigyük őket a gyakorlatba.

A zsoltáríró az ének további részében ugyanezeket a témákat fejtegeti: a) a gazdagok jóléte (Zsolt 37:12, 14); b) parancs, hogy bízzunk Jahvéban (Zsolt 37:27, 34, 37); c) az igazak magatartása (Zsolt 37:21, 26, 30-31); d) a gonosztevők veszte (Zsolt 37:10, 13, 15, 22, 35, 36, 38); e) ígéretek a hűségesek számára (Zsolt 37:11, 16-20, 22-25; 28-29; 32-33; 39, 40). A felvetett témákat érdemes a legalaposabb tanulmányozni.

`Jegyzetek`