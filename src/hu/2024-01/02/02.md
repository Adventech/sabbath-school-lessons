---
title:  A Zsoltárok Szerepének Erősítése Az Imádságban
date:  07/01/2024
---

`Olvassuk el Zsolt 105:5, Kol 3:16 és Jak 5:13 verseit! Milyen helyet töltenek be a hívők áhítatában a Zsoltárok?`

Naponta olvassunk el egy zsoltárt, az 1. zsoltárral kezdődően, majd haladjunk sorban! Egyszerű módja ez annak, hogy bevonjuk a mindennapjainkba a Zsoltárokat. Egy másik lehetőség, hogy mindig az adott helyzetünkhöz illő zsoltárt olvassunk el. Vannak panaszzsoltárok, gyülekezeti panaszzsoltárok, hálazsoltárok, énekek, bűnbánati zsoltárok és a bölcsességgel kapcsolatos zsoltárok (isteni bölcsességet és vezetést kérő zsoltárok), történelmi zsoltárok, haragról szóló, illetve zarándokzsoltárok is. A negyedév során több zsoltárt fogunk megvizsgálni, tekintetbe véve keletkezési körülményeiket is.

Hogyan olvassuk tehát a Zsoltárokat?

Először is, olvassunk el egy zsoltárt, szánjunk időt arra, hogy egyszerűen elgondolkozzunk róla, majd imádkozzunk! Az elmélkedés része, hogy fontolóra vesszük a zsoltár különböző aspektusait: ahogyan a zsoltáríró megszólítja Istent és azt, hogy mi késztette imára. Vegyük figyelembe, hol találunk egyezést a saját helyzetünk és a zsoltárosé között, illetve az adott zsoltár hogyan segít megfogalmazni a mi tapasztalatunkat. Csodálkozni fogunk, milyen gyakran rezdül bele a lelkünk abba, amit olvasunk, mennyire tudunk ahhoz kapcsolódni! Amennyiben valamit nehezebben értünk, gondolkozzunk el például azon, hogy az adott zsoltár kiigazít-e bennünk valamilyen hamis reménységet. Krisztus személyének és megváltó munkájának, illetve az általa biztosított messze ható reménységnek a fényében fontolgassuk az iratot. Mint tudjuk vagy tudnunk kellene, segít, ha a Bibliában mindent Krisztus és a kereszt fényében látunk. Keressünk továbbá új motivációt az imádságra a Zsoltárokban! Gondolkozzunk el azon, hogy miért fontosak nekünk, a gyülekezetnek és a világnak! Kérjük Istent, hogy szívünkbe és elménkbe helyezze Igéjét! Akkor, ha egy zsoltár az egyik ismerősünk helyzetére illik, mondjunk érte közbenjáró imát! A lényeg, hogy a Zsoltárok az élet annyi területét érintik, és csak gazdagít bennünket, ha olvassuk ezt a könyvet és magunkba szívjuk mondanivalóját.

Mit jelent az, hogy „A Krisztusnak beszéde lakozzék tibennetek gazdagon” (Kol 3:16)? Miért az a legelső és legfontosabb lépés ennek érdekében, hogy olvassuk a Bibliát?

---

#### Ellen G. White idézetek

Isten Igéjében találjuk meg azt az erőt, amely megalkotta a földet, és kiterítette az egeket. Csak a Szentírásban találkozunk népünknek az emberi előítéletektől és büszkeségtől mentes történelmével. Itt vannak följegyezve a világ által valaha ismert legnagyobb emberek küzdelmei, kudarcai és győzelmei. Ki vannak nyilatkoztatva a kötelességünkre és sorsunkra vonatkozó nagy kérdések. A látható és a láthatatlan világ között húzódó lepel el lett távolítva, és immár betekinthetünk a jó és gonosz között dúló nagy küzdelembe, a bűn első megjelenésétől egészen az igazság és a feddhetetlenség végső győzelméig, és ezek mind-mind Isten jellemének a kinyilatkoztatásai. Az Ige által bemutatott igazságok áhítatos csodálása által elménk közösségbe kerül a végtelen gondolkodással. Az ilyes fajta tanulmányozás nem csupán csiszolja és nemessé teszi a jellemet, hanem bővíti és megújítja az értelmi képességeket is. – Reflecting Christ, 115. o.

Attól fogva, hogy Jézust szülei a templomban találták, életútja rejtély volt számukra. Nem szállt vitába, példája mégis állandó lecke volt. Úgy tűnt, hogy elkülönül az emberektől. Akkor voltak boldog órái, ha egyedül volt a természettel és Istennel. Valahányszor megengedték, munkahelyéről a mezőkre ment, hogy a zöld völgyekben elmélkedjen, és közösségben legyen Istennel a hegyoldalon vagy az erdő fái között. A hajnal gyakran félreeső helyen találta elmélkedve, az Írásokat kutatva vagy imádkozva. E csendes órák után visszatért otthonába, hogy végezze kötelességeit, és példát adjon a türelmes munkára. – Jézus élete, 89. o.

Szüntelen veszélyben forgunk, hogy önhittek leszünk, a magunk bölcsességére támaszkodunk, és nem Isten lesz az erőnk. Semmi sem zavarja meg annyira az ősellenséget, mintha ismerjük a mesterkedéseit. Igen fontos ébernek lennünk. Ha ismerjük veszedelmeinket, akkor úgy fogjuk érezni az ima szükségességét, mint Nehémiás, és mint ő, mi is elnyerjük a veszélyben a biztonságot nyújtó védelmet. Ha hanyagok és közönyösek vagyunk, az ellenfél csapdái biztosan legyőznek minket. Fontos tehát ébren lennünk. Mikor Nehémiás példája szerint imában Isten elé tárjuk aggodalmainkat és terheinket, nehogy azt képzeljük, hogy semmi tennivalónk sincs. Őrködnünk is kell, nem csupán imádkoznunk! – A Te Igéd igazság, 3. köt., 1138. o.