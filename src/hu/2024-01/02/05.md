---
title:  A Csüggedéstől A Reménységig
date:  10/01/2024
---

Valószínűleg mindannyian voltunk már olyan helyzetben, amikor úgy éreztük, mintha Isten nagyon távol lenne tőlünk. Ugyan ki ne gondolt volna valamikor ilyesmit: Hogyan történhetett ez?

A zsoltárírók emberek voltak, mint mi, és bizonyára velük is megesett hasonló. Időnként valóban a saját bűneink miatt kerülünk bajba, máskor azonban annyira igazságtalannak tűnik a helyzet. Úgy érezzük, hogy nem azt érdemeljük, ami velünk történik. Ki ne tapasztalta volna már ezt?

`Olvassuk el a 13. zsoltárt! Mi az a kétféle lelkiállapot, amit megkülönböztethetünk benne? Milyen döntés idézett elő gyökeres változást a zsoltáros szemléletében?`

„Uram, meddig felejtkezel el rólam végképpen? Meddig rejted el orcádat tőlem” (Zsolt 13:2)? Mégis ki ne értené meg ezeket az érzéseket, ha mégoly helytelenek is? (Elfeledkezik-e valaha Isten bármelyikünkről?)

A 13. zsoltár rámutat, hogyan kerüljünk el egy másik gyakori hibát, azt, hogy ima közben csak önmagunkra és a saját problémáinkra koncentrálunk. Ez a zsoltár átformálhatja az imádságunkat, mert rávezet, hogy újból megállapítsuk, mennyire hűségesen és változatlanul bánt Isten a népével.

A zsoltár valóban kesergéssel és panaszkodással kezdődik, de nem úgy végződik, és ez a lényeg! Elvezet oda, hogy tudatosan válasszuk a bizalmat Isten megmentő hatalmában (Zsolt 13:6), és így a félelmünk és aggodalmunk (Zsolt 13:2-5) fokozatosan teret engedjen az isteni szabadításnak. Így vált át a kesergés dicsőítésbe, a kétségbeesés reménységbe (Zsolt 13:6).  

Viszont nem hozza meg a kívánt eredményt, ha egyszerűen csak elismételjük a Zsoltárok szavait anélkül, hogy komolyan megértenénk azok jelentését. A Zsoltárokkal imádkozva kérnünk kell a Szentlelket, hogy segítsen a zsoltár által javasolt módon cselekedni. A Zsoltárok Isten Igéjének részét képezik, átformálják a hívők jellemét és tetteit, nem pusztán információt közvetítenek. Isten kegyelméből az ígéretei láthatóvá váltak a hívők életében. Vagyis engedjük, hogy az Ige Isten akarata szerint formáljon át bennünket és egyesítsen Krisztussal, aki tökéletesen bemutatta Isten akaratát! Isten Fiaként Ő maga is imádkozott a Zsoltárokkal.

A megpróbáltatásaink hogyan vezethetnek közelebb Istenhez? Viszont ha nem vigyázunk, hogyan lökhetnek távolabb tőle?

---

#### Ellen G. White idézetek

Épp azon próbáknak, melyek a legsúlyosabb vizsga elé állítják hitünket, és melyek úgy tüntetik fel a dolgokat, hogy Isten elhagyott minket, az a rendeltetése, hogy közelebbi közösségre vezessenek minket Krisztussal, lába elé helyezzük minden terhünket, és megtapasztaljuk a békét, melyet Ő nyújt viszonzásul... Mikor teljesen Istennek adod át magad, mikor összetörve zuhantál Jézusra, olyan győzelem lesz a jutalmad, melynek még sosem tapasztaltad meg az örömét. Amikor tisztánlátással vizsgálod fölül a múltat, fölismered, hogy épp amikor egész életed bizonytalanság és teher volt, Jézus akkor volt hozzád közel, akkor törekedett a világosságra vezetni téged. Mennyei Atyád melletted állt, és kimondhatatlan szeretettel hajolt föléd. Javadra vitt téged a gyötrelembe, amint az aranyfinomító egyre tisztogatja a becses ércet. Mikor azt képzelted, hogy elhagyatott vagy, akkor is közel állt hozzád, hogy vigasztaljon és támogasson. Ritkán látjuk úgy Jézust, amint van, és sosem fogadjuk olyan készségesen a segítségét, mint amilyen készségesen Ő akar segíteni rajtunk. – Bizonyságtételek, 4. köt., 220. o.

Az egész ötvennegyedik fejezet Isten népére vonatkozik, s a jövendölés minden egyes meghatározása be fog teljesedni. Az Úr nem fogja elhagyni népét megpróbáltatásának idején. Ezt mondja: „Rövid szempillantásig elhagytalak, de nagy irgalmassággal egybegyűjtelek. Búsulásom felbuzdulásában elrejtettem orcámat egy pillantásig előled; de örök irgalmassággal könyörülök rajtad, mondja megváltó Urad.” A vigasztalásnak ezen szavai azoknak szólnak talán, akik semmissé ­tették Isten törvényét? Már hogyan szólnának? Az ígéret azoké, akik az általános hitehagyás közepette is megtartják Isten parancsolatait, és magasra emelik az erkölcsi színvonalat a világ szeme előtt, akik elhagyták az utasításokat, rendeléseket, s akik megtörték az örök szövetséget (lásd: 54:9–13). – A Te Igéd igazság, 4. köt., 1148. o.

Néha elfog bennünket érdemtelenségünk mélységes tudata, és félelmet keltve hullámzik át lelkünkön, ez azonban nem annak a bizonyítéka, hogy Isten megváltozott volna irányunkban, vagy mi őiránta. Sose törekedjünk kedélyünk felcsigázására, hogy bármi is bizonyos érzelmeket keltsen bennünk. Lehet, hogy ma nem érezzük azt a békét és örömet, amelyet tegnap élveztünk, de ragadjuk meg hitben Krisztus karját, bízzunk teljesen őbenne, akár fényben járunk éppen, akár homályban.

Sátán a füledbe súghatja: „Te sokkal bűnösebb vagy, semhogy Krisztus megmenthetne!” Bár elismered, hogy bűnös és méltatlan vagy, mégis nekiszegezheted a kísértőnek: „Krisztus engesztelő áldozatának érdeme által Ő az én Üdvözítőm. Nem saját érdemeimben bízom, hanem a Megváltó drága vérében, amely megtisztít engem. Most is rajta csüng a gyenge lelkem.” A keresztény élete az állandó, élő hit élete legyen. A megingathatatlanul erős hit hoz békét és biztonságot. – Üzenet az ifjúságnak, 111–112. o.