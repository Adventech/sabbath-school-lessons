---
title:  A Kétségbeesés Zsoltára
date:  09/01/2024
---

Zsoltárokkal imádkozva a hívő nemcsak szabadon fejezheti ki az imáját, hanem Isten mércéje szerint vizsgálhatja meg a tapasztalatát, amit az Úr jelenlétéből fakadó reménység és megerősítés elviselhetővé is tesz.

`Mit tanulhatunk a 22. zsoltárból az Isten iránti bizalomról a szenvedések között?`

Zsolt 22:2 kesergő szavaival a szenvedők hangot adhatnak fájdalmuknak és a magány érzésének: „Én Istenem, én Istenem, miért hagytál el engem? Távol van segítséged jajszavamtól” (ÚRK).

A keresztények között természetesen elhíresültek ezek a mondatok, mert szó szerint ezt mondta Jézus a kereszten. Ezzel bemutatta, hogy központi szerepe volt a Zsoltároknak a tapasztalatában (lásd Mt 27:46).

Azonban még a szenvedés és a megpróbáltatások között is ez hangzik: „Hadd hirdessem nevedet testvéreimnek, és hadd dicsérjelek a gyülekezetben” (Zsolt 22:23, ÚRK)!

Más szóval még ha ezek az érzések talán nem is esnek egybe a zsoltáros akkori nehéz helyzetével, de hangot ad Istenbe vetett hitének. Kijelenti, hogy dicsőíteni fogja Istent, történjék bármi.

A lényeg tehát, hogy A zsoltárok könyve az imádság szavait adja, ezzel megtanít túllátni jelen helyzetünkön és hit által előre tekinteni arra az időre, amikor kegyelméből Isten helyreállítja az életünket.   

A Zsoltárokat imádságként elmondva a hívő új lelki magasságokba emelkedik, kifejezheti érzéseit, gondolatait, de nem marad ott, ahol éppen van. Isten előtt hagyhatja fájdalmának, csalódottságának, haragjának és kétségbeesésének terheit, bízva benne, bármilyen körülmények között is legyen.

Gyakran megfigyelhető, hogy a zsoltáros eljut a kesergéstől a dicsőítésig, ami a hívő lelki átformálódását érzékelteti, miközben imádkozva isteni kegyelmet és vigaszt nyer.

Hogyan tanulhatunk meg minden helyzetben túllátni az éppen tapasztalt megpróbáltatásokon és bízni Isten jóságában?

---

#### Ellen G. White idézetek

Láttam, hogy Sátán különösen Isten népén gyakorolja hatalmát. Sokakat megmutattak nekem, akik kétkedő, szorongó lelkületben élnek. A test betegségei kihatnak a gondolkodásra. Minden hájjal megkent és hatalmas ellenség követi minden lépésünket, és veti latba erejét és hozzáértését, hogy letérítsen a helyes útról. Isten népe igen gyakran nem virraszt, így fogalmuk sincs félrevezetéseiről. Az ördög olyan módszereket alkalmaz, melyek a legjobban álcázzák őt, és így gyakran el is éri célját. – Bizonyságtételek, 1. köt., 304. o.

Tápláljuk és ápoljuk a próféták és apostolok hitét – a hitet, amely megragadja Isten ígéreteit, és várja, hogy szabadulást hozzon, akkor és ahogyan jónak látja. A biztos prófétai beszéd végső beteljesülése a mi Urunk és megváltó Jézus Krisztusunk dicsőséges adventje lesz, amikor eljön, mint királyok Királya és uraknak Ura. A várakozási idő talán hosszúnak tűnik, és az embert lesújtják a csüggesztő körülmények. Sokan, akikben bíztunk, talán elhullanak az úton. De bizakodóan mondjuk a prófétával együtt, aki a példátlan hitehagyás idején bátorította Júdát: „Az Úr azonban ott van szent templomában: csendesedjék el előtte az egész föld!” (Hab 2:20) Tartsuk mindig emlékezetünkben ezt a vigasztaló kinyilatkoztatást: „Mert ez a kijelentés meghatározott időre vonatkozik, hamarosan célhoz ér, és nem csal meg: ha késik is, várd türelemmel, mert biztosan bekövetkezik, nem marad el... Az igaz ember a hite által él.” (Hab 2:3–4) – Próféták és királyok, 387. o.

Az igazi megtérés… tanít meg erősen bízni az egyedüli reménységünkben. Megtérés által egyesítjük gyengeségünket Isten erejével, tu­datlanságunkat az ő bölcsességével, méltatlanságunkat az ő érde­meivel, szegénységünket az ő végtelen gazdagságával és tehetetlenségünket az ő örök hatalmával.

Tanulmányoznunk és magunkévá kell tennünk Isten Igéjét. A Jézus Krisztuséhoz hasonló alázatos lelkület fog hozzásegíteni ahhoz, hogy megismerjük Őt, aki az ő dicsősége és hatalma által elhívott bennünket.

Ha az igazságot mindennapi életünk részévé tennénk, akkor egyre nagyobb megértést sajátítanánk el Isten kinyilatkoztatásaira vonatkozóan. Krisztus kijelentette a zsoltáros által: „Dicsérjelek téged a gyülekezetben.” (Zsolt 22:23) Hangja a világegyetem énekének a kifejeződése volt. Végtelen hatalma, felfoghatatlan bölcsessége és az em­beriségért hozott csodálatos áldozata segít megértenünk Isten szeretetét. Szükség, hogy mindenkinek a lelkében személyesen lakozzon Krisztus. Ki kell tárnunk az elménket és a szívünket, hogy bennünk maradhasson az igazság Lelke. Értékelnünk kell azokat az előjogokat, amelyekben a szent és magasztos igazság birtokosaiként részesültünk. Gondoljunk csak arra, hogy mit jelent számunkra, hogy Isten örökösei és Krisztus örököstársai lehetünk! – In Heavenly Places, 248. o.