---
title:  Tanítói melléklet
date: 12/01/2024
---

#### Áttekintés

Alapige: Lk 11:1

Ezen a héten a kétségbeesésről gondolkozunk, amit a zsoltáríró nehéz időszakokban élt át. Tanulmányunkban négy éneket fogunk sorra venni. Legyenek okulásunkra és tanítsanak arra, hogyan imádkozzunk napi harcaink között (Zsoltár 44, 22, 13, 60)!

#### Kommentár

44. zsoltár

Meglepődünk, sőt talán meg is döbbenünk azon, hogy a zsoltárírók milyen őszinte, egyenes szavakkal fordulnak Istenhez. Többnyire hajlamosak vagyunk visszariadni az ilyen szintű bátorságtól (vakmerőségtől?), amikor megszólítjuk a Teremtőt.

Nem így tettek Kóráh fiai. Tekintsük át, mi mindent tanulhatunk bátor imájukból!

1.  Kóráh fiai bíznak Istenben (Zsolt 44:5-9), bármilyen megaláztatásokkal néznek is szembe, mert emlékeznek Jahve értük végbevitt csodái­ra (Zsolt 44:2-4). Panaszukban nem az dominál, hogy neheztelnének Istenre, vagy vádolnák Őt. Nem, imájuk alapja a Mindenható hatalmába és kegyelmébe vetett hit.

2.  Kijelentik, hogy az Úr az ellenségeik kezébe adta őket (Zsolt 44:10-17). Ki tudunk ilyesmit mondani Teremtőnknek úgy, hogy közben nem veszítjük el a hitünket?

3.  Kóráh fiai megerősítik, hogy nem feledkeztek el Istenről (Zsolt 44:18). Hűségesek voltak, és elismerik, hogy az Urat nem lehet becsapni (Zsolt 44:18-23).

4.  Az ének erős kiáltásokkal végződik, hogy Isten cselekedjen érdekükben: „Kelj fel”, „Ments meg” (Zsolt 44:24-27)! Így könyörögnek buzgón a szabadításért.

A zsoltár végén nem találunk világos választ az Úrtól. Csöndje arra emlékeztet, hogy az örökkévalóságnak ezen az oldalán sokszor nem kapjuk meg a vágyott választ a mennyből. De nem szabad megengednünk, hogy emiatt elborítson a félelem, vagy hitünk hajótörést szenvedjen.

22. zsoltár

Ennek a zsoltárnak, ami egy személyes kérés, hasonló a szerkezete a 44. zsoltáréhoz. A szerzője Dávid király. Keletkezési körülményeit tekintve feltételezzük, hogy akkor írhatta, amikor Saul elől menekült, vagy amikor Absolon fellázadt ellene. Ez egy messiási zsoltár. Az Újszövetség többször idéz belőle abban a kontextusban, amikor Jézus szenvedett a kihallgatása, kínzása és keresztre feszítése idején.

Az e heti tanulmányunk hátterén gondoljunk arra, hogy a Megváltó emberi testben olyan mértékű szenvedésen ment át, ami messze felülmúl minden kínt és próbát, amivel életünk során mi szembesülhetünk. Azon a vészterhes pénteken biztosan felidézte magában az Ő halálára utaló zsoltárt és könnyezve imádkozott. Ezt mi is elmondhatjuk, amikor szenvedünk.

Bátorító tudni, hogy Jézus is kiejtett panaszszavakat szenvedései során, kifejezte fájdalmát mennyei Atyjának. Nincs a kendőzetlen őszinteségben semmi bűn. „Atyám, ha lehetséges, múljék el tőlem ez a pohár” – mondta a Gecsemáné kertben. Ez arra emlékeztet, hogy ha imában őszintén kifejezzük érzéseinket és gyengeségünket, az sohasem sértés Istennek. Majd Jézus elmondta, hogy teljesen aláveti magát Atyja akaratának: „mindazáltal ne úgy legyen, amint én akarom, hanem amint te” (Mt 26:39).

A 22. zsoltár is tökéletes bizalmat és az Atya akaratának való alárendelődést fejez ki. Sok másikhoz hasonlóan ez is a szabadulás szavaival (Zsolt 22:21-23) és dicsőítéssel (Zsolt 22:24-27), majd az Úr kegyelmének ünneplésével zárul (Zsolt 22:28-32). Az érzések széles skáláján ível át, a fájdalom és szenvedés gödréből az öröm és áldás tetőpontjáig. Hasonlóképpen a mi imáink is eljuthatnak ilyen magasságokba.

13. zsoltár

A zsoltárírók két kérdést tesznek fel a szenvedések és próbák közötti kétségbeesés kifejezésére. Az egyik a „Miért?” (héberül lamah). Ezt olyankor használják, amikor meg akarják érteni, miért cselekszik Isten az adott módon, mint például: 1) amikor látszólag nem tesz semmit követője megmentéséért (Zsolt 10:1; 44:25); 2) amikor úgy tűnik, magára hagyta a szenvedőt (Zsolt 22:2; 42:10; 44:25); vagy 3) amikor gyermeke úgy érzi, az Úr elvetette őt (Zsolt 42:4; 74:1; 88:15). A kérdés lényege, hogy a zsoltáros meg akarja érteni Isten tettét (vagy éppen tétlenségét).

A második kérdés: „Meddig” (Zsolt 13:2-3; 35:17; 74:10; 79:5; 80:5; 89:47; 90:13; 94:3)? A szándékában ez teljesen különbözik a „Miért?” kérdéstől. Nem kérdőjelezi meg Isten tetteit a szenvedései közepette, hanem elismeri, hogy Isten mindent irányítása alatt tart. Nem kéri az Úr bosszúját sem arra, aki fájdalmat és bánatot okozott neki. Egyszerűen a hívőnek azt a vágyát fejezi ki, hogy szeretné tudni, meddig várakoztatja még őt. Másfelől cselekvésre is kéri az Urat. Kifejezi lelki meggyengülését is, ami a hosszas szenvedés miatt alakul ki. Imáinkban mi is kérdezhetjük a zsoltáríróval: „Meddig még?” Kérhetjük az Úr közbeavatkozását és kegyelemét. Ezt nevezhetjük a „hit gyászának” is.

Dávid a fájdalmas panasz után áttér a kérésre. Ez az átmenet minta egy fontos alapelvre az imáinkkal kapcsolatban: nem szabad megrekedni az önsajnálat mocsarában. Haladjunk előre hitben! „Nézz rám, felelj nekem, URam Istenem! Világosítsd meg a szememet” (Zsolt 13:4)! Szükségünk van a bizonyosságra, hogy a Teremtő velünk van.

Ez az ének a 22. zsoltárhoz hasonlóan szintén a meggyőződés szavaival végződik (Zsolt 13:5-6), de több egyszerű hitvallomásnál. A zsoltáríró a próbák között örömről és bizonyosságról beszél (Zsolt 13:6). A gondok nem szűnnek, ő mégis bízik, hogy megoldódnak, Isten gondviselésére hagyatkozik. Az Istenre hagyatkozás és belé vetett hit mértéke és minősége példaértékű. Nekünk is bíznunk kell Istenben, hinnünk hatalmában, igényelve ígéreteit. A zsoltáríró az utolsó versszakban három szót használ: „bízom”, „ujjongok”, „énekelek”. Hogyan ujjonghatnánk a bajban? Hogyan tudnánk énekelni? Tudunk, ha bízunk Isten kegyelmében. Akkor elmondhatjuk Dáviddal: „Hadd énekeljek az ÚRnak, mert jót tett velem” (Zsolt 13:6)!

60. zsoltár

A 60. zsoltár 2Sám 8:1-14 eseményeire utal. Dávid akkor lett király egész Izrael felett (2Sám 5:1-5), és Jeruzsálemet választotta országa fővárosául (2Sám 5:6-10). Nátán próféta ismertette az Istennel való szövetséget a királlyal (2Sámuel 7). Dávid készen állt rá, hogy életében beteljesedjenek mindazon ígéretek, amelyeket az Úr Ábrahámnak adott: leszármazottai öröklik majd a földet „Egyiptom folyójától fogva a nagy folyóig, az Eufráteszig” (1Móz 15:18). Miután Dávid először aratott győzelmet Izrael királyaként a filiszteusok (2Sám 5:17-25; 2Sám 8:1-2) és Moáb (2Sám 8:2) felett, az arámok fenyegetésével is szembenézett. Hadadezerrel, Cóbá királyával küzdött meg, a csatából győztesen tért haza, miután a Sós-völgyben levert 18 000 arámit. „Edómba is helyőrséget helyezett, és egész Edómba helyőrséget rendelt, így egész Edóm Dávid szolgája lett. Az ÚR pedig megoltalmazta Dávidot, bárhová ment” (2Sám 8:14).

A zsoltárok könyve nem filozófiai töprengések gyűjteménye egy távoli istenségről. Az énekek valóságos, mindennapi gondok között születtek, amelyeket a zsoltárírók átéltek (vö. 2Sámuel 8; Zsolt 60:10). A 60. zsoltárt Dávid írta azokról a szörnyű időkről, amikor Izrael hatalmas ellenséggel ütközött meg. A heves harc ellenére így fejezte ki a hitét: „zászlót adtál a téged félőknek, hogy megmenekülhessenek az íj elől” (Zsolt 60:6).

A 60. zsoltárban ott az ígéret, hogy Isten a népével van (Zsolt 60:8-10). Ezért kéri Dávid az Urat, hogy legyen vele a legnehezebb óráiban (Zsolt 60:11-13). Az ének tehát nem pesszimista hangulattal zárul, nem a sötét úton mereng, hanem erős bizalmát fejezi ki Istenben, aki győztes és népét is győzelemre viszi: „Istennel győzelmet aratunk, és ő tapossa el ellenségeinket” (Zsolt 60:14). Amikor csüggesztő kihívásokkal vagy támadásokkal szembesülünk, az a legjobb, ha térdünkről felállunk, bízva abban, hogy Ő megerősít, így nagy dolgokat tehetünk érte.

#### Gyakorlati alkalmazás

Ennek a négy zsoltárnak a tanulmányozása megtanít imádkozni a próbák idején. Láttuk a tanulmányból, mennyire fontos őszintén Isten elé tárni a bajainkat, kudarcainkat, csüggedésünket. Bizalommal hozhatjuk panaszainkat és bánatunkat Teremtőnk elé, hitben cselekedve, annak tudatában, hogy meghallgatja imáinkat.

Kérjük az osztály tagjait, tárják fájdalmaikat Isten elé! Beszéljük meg a csoportban, milyen új gondolatokat találtunk ebben a tanulmányban az imádsággal kapcsolatosan! Ha lehetséges, jelöljünk ki egy önkéntest, aki elmond egy hiterősítő, bátorító imatapasztalatot! Tartsuk szem előtt, hogy A zsoltárok könyve nem csupán szép költemények gyűjteménye, hanem felhívás Isten akaratának cselekvésére!

`Jegyzetek`