---
title:  Állíts Helyre Minket!
date:  11/01/2024
---

`Olvassuk el Zsolt 60:3-7 verseit! Melyik helyzetre időszerű éppen ez a zsoltár? Hogyan válnak hasznunkra a panaszzsoltárok még az életünk vidám szakaszaiban is?`

A panaszzsoltárokat általában olyan emberek imádságainak tartják, akik valamilyen fizikai, pszichológiai vagy lelki megpróbáltatást tapasztalnak.

Ez azonban nem jelenti azt, hogy a kellemes időkben kerülnünk kellene ezeket a zsoltárokat. Időnként szöges ellentétben áll a hívő pillanatnyi helyzete a zsoltár szavaival, vagyis a panaszzsoltárok azok számára is hasznosak, akik nincsenek bajban.

Először is, ezek a zsoltárok felhívják a figyelmet arra, hogy a szenvedés része minden ember életének, igazakénak és bűnösökének egyaránt. A zsoltárok könyve megerősíti, hogy Isten ura a helyzetnek, valamint erőt és megoldást ad a nehéz időkben. Ebben a zsoltárban a bajok között („Megrendítetted ez országot, ketté szakasztottad” [Zsolt 60:4]) a zsoltáríró mégis kifejezi, hogy legfőbb reménysége Isten szabadításában van. Másodszor pedig a panaszzsoltárok a szenvedők iránti együttérzésre tanítanak. Amikor örömünkről és hálánkról beszélünk Istennek, legfőképpen amikor nyilvánosan tesszük, gondolnunk kell azokra, akik nincsenek annyira jó helyzetben. Valóban remekül mehetnek éppen a dolgaink, de vajon ki ne ismerne a környezetében olyanokat, akik rettenetesen szenvednek? A panaszzsoltárok olvasása segíthet, hogy ne feledkezzünk meg azokról, akik nehéz időket élnek, erősíti bennünk az együttérzést és a jézusi szolgálat vágyát.

„A világ egy hatalmas szegényház, Krisztus azonban azért jött, hogy gyógyítsa a betegeket, szabadulást hirdessen Sátán foglyainak. Ő maga volt az egészség és az erő. Övé az élet, abból adott a betegeknek, a szenvedőknek, a démonok által megszállottaknak. Senkit nem küldött el, aki gyógyító erejéért fordult hozzá. Tudta, hogy akik segítséget kértek tőle, azok magukat tették beteggé, mégsem tagadta meg tőlük a gyógyítást. Amikor pedig a krisztusi erény áthatotta a szegény embereket, meggyőződtek bűnükről és sokan kigyógyultak lelki betegségükből, valamint fizikai bajaikból is. Az evangéliumban most is ugyanolyan erő van, miért ne látnánk tehát ma is éppen olyan eredményeket” (Ellen G. White: Welfare Ministry. 24-25. o.)?

Kit ismerünk, akiknek nemcsak az imáinkra, hanem a tevőleges segítségünkre is szüksége van?

---

#### Ellen G. White idézetek

Krisztus a mi egyedüli reménységünk. Feltekinthetünk rá, mert Ő a mi Üdvözítőnk. Szaván foghatjuk, bizalmunkat belé helyezhetjük. Ő tudja, hogy mire van szükségünk, mi pedig nyugodtan rábízhatjuk magunkat. Ha csupán emberi bölcsességben bízunk, hogy irányítson, akkor csak vereség érhet. Ám közvetlenül az Úr Jézushoz fordulhatunk, mert Ő mondta: „Jöjjetek énhozzám mindnyájan, akik megfáradtatok és terhelve vagytok. Én megnyugosztlak titeket. Vegyétek fel magatokra az én igámat és tanuljátok meg tőlem, hogy én szelíd és alázatos szívű vagyok, s találtok nyugodalmat a ti lelketeknek.” Kiváltságunk, hogy Ő tanítson bennünket. – Bizonyságtételek a prédikátoroknak, 486. o.

Az Úr Jézus Krisztus azért jött le a földre, hogy fáradhatatlanul szolgálja az ember szükségleteit. Elvette erőtlenségünket, hordozta betegségeinket (Mt 8:17), hogy az emberiség minden nyomorán enyhíthessen. Azért jött, hogy levegye rólunk a betegség, a nyomor és a bűn terhét. Isten azért küldte, hogy az embernek tökéletes gyógyulást hozzon, egészséget, békességet adjon neki, és tökéletessé tegye jellemét.

Különbözőek voltak a körülményei és a nehézségei azoknak, akik segítségért esedeztek, de senki, aki hozzá jött, nem távozott tőle elégedetlenül. Áradt belőle a gyógyító erő, és az embereket testileg, szellemileg és lelkileg meggyógyította. – A nagy Orvos lábnyomán, 17. o.

Mennyei angyalok állnak mindazok mellett, akik embertársaik megsegítésével szolgálnak Istennek. Maga Krisztus is együttműködik veled. Ő a Megváltó. Ha az ő irányításával munkálkodsz, nagyszerű eredmények tanúja leszel. (…)

Krisztus felemeli mindazokat, akik vágynak a vele való közösségre; akik vágyakoznak eggyé válni vele, miként Ő is egy az Atyával. Engedi, hogy meglássuk és érezzük mások szenvedéseit, mert meg akar szabadítani az önzéstől. A maga jellemének vonásait: könyörületét, kedvességét és szeretetét akarja kialakítani bennünk. Ha engedjük, hogy munkálkodjék a szívünkben, iskolájának tanulóiként felkészülünk a mennyei életre. (…)

„Ha parancsolataimat megtartod – mondja az Úr –, ki- és bejárást engedek néked ez itt állók [a trónját körülvevő angyalok] között.” (Zak 3:7) Ha részt veszünk a mennyei lények munkájában a földön, alkalmassá válunk társaságukra a mennyben is. Az üdvösség örököseinek szolgálatára elküldött „szolgáló lelkek” (Zsid 1:14), az angyalok köszöntik a mennyben azt az embert, aki a földön nem azért élt, „hogy néki szolgáljanak, hanem hogy ő szolgáljon” (Mt 20:28). – Krisztus példázatai, 388–389. o.