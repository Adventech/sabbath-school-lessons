---
title:  Tanítói melléklet
date: 09/02/2024
---

#### Áttekintés

Alapige: Zsolt 12:6

A 4. tanulmányban azt a gondolatot vettük át, hogy Isten a menedékünk, bástyánk, várunk és erősségünk. Ezek a metaforák azt a bibliai igazságot fejezik ki, hogy Isten mindig hűséges gyermekei mellett áll, védelmezi őket, gondoskodik róluk. Ezen a héten hasonló szóképet tanulmányozunk: azt, hogy Isten hatalmas harcosként küzd gyermekeiért. A társadalmi elnyomás összefüggésében is meg kell vizsgálni a gondolatot, ami gyakori volt a bibliai időkben, de sajnos ma is. Az elnyomás elsődleges téma az Ószövetség könyveiben és visszhangzik a Zsoltárokban is. A hatalmasok magatartása komoly haragot kelthet bennünk, mégsem maradunk reménység nélkül: biztos, hogy az Úr az alázatosok védelmezője.

#### Kommentár

Kizsákmányolás

A mózesi törvény parancsba adja Isten népének, hogy három csoportra különösen ügyeljenek: a jövevényekre, az árvákra és az özvegyekre (5Móz 10:18; 14:29; 16:11, 14; 24:17-20; 26:12-13; 27:19). Nekik általában nem volt stabil jövedelemforrásuk, sokszor nem rendelkeztek saját földterülettel, amelyet megművelhettek volna, hogy fenntartsák családjukat. A perifériára szorultak helyet kerestek, ahol szolgaként dolgozhattak, vagy megengedték nekik, hogy az aratók után összegyűjtsék az elhullajtott, otthagyott gyümölcsöket és gabonát (lásd Ruth 2:6-8). A sebezhetőségük miatt számított az egyik legnagyobb bűnnek az özvegyek, árvák, idegenek kizsákmányolása az ószövetségi időkben. A próféták rendszeresen utasították a népet, hogy gondoskodjanak a hátrányos helyzetűekről (Ézs 1:17, 23; Jer 7:6; 22:3; Ez 22:7; Zak 7:10).

A zsoltáríró így jellemzi az Urat: „Árváknak atyja, özvegyek védelmezője Isten, szentséges hajlékában” (Zsolt 68:6). „Megoltalmazza az ÚR a jövevényeket, megtartja az árvát és az özvegyet, de a gonoszok útját meggátolja” (Zsolt 146:9, vö. 10:14). Istenünk az elnyomottak és számkivetettek Istene.

Ma különböző szociális programokkal segítik az árvákat és az özvegyeket. Lehetőséget biztosítanak, segítenek a szegényeknek és nélkülözőknek továbblépni. A kormányok anyagi támogatást is nyújtanak a leginkább rászorulóknak, de mindig több a rászoruló – a gyülekezeten belül is –, mint amennyit az állami rendszer el tud látni. A szegénységen kívül megmutatkoznak az erőszak és a kizsákmányolás más formái is: például a megfélemlítés, megalázás és a kínzás. Keresztényként észre kell vennünk azokat, akiket bántalmazás és igazságtalanság ér, segítenünk kell nekik.

A bevándorlás egy másik, kihívást jelentő téma szerte a világon. Különleges figyelmet kell fordítanunk azokra, akik bevándorlóként érkeznek országunkba. A migráció a történelem első napjaitól kezdve létező kérdés. Az emberek mindig jobb lakóhelyeket kerestek, ahol megfelelő életkörülményeket teremthetnek. Isten kezében vagyunk: Ő azt kéri tőlünk, hogy segítsük és támogassuk az eltévedteket, a bevándorlókat, a jövevényeket, a társadalmunk számkivetettjeit. Irányítsuk tekintetüket a Mindenhatóra, aki az árvák és jövevények védelmezője!

Isten, a mennyei harcos

Az Ószövetség erőteljes metaforával utal Istenre, ami kisebb hangsúllyal ugyan, de az Újszövetségben is megjelenik, manapság azonban nem túl népszerű a keresztények között: Isten a harcos. Ez a gondolat talán túl keménynek, katonásnak tűnhet az olyan kultúrában, ami Isten szeretetét, kegyelmét, elfogadását, békéjét részesíti előnyben.

Isten gyakori bemutatása az, hogy a „seregek Ura” (Józs 5:14; 1Sám 1:11; 4:4; 17:45; 2Sám 7:26, Jer 10:16; 31:35; 32:18; Ám 5:15 stb.). Ezekben az igeszakaszokban úgy jelenik meg a Teremtő, mint a mennyei seregek parancsnoka. Ő is részt vesz a gonosz erők elleni harcban. Az Úr a „vitéz harcos” (2Móz 15:3), „előjön…, mint egy hős, felindul, mint egy harcos” (Ézs 42:13).

A zsoltáríró ezt a metaforát használja Zsolt 18:3-19 szakaszában, mert megszabadult (Zsolt 18:4) erős ellenségétől, gyűlölőitől, akik hatalmasabbak voltak nála (Zsolt 18:18). Jahvét itt harcosként ábrázolja a szöveg, aki küzd szolgájáért, hős, aki lován vágtat népe elnyomói felé. Olvassuk el a 7-16. verseket! Négy jelenet szerepel itt:

Zsolt 18:7-9: Az isteni hős még a várában (templomában) van, igazságos haragra gerjed szolgájáért, miután meghallgatja imáját. Haragjában felkel, szolgája védelmére siet (Zsolt 18:9).

Zsolt 18:10-13: Az isteni harcos leírása, aki hatalmas erők felvonultatásával indul el. Ez a kép bizalmat ébreszt szolgájának szívében. Bizony, a mi Istenünk nem gyenge!

Zsolt 18:14-16: Ezekben a versekben egy hadihajó által indított támadást látunk, félelmes munícióval: jégesővel, tűzzel, nyilakkal és villámlással. A hadihajó képe a meteorológiai fegyvertárral együtt hatalmas harcost idéz, aki az igazságtalanság és az elnyomás miatt haragra gyúlva bátran és jogosan küzd hűséges szolgájáért.

Zsolt 18:17-20: Itt a szolga megszabadításáról olvasunk. A vitéz kiemeli, felszabadítja és igazolja őt: „Tágas helyre vitt ki engem” (Zsolt 18:20).

Lenyűgöző, részletes leírás ez arról, hogyan küzd az Úr gyermekeiért a legnagyobb próbák közepette is! Ha így ismerjük meg Isten jellemét, az át tudja formálni világunkat és az egyházat. Az elnyomottak és üldözöttek megnyugodhatnak annak bizonyosságában, hogy Isten harcol értük.

A vezetők elmarasztalása

A 82. zsoltár dorgálja a vezetőket, akiknek van ugyan hatalmuk és befolyásuk, mégsem védték „a szegények és árvák jogát”, nem szolgáltattak „igazságot… a nyomorultnak és elnyomottnak” (Zsolt 82:3).

A zsoltár ír egy a találkozóról, ahol a vezetők feddést kapnak hanyagságukért és az elnyomottak iránti közönyükért. „Meddig ítéltek még hamisan, és pártoljátok a gonoszokat?” – hangzik a kérdés (Zsolt 82:2). Vajon sok vezető manapság kevésbé bűnös ezekben a dolgokban? Vajon a szegények és a szűkölködők szenvedése nem a korrupció eredménye? Továbbá nem a saját önzésünk és kapzsiságunk okozza, hogy csak magunkra és családunkra figyelünk, miközben elfeledkezünk azokról, akik körülöttünk élnek és segítségre van szükségük? A jótékonyságnak otthon kell kezdődnie, saját családunkban és életünkben. Meg kell tanítanunk a gyermekeinket arra, hogy mindig legyenek kedvesek és bőkezűek azokkal, akik szükségben vannak.

A zsoltáríró arra emlékeztet, hogy „istenek” vagyunk, „a Felséges fiai” (Zsolt 82:6). Isten az Ő képére és hasonlatosságára teremtett bennünket (1Móz 1:26), ami azt jelenti, hogy intelligens, erkölcsi ítélőképességgel megáldott lények vagyunk. Ezért támogatnunk kell a szenvedőket, az idegeneket és a szükségben lévőket. Bármilyen is a befolyási körünk – szomszédság, munkahely – legyünk mindig a segítség forrásai a nélkülözők számára!

Isten ítélete

A csütörtöki tanulmány arra hív, hogy gondoljuk át az elnyomottak helyzetét a mennyei szentélyben folyó, utolsó ítélet (Zsolt 96:6-10; 99:1-4; 132:7-9, 13-18), valamint az Isten és Sátán közt zajló nagy küzdelem összefüggésében, ahogy azt Dániel és a Jelenések ábrázolja.

Dániel 7 az advent előtti, mennyben zajló ítélet két célját tárja fel: megbüntetni az elnyomót (Dán 7:26) és igazolni az elnyomottakat (Dán 7:22). Az ítélet megerősíti, hogy Isten az igazak érdekében cselekszik.

A jelenések könyvében az ítélet a szenthelyen történik. Jelenések 6-ból megtudjuk, hogy az oltár alatt vannak azoknak a „lelkei”, „akik megölettek az Isten beszédéért és a bizonyságtételért” (Jel 6:9). Fehér ruhát kapnak, míg várnak az Úr végső lépésére, hogy megváltsa őket a halálból.

Jelenések 8 a hét angyalnak adott hét trombitáról szóló látomással kezdődik (Jel 8:2). Az angyalok az arany oltár közelében, Isten trónja előtt állnak (Jel 8:3). A trombiták a Teremtő ítéletének szimbólumai azok ellen az erők ellen, akik Isten népét üldözték a történelem hosszú évszázadain át (lásd a hét pecsétet Jelenések 6-7-ben). A szentély az a hely, ahol az Úr cselekszik népéért, hogy megmentse és megóvja őket elnyomóiktól. Tehát nem véletlen egybeesés, hogy a hét csapással a templomból, Isten ítélőszékétől (Jel 15:5-6) jön ki a hét angyal.

A zsoltárok könyve arra bátorít, hogy imádkozzunk a mennyei Atyához szabadításért, ez a kijelentés komoly vádemelés Isten népének elnyomói ellen, ugyanakkor a hit forrása az elnyomottak számára. „Hadd menjünk be hajlékaiba, hadd boruljunk le lába zsámolyához! Indulj el, URam, nyugvóhelyedre, te és hatalmad ládája” (Zsolt 132:7-8)!

Az ebben a versben megfogalmazott bibliai igazság feltárja azt a tényt, amin fontos elmélkednünk. Igen, meg kell tenni minden tőlünk telhetőt azért, hogy segítsük és támogassuk a szűkölködőket, az özvegyeket és az árvákat, de azt is szem előtt kell tartanunk, hogy minden elnyomás és szenvedés végső megoldása a mennyből fog érkezni. Ne essünk annak a gondolatnak a csapdájába, hogy az egyháznak itt a földön kell kiharcolnia a szociális igazságot, vagy hogy közösségünk fő célja az lenne, hogy politikai csatározásokba kezdjen a társadalmi igazságtalanságok megoldására. Egy ilyen bonyolult kérdést teljes egészében megoldani csakis a seregek Ura képes. Hitünknek arra az ígéretre kell irányulnia, hogy Isten cselekszik az érdekünkben. Az emberi hatalom ereje délibáb.

#### GYAKORLATI ALKALMAZÁS

Isten az oltalma és menedéke azoknak, akik bajban vannak. Ő az isteni harcos is, aki küzd az elnyomottakért. Sőt mi több, Ő a kezdeményező, a vezető. Ezért legyünk mi is kezdeményezők a szociális problémák kezelésében, amelyekkel szembesülünk. Biztosan nem tudunk megoldani mindent, de küzdhetünk azért, hogy jó hatással legyünk a környezetünkre, a körülöttünk élő sebezhető, kizsákmányolt emberek, a szegények, a számkivetettek, az üldözöttek életére. Értelmes, életet megváltoztató dolgokat tehetünk a kisebbségekért, akik a társadalom peremén élnek, mint ahogy Jézus tette ezt a földön a vámszedők, a bűnösök (Mt 9:10; Lk 7:37-39) és a számkivetettek esetében (Mt 15:21-28).

Ha mi közönyösek vagyunk a társadalomban tapasztalható szenvedéssel és igazságtalanságokkal szemben és nem próbálunk enyhíteni azon, akkor a zsoltáríró feddése nekünk is szól (Zsoltárok 82). Végül pedig emlékeznünk kell arra, hogy az igazságtalan világban tapasztalható gonoszság megoldása a mennyei szentélyből fog érkezni. Tegyük meg a saját részünket, és bízzuk a mennyei Harcosra az igazság végső kivívását!

`Jegyzetek`