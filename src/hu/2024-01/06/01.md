---
title:  Felkelek!
date:  03/02/2024
---

### E heti tanulmányunk
5Mózes 15:7-11; Zsoltárok 18:4-19; 41:2-4; 82; 96:6-10; 99:1-4; Róma 8:34

> <p></p>
> „A szegények elnyomása miatt, a nyomorultak nyögése miatt legott felkelek, azt mondja az Úr; biztosságba helyezem azt, aki arra vágyik” (Zsolt 12:6).

Nem egyedül a mi korunkban tombol a gonoszság, az igazságtalanság és az elnyomás, a zsoltárosok is olyan időkben éltek. A zsoltárok könyve mindenek mellett kifejezi Isten tiltakozását is a világban – a miénkben és a zsoltár­írókéban is – történő kegyetlenségekkel és elnyomással szemben.

Igen, hosszútűrő az Úr, nagy türelmével visszatartja haragját, mert nem akarja, hogy valaki is elvesszen, hanem inkább megtérjen és más irányba fordítsa az életét (2Pt 3:9-15). Ugyan nem esik mindig az emberi váradalmakkal egybe az, amit Isten megfelelő időnek tart a közbelépésre, de eljön ítéletének napja (Zsolt 96:13; 98:9). Egyszerűen csak bíznunk kell benne és ígéreteiben, amíg az a nap elérkezik. Kizárólag a Teremtő képes igaz ítéletet, stabilitást és jólétet biztosítani a világnak, mert trónjának alapja igazság és jogosság (Zsolt 89:15; 97:2). Az isteni ítélet két oldala az, hogy az elnyomottaknak szabadulást, a gonoszoknak pedig pusztulást hoz (Zsolt 7:7-18).

Ezt az ígéretet kapjuk a Bibliában, ez az, ami egy nap majd valóra válik, de az Isten szerinti időben, nem akkor, amikor mi szeretnénk. Ezt a pontot emeli ki a zsoltáros.

---

#### Ellen G. White idézetek

Az Úr nemsokára eljön az ég felhőin hatalommal és dicsőséggel. Vajon ez az esemény és az eseményre való felkészülésünk nincs kellően tisztázva a kinyilatkoztatott igazságokban ahhoz, hogy ünnepélyesen em­lékeztessen a kötelességünkre? Ezt a témát érthetően és kiemelten kell népünk elé tárni. „Eljő az embernek Fia az ő dicsőségében… és elébe gyűjtetnek mind a népek.” (Mt 25:31–32) (…)

Az utolsó ítélet egy felettébb ünnepélyes és félelmetes esemény, ami­nek az egész világegyetem előtt kell lezajlania. Az Atya ezt az ítéletet Jézusra bízta. Ő fogja megismertetni azt a jutalmat, amit a Jehova törvényei iránti hűségeseknek ad. Az el nem bukott lények jelenléte szintén az Úr igazságát fogja igazolni és Őt fogja dicsőíteni. Isten uralmának jogossága a legmagasabb szinten nyer majd igazolást. Itt nem egy egyén vagy egy nemzet fölött kimondott ítéletről, hanem az egész világ fölötti ítélkezésről van szó. Ó, hogy megváltozik akkor a teremtett lények megértési szintje! Akkor majd mindenki elismeri az örök élet értékét. – This Day With God, 296. o.

Krisztus színtiszta vallása a forrás, melyből a jóakarat, szeretet és önfeláldozás forrásai folynak.

A keresztény az a krisztusszerű ember, aki tevékeny Isten szolgálatában, jelen van a tapasztalati órán, s jelenlétével másokat is bátorít. A vallás nem áll cselekedetekből, mégis tevékeny, de nem alvó.

Sokan azt gondolják, hogy a vallás szűklátókörűvé és korlátolttá tesz. A valódi vallás azonban sohasem tesz szűkkeblűvé. A vallás hiánya szűkíti le a képességeket és a gondolkodást. Mikor valaki merev, ez azt bizonyítja, hogy Isten kegyelmére, mennyei kenetre van szüksége. A keresztény az, akin át az Úr, a seregek Istene tud munkálkodni, hogy megtartsa az Úr útjait, s másoknak is kinyilatkoztassa Isten akaratát. – A Te Igéd igazság, 7. köt., 935. o.

Olyan öröm és vigasztalás lesz a tiszta szívű, hívő keresztény része, amilyet a világ nem ismer. Számukra ez titok. A kereszténység reménysége nagy, halhatatlansággal és dicsőséggel teljes. A kárpiton belülre hatol, és ez a lélek biztos és erős horgonya. Amikor Isten haragjának vihara eljön az istentelenekre, a reménység elkíséri őket, és Isten elrejti őket hajlékának rejtekében. (…)

Noha a föld ide-oda tántorog, mint a részeg, és összedől, mint a ka­lyiba, ha Istenben bízunk, Ő megszabadít minket. „Aki a Felséges rejtekében lakik, a Mindenható árnyékában nyugszik az.” „Mert az Úr az én oltalmam, a Felségest választottad a te hajlékoddá, nem illet téged gonosz... mert angyalainak parancsolt felőled, hogy őrizzenek téged minden utadban.” – Isten fiai és leányai, 354. o.