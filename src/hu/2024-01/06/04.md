---
title:  „Meddig Ítéltek Még Hamisan?”
date:  06/02/2024
---

Az Úr hatalmat adott Izrael vezetőinek, hogy az országban őrizzék az igaz­ságot (Zsolt 72:1-7, 12-14). A királyoktól elvárta, hogy akarata szerint gyakorolják hatalmukat. A vezetők számára központi kérdésnek kellett volna lennie annak, hogy az országban fenntartsák a békét és az igazságot, valamint gondoskodjanak a társadalom perifériájára szorultakról, csak akkor virágozhatott az ország és az egész nép. A király trónját nem emberi hatalom, hanem az Istenhez való hűség erősíti.

`Olvassuk el a 82. zsoltárt! Mi a következménye annak, ha a vezetők elferdítik az igazságot és elnyomják az embereket, akiknek a védelmét kapták feladatul?`

A 82. zsoltárban Isten ítéletet hirdet Izrael korrupt bírái felett. Az „istenek” (Zsolt 82:1, 6) itt nyilván nem pogány bálványok, nem is angyalok, akik sosem kapták azt a feladatot, hogy szolgáltassanak igazságot Isten népének, tehát nem kerülhetnek ítélet alá azért, mert nem tették meg. A Zsolt 82:2-4 szakaszának vádjaiban a Tóra törvényei visszhangzanak, Izrael vezetőire „istenekként” utalva (5Móz 1:16-18; 16:18-20; Jn 10:33-35). Isten kérdőre vonta „az emberek fiait”, hogy igazságosan ítélnek-e, és kihirdeti büntetésüket, mert igazságtalannak találta őket. A vezetők oktalanul botorkáltak a sötétben (Zsolt 82:5), mert elhagyták Isten törvényét, a világosságot (Zsolt 119:105). A Szentírás megingathatatlanul kitart amellett, hogy egyedül az Úr az Isten, aki képviselőiként bevont a kormányzásba kijelölt emberi vezetőket is (Róm 13:1). Azonban milyen gyakran előfordult a történelemben, hogy emberek visszaéltek a nekik adott hatalommal, és ez most is megesik! A 82. zsoltár ironikus hangnemben elítéli bizonyos vezetők hitehagyását, akik „isteneknek” képzelték magukat a többi ember felett. Isten tekintélyt és kiváltságot adott az izraelita vezetőknek, úgy nevezték őket, hogy „a Felségesnek fiai”, Őt képviselhették, de az Úr megtagadta ezeket a gonosz vezetőket. Emlékezteti őket, hogy csupán halandó emberek, rájuk éppúgy vonatkoznak az erkölcsi törvények, mint a nép többi tagjára. Senki nem áll Isten törvénye felett (Zsolt 82:6-8).

Isten megítéli majd az egész világot, népe is számot fog adni neki. A vezetőknek és minden embernek követniük kell az isteni Bíró példáját, belé vetve legfőbb reménységüket.

Milyen hatalmad van mások felett? Mennyire élsz azzal igazságosan, helyesen? Jól gondold meg, mit teszel!

---

#### Ellen G. White idézetek

Dávid tudta, hogy Isten magasztos célja Izraellel csak akkor valósul meg, ha uralkodói a néppel együtt szüntelen éberséggel igyekeznek az eléjük tárt norma elérésére. Tudta, hogy az ifjú uralkodó csak akkor képes megfelelni megbízatásának, amivel Isten megtisztelte, ha nem csupán katona, államférfi és uralkodó, hanem erős, jó, az igazság tanítója és a hűség mintaképe.

Dávid szeretettel, de nyomatékosan kérlelte Salamont, hogy legyen határozott és nemes lelkű; tanúsítson irgalmat és szeretetet alattvalói iránt; dicsőítse Isten nevét a föld népeivel való minden eljárásában, és mutassa meg, hogy milyen szép a szent élet. A sok próba és a figyelemre méltó tapasztalat, amelyet Dávid átélt, megtanította a nemesebb erények értékelésére, és kimondatta vele Salamonhoz intézett utolsó felhívásában: „...Az emberek igaz uralkodója, az istenfélő uralkodó olyan, mint a fölkelő nap reggeli fénye, mint a felhőtlen reggel, melynek sugarától eső után fű zöldül a földön.” (2Sám 23:3–4) – Próféták és királyok, 26. o.

Körültekintő intézkedésében, amellyel alattvalói jogait és szabadságát akarta védeni, Josafát hangsúlyozta, hogy az igazság Istene, aki mindenkin uralkodik, tekintettel van az emberi család minden tagjára. „Isten ott áll az isteni közösségben, ítéletet tart az istenek fölött.” És akiket arra jelölt ki, hogy uralma alatt ítélkezzenek, azok védjék a „nincstelennek és az árvának a jogát, szolgáltassatok igazságot a nyomorultnak és szűkölködőnek... Ragadjátok ki a bűnösök kezéből.” (Zsolt 82:1, 3–4) – Próféták és királyok, 198. o.

Előfordul, hogy ha valakit felelős vezetőnek neveznek ki, azt képzeli, hogy tekintélyes állásánál fogva hittestvéreinek kötelességük, mielőtt valamit is tennének, először is engedélyt kérni tőle. Ez az állapot veszedelmes. Ugyanis szemük elől tévesztették az Isten népe közötti igazi vezetőnek a szerepét. Ahelyett, hogy bölcs tanácsadóként állna mellettük, a szigorú uralkodó felségjogaival él. Istenre hoz szégyent a tekintélytartásnak és az önfelmagasztalásnak minden ilyen megnyilatkozása. Ember a saját erejében sohasem lehet felebarátjának lelkiismerete és ítélője, akit az Úr a művében felhasznál. Senki se szögezzen le emberalkotta szabályokat és rendeleteket, hogy önkényesen uralkodjon munkatársai felett, akik már tapasztalatokat szereztek az igazságban.

Akik Isten munkásai felett, őket meg nem illető hatalmat gyakoroltak, az Úr felszólítja, hogy tartózkodjanak ettől. Törekedjen mindenki, akit szent felelőségekkel bíztak meg, felismerni egyéni ­kötelességeit Isten előtt, és végezze alázatosan és hűségesen a feladatát. Senki se tekintse magát mesternek, aki irányító hatalmat gyakorolhat hittestvérei felett. Isten Igéjének elveit tanítsuk és gyakoroljuk. – Bizonyságtételek a prédikátoroknak, 491–492. o.