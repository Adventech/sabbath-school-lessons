---
title:  A Harag Szava
date:  07/02/2024
---

`Milyen érzéseknek adnak hangot Zsolt 58:7-9, 69:23-29, 83:10-18, 94:1-2 és 137:7-9 versei? Ezek szerint ki hajtja végre az ítéletet?`

Bizonyos zsoltárok írói azért könyörögtek Istennek, hogy álljon bosszút embereken, népeken, akik bántani akarják, vagy már bántották őket, esetleg a népet. Igencsak zavarba ejthetnek ezek a szakaszok a durva kifejezések miatt, és mert szöges ellentétben állnak az ellenségek szeretetének (Mt 5:44) bibliai elvével. Ugyanakkor érthető a zsoltárosok felháborodása a szorult helyzetben, vagyis ők sok más embernél jóval komolyabban vették, hogy mi a jó és mi a rossz. Komolyan figyeltek a világban elkövetett gonoszságokra, nemcsak arra, amit ellenük, hanem amit másokkal is tettek. Viszont a zsoltárosok sehol nem utaltak arra, hogy ők maguk lennének a bosszú eszközei, hanem teljes egészében Isten kezében hagyták a megtorlást. A szövetség átkaira utaltak (5Móz 27:9-16), és Istentől kérték, hogy cselekedjen ígérete szerint. A Zsoltárok egyben prófétai kijelentések is Isten közelgő ítéletéről, nem csupán a zsoltárírók imái. A 137. zsoltárban tükröződik a Babilon feletti isteni ítélet bejelentése, ami a prófétáknál is megtalálható. A babiloniakra visszafordul a más népek ellen elkövetett pusztítás. A Zsoltárok isteni figyelmeztetéseket közvetítenek, hogy nem marad örökké büntetlen a gonoszság.

A büntetést Isten igazsággal és kegyelemmel szabja ki. Gyermekeinek imádkozniuk kell azokért, akik rosszul bánnak velük, még a megtérésüket is remélve (Zsolt 83:19; Jer 29:7).

Miközben azonban igyekszünk az ellenségek bibliai szeretetének normáihoz illeszteni ezeket a zsoltárokat, vigyázzunk, nehogy alábecsüljük a bennük leírt gyötrelmeket! Isten tud gyermekei szenvedéséről, és biztosítja őket, hogy „Az Úr szemei előtt drága az ő kegyeseinek halála” (Zsolt 116:15). Az isteni ítélet kötelezi népét, hogy emeljenek szót a gonoszság minden fajtája ellen és teljes szívükből várják Isten országának eljövetelét. A Zsoltárok megszólaltatják a szenvedőket, és azt is tudatják, hogy Isten látja szenvedésüket, egy nap eljön majd az igazság.

Ki az, akiben időnként ne támadna fel a bosszú gondolata azok miatt, akik rettenetes módon ártottak neki vagy szeretteinek? Hogyan segíthetnek ezek a zsoltárok megfelelő perspektívába helyezni az efféle érzéseket?

---

#### Ellen G. White idézetek

Isten az emberiséggel szembeni bánásmódjánál hosszan tűr a megátalkodottak iránt. Az Úr a kijelölt eszközeit használja, hogy hűségre szólítsa az embereket. Ha megtérnek, teljes bűnbánatot ígér nekik. De mert Isten hosszútűrő, az emberek visszaélnek irgalmasságával. „Mivel a gonoszságot nem éri utol azonnal a büntetés, az emberek fiainak szíve teljesen a gonoszra adja át magát.” Isten türelme és hosszútűrése, mely meglágyítja és lecsillapítja a lelket, homlokegyenest ellenkező hatással van a hanyagokra és a bűnösökre. A fékentartás teljes félrevetésére viszi, és megerősíti őket a szembeszegülésekben, Úgy vélik, hogy mivel a menny mindent eltűr nekik, nem törődik a romlottságukkal. Ha a közvetlen megtorlás rendszerében élnénk, az Isten elleni kihágások nem lennének olyan gyakoriak. De csak mert késik a megtorlás, azért ugyanolyan bizonyos, mivel az Úr hosszantűrésének is van határa. Elérhetik a hosszantűrés határát, s akkor Isten egész biztosan büntetni fog. S mikor az Úr kézbe veszi az elbizakodott bűnös eseteit, nem áll meg, míg csak teljesen végére nem ér.

Kevesen értik meg a bűn bűnös voltát; azzal áltatják magukat, hogy Isten túl jó, hogy megbüntesse a vétkezőt. Azonban Mirjám, Áron, Dávid és sok más eset is azt bizonyítja, hogy nem biztonságos vétkezni az Isten ellen tettekkel, szóval vagy akár gondolatban is. Isten végtelenül szerető, szánakozó lény. Mégis emésztő tűznek, féltve szerető Istennek jelenti ki magát. – A Te Igéd igazság, 3. köt., 1166. o.

Ahogy a szivárványt a felhőben a napfény és a zápor együtt alakítja ki, úgy képviseli a királyi széket körülvevő szivárvány az irgalom és igazság egyesült erejét. Nem az igazságnak kell egyedül fenntartania, mert ez elhomályosítaná a trón feletti szivárvány dicsőségét, és az ember csak a törvény büntetését látná. De ahol nincs igazság, ott nem lenne stabilitása Isten kormányzásának. Az ítélet és irgalom együttese teszi teljessé az üdvösséget.

Az irgalom arra hív bennünket, hogy lépjünk be a kapukon Isten városába, az igazság pedig minden kiváltságot megad minden engedelmes léleknek – mint a királyi család tagjának, a mennyei király gyermekének. Ha jellemünk fogyatékos lenne, nem léphetnénk be a kapukon, melyeket az irgalom nyitott meg az engedelmesek előtt. Mert az igazság ott áll a kapunál, és szentséget igényel mindenkitől, aki látni fogja Istent. – Maranatha, 326. o.

Ha eltűnne az igazság, és az isteni kegyelem előtt kitárulna a kapu az egész emberiség számára az egyének jellemétől függetlenül, akkor még rosszabb lenne a helyzet a hűtlenség és a lázadás terén, mint volt Sátán mennyből való levettetésekor. A menny békessége, harmóniája és boldogsága meg lett rontva. Az emberek jelleme nem attól fog megváltozni, hogy a földről átköltöznek a mennybe, mivel a megváltottak boldogságát a földi életben Krisztus jelleméhez hasonlóvá vált jellem fogja eredményezni. A mennybe jutott szentek már itt a földön is szentül élnek… Isten törvényét nem gyöngíti meg az evangélium, viszont a bűn erejét megtöri, és a kegyelem jogarát nyújtja a megtérő bűnös felé… Isten sosem fog megfeledkezni a gonosz ellen küzdő népéről. – Review and Herald, 1892. december 13.