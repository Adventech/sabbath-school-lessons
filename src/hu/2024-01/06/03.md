---
title:  Igazságot Szolgáltat Az Elnyomottaknak
date:  05/02/2024
---

`Olvassuk el Zsolt 9:19, 12:6, 40:18, 41:2-4, 113:7 és 146:6-10 szakaszait! Milyen üzenet hangzik ebből a mai korra vonatkozóan is?`

Isten külön gonddal és figyelemmel tekint a különböző sebezhető csoportokkal, a szegényekkel, szükségben lévőkkel, elnyomottakkal, árvákkal, özvegyekkel, idegenekkel való igazságos bánásmódra. A zsoltárok könyve a törvényhez és a prófétákhoz hasonlóan szintén világosan kifejezi ezt (2Móz 22:21-27; Ézs 3:13-15).

Több zsoltárban előfordul a „szegény és nyomorult” szókapcsolat, de az elnyomottakra nem kizárólag etnikai és vallási értelemben utalnak. Isten egyetemesen törődik az egész emberiséggel. A „szegény és nyomorult” kifejezés nemcsak az anyagi jellegű szegénységre korlátozódik, hanem jelzi a sebezhetőséget és a gyámoltalanságot is. Már ez a megfogalmazás is érzékelteti az Isten könyörületéért folyamodást, kifejezi, hogy a szenvedő egyedül van, csak Isten a segítsége. Vonatkozik ez az ember jóhiszeműségére, megbízhatóságára és Isten iránti szeretetére is, amikor megvallja, hogy teljes mértékben az Úrra hagyatkozik, elzárkózik az önteltség, a magabízás legkisebb mértékétől is. A nélkülözőkről való gondoskodás (Zsolt 41:2-4) az ember Isten iránti hűségét bizonyítja. A bibliai korokban különösen gyalázatos bűnnek számított a sebezhetőkkel szemben elkövetett gonoszság (5Móz 15:7-11). A Zsoltárok azt sugallják a hűségeseknek, hogy emeljenek szót az elnyomás minden formája ellen. A zsoltárok könyve szintén kiemeli, mennyire hiábavaló ideig-óráig tartó emberi eszközökbe vetni a bizalmunkat, azokat tekinteni a bölcsesség és biztonság legfőbb forrásainak. Isten népe álljon ellen a kísértésnek, hogy emberi vezetőktől, intézményektől várja az üdvösséget, főként ha azok eltérnek az isteni úttól!

Kegyelméből az Úr azonosult a szegényekkel, Ő is szegénnyé lett, hogy mi gazdaggá váljunk (2Kor 8:9). A Krisztus által biztosított gazdagság része, hogy szabadulást ad a bűn okozta elnyomás minden formájától, valamint örök életet ígér Isten országában (Jel 21:4). Jézus Krisztus, az isteni Bíró teljesíti a Zsoltárok ígéreteit, megítél a hátrányos helyzetűekkel szembeni minden helytelen bánásmódot, illetve a velük kapcsolatos kötelességek elhanyagolását (Mt 25:31-46).

Mennyit gondolunk a köztünk lévő „szegényekre és nyomorultakra”, mennyit teszünk értük?

---

#### Ellen G. White idézetek

Aki szánalmat érez a szenvedők, vakok, sánták, megkínzottak, árvák és rászorulók iránt, azt Krisztus a törvény megtartójaként ismeri el, és örök életet ad neki.

Látva mindazt, amit a menny megtesz az elveszettek megmentése érdekében, a Krisztus kegyelmének gazdagságaiban részesült ember hogy tagadhatná meg figyelmét és kedvességét embertársaitól? Hogy engedheti meg magának a rangsorolás vagy az osztálykülönbségek büsz­keségét, amivel megveti a szegényeket és a nyomorult helyzetben levőket? – Welfare Ministry, 209. o.

Amikor valaki őszintén törekszik arra, hogy eltartsa magát és a csa­ládját, de mégsem képes ezt megvalósítani, aminek következményeképpen családjának nélkülöznie kell mind az élelem, mind pedig ru­házkodás terén, az Úr nem fogja ártatlannak tekinteni szolgálattevő testvéreinket, akik közönnyel szemlélik az illető személy helyzetét, és olyan feltételeket állítanak elé, amit lehetetlen teljesítenie. Át kell éreznünk a nyomorúságos helyzetben levő testvérünk állapotát.

A magukat Krisztus követőinek vallók részéről bárminemű hanyagság a szegény sorban levő testvér vagy testvérnő szükségleteinek kielégítésében úgy lesz feljegyezve, mint Jézus ellen elkövetett vétek. Az Úr számon fogja kérni a Krisztus szavait másoknak hirdetőket, ha nem tanúsítanak gyöngéd irgalmat és odafigyelést azon hittestvérük iránt, akinek náluk kevesebb lehetősége adódott az életben. – Welfare Ministry, 210. o.

Micsoda hatalmas ajándékot adott Isten az embernek, és milyen nagy örömben részesítette! Felülmúlhatatlan odaadással kínálta fel az üdvösséget az emberek lázongó fiainak, hogy segítsen meglátniuk az Úr akaratát, és megismerniük szeretetét. Abban a meggyőződésben hozzátok el ajándékaitokat, hogy nincs semmi jó, amit felkínálhatunk annak, aki „az ő egyszülött Fiát adta”?

Az adományozás lelkülete mennyei lelkület. Az önzés lelkülete pedig Sátán lelkülete.

Ügye előhaladásában Isten nem függ az emberektől. Ő angyalokat is elküldhetett volna igazságának követeiként, vagy közvetlenül is szólhatott volna az emberekhez, mint ahogy a Sínai-hegynél tette. Ő azonban azért választotta ki az embert erre a munkára, hogy így erősítse benne az adományozás lelkületét.

Az önfeláldozó cselekedet megerősíti az adományozóban a jótétemény lelkületét, s így egyre közelebb kerül a világ Megváltójához, aki „gazdag volt, és szegénnyé lett érettetek, hogy ti az ő szegénysége által meggazdagodjatok”. Csak akkor lesz számunkra áldás az élet, ha eleget teszünk a teremtéskor kapott isteni rendeltetésnek. Az Istentől kapott összes ajándék csupán átkot fog jelenteni az ember számára, ha nem használja fel embertársai áldására és Isten ügyének előmenetelére. – Counsels to Stewardship, 19–20. o.