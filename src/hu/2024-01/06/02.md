---
title:  Rettenetes Harcos
date:  04/02/2024
---

`Olvassuk el Zsolt 18:4-19, 76:4-10, 13 és 144:5-7 verseit? Milyennek mutatják be az Urat a nevezett szakaszok? Mennyire akarja megszabadítani népét Isten?`

Ezek az énekek dicsőítik az Urat, mert lehengerlő hatalommal bír a népét fenyegető gonoszság erői felett. Fenséges képet festenek róla, mint aki Harcos és Bíró is. A zsoltárok könyvében gyakran találkozunk azzal, hogy harcosként jelenik meg, ami azt emeli ki, hogy szigorúan és gyorsan reagál népe kiáltására, szenvedésére.

„Dörgött az ÚR az egekben, zengett a Magasságos; jégeső hullt és izzó parázs. Kilőtte nyilait, és szétszórta őket, villámokat röpített mindenfelé. Előtűnt a vizek medre, és megmutatkoztak a világ alapjai a te feddésedtől, URam, orrod leheletének szelétől” (Zsolt 18:14-16, ÚRK).

Az isteni tettek hatalmasságának és puszta említésének minden kétséget el kell oszlatnia azzal kapcsolatban, hogy törődik-e a szenvedőkkel, könyörületes-e irántuk, vagy képes-e legyőzni a gonoszt. Csak ki kell várni, míg megteszi. Végeredményben amikor Isten emberei harcba indultak, mint például Dávid, a szabadulás nem emberi eszköz által történt. A népe ellenségeivel vívott sok harcában Dávid király az Urat dicsőítette, mivel egyedül Ő adta a győzelmet. Dávid könnyen magának tulajdoníthatta volna a történteket, számtalan sikerét és diadalát, de ő nem így gondolkodott. Tudta, hol volt erejének a forrása. Még ha azt is mondta, hogy az Úr tanítja kezét a harcra (Zsolt 18:35), a Zsoltárokban nyoma sincs annak, hogy saját katonai tapasztalatára hagyatkozott volna. Arról olvasunk, hogy az Úr harcol Dávidért, Ő szabadítja meg (Zsolt 18:48-49). 

A győztes harcosként ismert Dávid király a Zsoltárokban tehetséges muzsikusként jelenik meg, dicsőíti az Urat, népe egyedüli Szabadítóját és Megtartóját (Zsolt 144:10-15). Erejének forrása az, hogy magasztalja az Urat, hozzá imádkozik, és ebben minden fegyvernél nagyobb erő rejlik. Egyedül Istenben kell bízni, Őt kell imádni!

Bármilyen ajándékokkal, képességekkel rendelkezzünk is, lehetnek sikereink az életben, de miért fontos mindig tudatában lennünk annak, hogy mindez honnan ered? Milyen veszély leselkedik ránk, ha erről elfeledkezünk?

---

#### Ellen G. White idézetek

Sátán joggal tartja fogságában az elbukott embert. Krisztusnak az volt a küldetése, hogy megmentse az embert a nagy ellenség hatalma alól. Természetéből fakadóan az ember hajlamos követni az ördög sugallatait, és nem képes ellenállni egy ilyen szörnyű ellenségnek, ha Jézus, a hatalmas győztes, nem lakik a szívében, ha nem irányítja a vágyait, és nem ad neki erőt. Csak Isten képes korlátot szabni a gonosz erejének. Ő népének tagjainál is jobban tudja, hogy milyen erőt nyerhetnek, ha a Megváltó erejére támaszkodnak. Amikor alázattal imádkoznak a hatalmas győzteshez, még a legjelentéktelenebb hívő is – ha Krisztusra támaszkodik – sikerrel verheti vissza Sátánt az ő seregeivel együtt.

A kísértő angyalainak egész légióit hívja segítségül, hogy megakadályozza egyetlen lélek haladását is, és ha lehet, kiragadja Jézus kezéből. De ha a veszélyben forgó személy kitartó, és tehetetlenségében teljes mértékben Krisztus vérének érdemeire hagyatkozik, Megváltónk meghallgatja a hit buzgó imáját, és erős angyalait küldi segítségül. Sátán gyűlöli azokat az embereket, akik Istenhez folyamodnak, mert ő is fél és retteg az Úr hatalma és fensége előtt. Amikor hallja a buzgó imát, Sátán egész seregével együtt megremeg. – Our Father Cares, 216. o.

A Jézustól kapott erő által „felettébb diadalmaskodunk”. Ezt az erőt azonban nem önmagunktól, hanem csak és kizárólag Isten Szentlelkétől kapjuk.

Tanulmányoznunk kell Krisztus természetét és „minden ismeretet felülhaladó szeretetét” (Eféz 3:19). A feddhetetlenség napjának meleget árasztó sugaraiban kell élnünk. Csak Krisztus együttérző szeretete, mennyei kegyelme és végtelen hatalma tehet képessé arra, hogy ellenálljunk a kíméletlen ellenségnek, és meg tudjuk fékezni a szívünkben található ellenkezést. Mi is a mi erőnk? Az öröm az Úrban. Hagyjuk, hogy Jézus szeretete töltse be a szívünket, mert így készülünk fel elfogadni azt az erőt, amit adni akar számunkra.

Adjunk hálát minden nap Istennek a kapott áldásokért. Ha az ember megalázza magát Isten előtt, ha megérti, hogy képtelen megtisztítania saját lelkét, ha félreteszi önigazultságát, akkor Krisztus költözik a szívébe. Az Úr a saját kezével fogja új emberré változtatni, és ezt a munkát addig végzi, mígnem eléri a tökéletességet az Úrban. – In Heavenly Places, 64. o.