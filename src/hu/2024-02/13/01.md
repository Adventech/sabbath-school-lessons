---
title:  Isten Szeretetének Diadala
date:  22/06/2024
---

### E heti tanulmányunk
Zsoltárok 91:1-11; Jeremiás 25:33; 30:5-7; Jelenések 20:11-15; 21:2; 22:11-12

> <p></p>
> „Hallottam, amint a trón felől egy hatalmas hang ezt mondta: Íme, az Isten sátra az emberekkel van, és velük lakozik, és azok az ő népei lesznek, és maga az Isten lesz velük; és szemükről minden könnyet letöröl, és halál nem lesz többé, sem gyász, sem jajkiáltás, sem fájdalom nem lesz többé, mert az elsők elmúltak” (Jel 21:3-4, ÚRK).

Reményteljesen gondolhatunk a jövőre. Noha igencsak megpróbáló idők állnak előttünk, nehézségeket kell elszenvednünk, szomorúságokat tapasztalnunk, mégis bízhatunk abban, hogy közeleg egy jobb nap, tehát értelmesen, céltudatosan és örömmel élhetjük az életünket ma. Franklin D. Roosevelt az Egyesült Államok történelmének egyik legnehezebb időszakában, 1933-1945 között töltötte be az elnöki tisztet. Paralízis következtében megbénult, segítség nélkül nem tudott mozogni. Ő írta: „Folyamatosan abba a reménybe, hitbe kapaszkodtunk, hogy egy jobb élet, jobb világ jön.” Albert Einstein, a világ egyik legragyogóbb koponyája így írt: „Tanulj a tegnapból, élj a mában és legyen reményed a holnapban!” Alfred, Lord Tennyson, a Viktória királynő korában élt nagy angol költő pedig így fogalmazott: „A következő év küszöbén ott mosolyog a remény, azt súgja: »Boldogabb lesz!«”

A negyedév utolsó tanulmányában látni fogjuk Krisztus állhatatos szeretetét az univerzum történelmének legizgalmasabb idejében, valamint a jó és a gonosz közötti nagy küzdelemben aratott elsöprő, teljes győzelmét. A Biblia utolsó irata, A jelenések könyve reményt ad a mára, a holnapra – és örökre! 

Az e heti tanulmánnyal olvassuk el A nagy küzdelem 39-42. fejezetét!

---

#### Ellen G. White idézetek

Krisztus meggyőzte tanítványait arról, hogy elmegy, és helyet készít nekik az Atya házánál. Azok, akik elfogadják Isten szavának tanításait, nem maradnak tudatlanságban a mennyei otthont illetőleg. Az apostol azt mondja nekünk: „Amiket szem nem látott, fül nem hallott, és embernek szíve meg sem gondolt, amiket Isten készített az őt szeretőknek.” (1Kor 2:9) Emberi nyelv nem tudja leírni az igazak jutalmát, csak azok tehetik, akik majd meglátják. Egyetlen romlott elme sem képes felfogni Isten dicsőségének titkát.

A Biblia az igazak örökségét hazának nevezi (Zsid 11:14–16). Ott a mennyei Pásztor vezeti nyáját az élő vizeknek forrására. Az életnek fája minden hónapban megtermi gyümölcsét, levelei pedig a népek gyógyulására szolgálnak. Az örökké csörgedező patakok olyan tiszták lesznek, mint a kristály, partjaikon babérfák árnyékolják azokat az utakat, amelyeket az Úr készített a megváltottaknak. Kies síkságok és gyönyörű halmok közül kiemelkednek Isten hegyének magasztos ormai. Ezeknél a csendes hegyvonulatoknál és az élő vizek folyamainál él majd Isten népe, amely oly sokáig volt itt vándor és jövevény, ott majd otthonra fog lelni. – A megváltás története, 430–431. o.

Tekintsünk kellő komolysággal a boldog jövőre. Engedjük, hogy a hit áttörjön a sötét felhőkön, és szemléljük azt, aki meghalt a világ bűneiért, aki kitárta a menny kapuit mindazok előtt, akik befogadják Őt, és hisznek benne. Engedjük, hogy a rengeteg fájdalmat és szomorúságot okozó nyomorúságok tanulságos leckékké váljanak számunkra, és arra ösztönözzenek, hogy igyekezzünk „az Istennek a Krisztus Jézusban felülről való elhívása jutalmára”. Bátorítson a gondolat, hogy az Úr nemsokára visszatér. Bárcsak ez a reménység töltené be örömmel a szívünket.

Hazánk felé tartunk. Aki annyira szeretett, hogy kész volt meghalni értünk, egy várost készít számunkra. Az új Jeruzsálemben lelünk majd nyugalomra. Isten városában nem lesz többé szomorúság. Többé nem hallatszik ott jajkiáltás, sem szertefoszlott remények és elfojtott érzelmek okozta sírás. A szomorúság ruháit nemsokára menyegzői ruhára cseréljük. Nemsokára tanúi leszünk királyunk megkoronázásának. Akinek az élete Krisztus által el van rejtve Istenben, akik ezen a földön megharcolták a hit nemes harcát, azok Üdvözítőjük dicsőségétől fognak ragyogni Isten országában. – The Faith I Live By, 362. o.

A megfeszített üdvözítő érdemeibe vetett életerős hit átsegíti őket a nyomorúság és próba tüzes kemencéjén. A negyedik férfi velük lesz a kemence tüzes hőségében, ami így a tűz szagát sem hagyja ruháikon. Bátorítsuk a gyermekeket, hogy kutassák a Bibliát, s oly szilárd vallásos elvekre tegyenek szert, melyek el bírják viselni a veszedelmeket, amiken kétségkívül át kell esni az utolsó napokban a világ történelmének lezárása idején élőknek. – Bizonyságtételek, 4. köt., 212. o.