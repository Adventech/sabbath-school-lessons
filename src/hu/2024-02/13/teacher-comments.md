---
title:  Tanítói melléklet
date: 28/06/2024
---

#### Áttekintés

Kulcsszöveg: Jel 21:3-4

Alapige:  Zsolt 91:1-11; Ézs 33:15-16; 65:17, 22-23; Jer 4:23-28; 25:33; 30:5-7; Mt 8:11; Jel 1:7; 3:10; 19:11-16; 20; 21:1-4; 22:1-5, 11

Bevezetés: Az e heti tanulmányunk összefoglalja az egész negyedévi leckét, rávilágít az Isten és Sátán között dúló kozmikus háború fontosabb lépéseire, amelyek közül a következőket említjük meg: 1) a nyomorúság ideje; 2) Jézus második eljövetele; 3) a végső ítélet a mennyben, a millennium alatt (itt megemlítjük egymással párhuzamosan a földön és a mennyben folyó eseményeket); és 4) mindenek örök helyreállítása. A Biblia azt ígéri, hogy a nagy küzdelem Isten győzelmével fog véget érni. A Szentírás hív: bízzunk Istenben, vegyünk részt vele a munkában, hogy a lehető legtöbb ember megmeneküljön, hirdessük az Ő múltbeli (a kereszt), jelenlegi (egyén, gyülekezet, megváltás) és jövőbeni (utolsó, kozmikus) győzelmét!

A tanulmány témái: Az e heti tanulmányunk négy fő, egymással összefüggő témára összpontosít:

1.  Isten maga fogja fenntartani és oltalmazni népét a nagy küzdelem utolsó csatájának brutális jelenetei idején.

2.  A nagy küzdelem Istennek a Sátán, a gonoszság, a bűn, a szenvedés és a halál fölött aratott győzelmével fog véget érni. Ez a sokszoros győzelem biztos, Krisztus halála és feltámadása garantálja.

3.  Mi is részesei leszünk Isten győzelmének, amikor hit által elfogadjuk azt, és engedjük, hogy a Szentlélek ki is munkálja bennünk.

4.  Isten győzelmének csúcspontja Jézus második eljövetele, a millennium alatt történő ítélet és az egyetemes helyreállítás lesz.

#### Kommentár

A kegyelemidő lezárulása

A kegyelemidő lezárulásának témája sokakban félelmet kelt. A kegyelemidő minden ember életében a halállal zárul le. Vagyis mindenkinek addig van lehetősége elfogadni Isten kegyelmét, amíg meg nem hal. Válaszunknak örökre ható következményei lesznek. Isten igazságos, tehát mindenkit egyénileg fog megítélni annak a világosságnak a függvényében, amit kapott, és a személyes döntésünk egyértelműen számít.

A Szentírás alapján nyugvó adventista hit szerint az egyén számára a halál pillanatában lezárul a kegyelemidő, de a nagy küzdelem történetében is lesz egy pont, amikor lezárul az az időszak, amikor az emberek még elfogadhatják az üdvösségük érdekében felajánlott kegyelmet. Attól a perctől kezdve nem lesz visszaút, később már senki nem térhet meg. Ekkor hangzik el a kijelentés: „Aki igazságtalan, legyen igazságtalan ezután is; és aki fertelmes, legyen fertelmes ezután is; és aki igaz, legyen igaz ezután is; és aki szent, szenteltessék meg ezután is” (Jel 22:11). Az üdvössége miatt őszintén aggódó sok keresztény felteszi a kérdést: „Mi van, ha a kegyelemidő lezárulásának pillanatában éppen nem vagyok éber, vagy nem vagyok tudatában az eseményeknek, ha éppen abban a percben nem vagyok készen?”

Legalább két dolgot kell itt tisztázni.

Először is, a kegyelemidő lezárulása valóságos, meg fog történni. Sátán hitetései, csalásai és gonoszságai nem fognak örökké tartani. A bűn, a szenvedés és a halál nem uralkodhat örökké. Ha az örökkévalóságon át megmaradna Sátán, a bűn és a halál, az azt jelentené, hogy Isten nem a szeretet és az igazság Istene, de véget fog vetni a gonosz forrásainak és erőinek. Isten türelmesen várt, megadott minden lehetőséget az embereknek, hogy próbára tegyék ígéreteit, megismerjék Őt, visszatérjenek hozzá a kegyelem országába. Az a vágya, hogy az egész emberiség elfogadja az evangéliumot, de lesz egy pillanat, amikor ki kell mondania: „Elég! Elvégeztetett!”

Másodszor pedig Isten nem fogja visszavonni megtartó kegyelmét népétől úgy, mint a kegyelemidő lezárulásakor a meg nem tért bűnösöktől. Ez a pont nagyon fontos: a kegyelemidő lezárása nem arra utal, hogy Istennek az emberiség iránti szeretete és irgalma véget ért vagy elfogyott volna. Isten mindig is a kegyelem, az irgalom és az igazság Istene marad, olyan, amilyennek a Biblia bemutatja. Ennélfogva a kegyelemidő lezárása után nem lesz olyan, aki ugyan őszintén el akarta volna fogadni kegyelmét, hittel válaszolt volna hívására, Isten mégis azt mondja neki: „Sajnálom, már túl késő! Én meg akartalak menteni, de a kegyelemidőnek vége.”

Amikor Isten lezárja a kegyelmi időt, az annak megerősítése lesz, hogy már mindenki meghozta a végső döntést kegyelmével és országával kapcsolatosan. A történelem egy későbbi pontján olyan helyzet alakul ki a földön, amikor mindenki meg fogja hozni a végső döntést, elfoglalja helyét vagy Isten, vagy Sátán oldalán. Ez a döntés nem a pillanat hevében születik meg, hanem mindenki szabad akarati döntést hoz, a következmények teljes tudatában. Mint Izrael északi országa és Júda esetében, amikor elutasították Isten szövetségét és a Messiást, sokan ezúttal is úgy fognak dönteni, hogy nem akarnak a Biblia Istenével lenni. Mások egyetértenek Lucifer hazugságával, hogy ők maguk is istenek és halhatatlanok, ezért nem tetszik nekik a gondolat, hogy Istennel legyenek az Ő országában. Istent elszomorítják a megváltoztathatatlan döntések: az emberek elé tárta az összes bizonyítékot, szeretetét, ami megmenthette volna őket, de tiszteletben fogja tartani végleges döntésüket. Mások azonban úgy döntenek, hogy elfogadják kegyelmét, mert szeretik Őt és mindörökre vele akarnak lenni.

Még egy megjegyzés: a kegyelemidő lezárulása nem jelenti azt, hogy ezután a pillanat után Isten hűséges népének az Ő jelenléte, kegyelme és befedező igazsága nélkül kellene megállnia. Krisztus arról biztosít, hogy velünk lesz „minden napon a világ végezetéig”. Isten nem vonja vissza tőlünk a Szentlélek erejét, amit azért kapunk, hogy a hangos kiáltás hangozzon. Kizárólag hit által, Krisztus igazsága és közbenjárása által üdvözül Ádámtól, Ábeltől, Ábrahámtól és Mózestől kezdve Dávidig, Ézsaiásig, Pálig Isten minden gyermeke, akire a kegyelemidő lezárulása előtt rákerül Isten pecsétje. Ezért egyáltalán nem biblikus az a gondolat, hogy a végidőben a keresztényeknek saját érdemeik által, saját erejükből kell megállniuk.

Új ég és új föld a Bibliában

A keresztények általában úgy beszélnek és énekelnek a mennyről, mint végső céljukról és az örök nyugalomról. Fontos, hogy biblikus nézeteink legyenek a mennyről, és őrizkedjünk attól, hogy pogány vagy filozófikus módon gondoljunk a Paradicsomra. Sok világnézet szerint – mint a görög, a hindu vagy a buddhista filozófiák – a menny állítólag olyan természetfeletti, időtlen, végtelen szféra, ahová csak test nélküli lelkek/szellemek juthatnak el. A görög filozófia szerint a mennybe jutó emberi elme valamiképpen megőrzi identitását, tudatosságát. A hinduizmusban, a buddhizmusban és az újplatonizmusban az emberi tudatnak, ha eléri a mennyet, el kell tűnnie, amikor beolvad az egyetemes tudatba.

A klasszikus görög filozófia és a tradicionális kereszténység befolyására ma a legtöbb keresztény hisz a halhatatlan lélekben és a spirituális, nem anyagi természetű mennyben. Nem veszik észre, hogy ezek a filozófiai fogalmak kibékíthetetlen ellentmondásokat hoznak létre a teológiában éppúgy, mint az életükben. Másrészt pedig görög filozófiai sémák szerint gondolkodnak a halálról és a mennyről, vagyis hogy a halál pillanatában a halhatatlan lélek egy transzcendens, időtlen, végtelen térbe kerül, amit vagy pokolnak vagy mennynek neveznek. Ugyanakkor hisznek a nagyon világos, bibliai tanításban, a test feltámadásában is, de nem látják, hogy a lélek halhatatlansága és a test feltámadása egyszerűen nem összeegyeztethető és sok szempontból következetlen.

Ha a lélek halhatatlan és a mennyben van Istennel, akkor miért támadjon fel a test? Ilyen körülmények között a test feltámadása azt sugallná, hogy a léleknek el kell hagynia a spirituális mennyei szférát, és újra be kell lépnie az anyagi, idői és térbeli világba. Sőt ha a lélek halhatatlan, akkor felmerül a kérdés: a test feltámadása maradandó? Most már a test is örökkévaló lesz?

Az emberi természetről és a feltámadásról szóló bibliai tanítások kizárják ezeket a következetlenségeket és problémákat. Először: az ember lényének egysége arra utal, hogy nincs halhatatlan lelke, hanem önmagában összetett, oszthatatlan, teljes. Eljövetelekor Jézus az egész embert támasztja fel. Másodszor: az ember természetéről szóló bibliai tanítás elutasítja a görög dualizmust és azt a koncepciót, hogy a menny transzcendens, időtlen, végtelen, isteni szféra.

A Biblia szerint lényünk nem válik külön részekre a halál pillanatában. Nem éljük túl halálunkat éteri lélekként, amely teljes tudatosságban maradna és átmenne a teremtett világegyetemen túli transzcendens állapotba. Amikor meghalunk, egész lényünk meghal. Ám amikor Krisztus visszajön, feltámasztja egész valónkat, és bevezet bennünket valóságos, történelmi, időben és térben létező országába. Igen, Jézus eljövetelekor vele fogunk utazni Isten trónjához, a mennyei szentélyhez, amely a világegyetem központjában van. Ez az utazás az idői és térbeli univerzumban történik majd. Nem megyünk túl az univerzumon. Valójában egyetlen teremtett lény sem válik soha természetfelettivé, mert egyedül Isten az, Ő áll a teremtett univerzum fölött. Arra vágyni, hogy átlépjünk a transzcendenciába, azt jelenti, hogy Istenné akarunk válni.

A millennium ideje alatt zajló ítélet szintén történelmi esemény lesz, amely időben és térben fog megtörténni Isten mennyei szentélyében, királyi széke előtt, ami szintén központi helyen van az univerzumban. Az ítélet után visszatérünk a földre. Miután Isten végrehajtja ítéletét Sátán és a többi lázadó felett, eredeti szépségében és tökéletességében újjáteremti a bolygót. Az új föld lesz az otthonunk. Ott fogunk élni, ahogyan Isten azt eredetileg eltervezte számunkra még a bűnbeesés előtt: érezzük a virágok illatát, műveljük a kertet, tanulmányozzuk a leveleket, játszunk az oroszlánnal, találkozunk és beszélgetünk minden korszak megváltottaival, angyalokkal és más teremtett lényekkel. Ami azonban a legfontosabb: kiváltságunk lesz, hogy szemtől szemben beszélhetünk Istennel, személyesen imádhatjuk Őt. A föld és az egész világegyetem ismét békében, harmóniában és egységben élhet Teremtőjével, mint egykor, a bűneset előtt. Szabadon utazhatunk a világegyetemben. Nem az idői, térbeli, anyagi voltunk okozta korlátok vagy a sebesség miatt van, hogy most nem mehetünk a mennybe, hanem a bűn miatt. Amikor a nagy küzdelem végre lezárul és örökre eltűnik a bűn, akkor az új (újjáteremtett) föld már összhangban lesz a mennyel, akkor válnak valóra a Biblia legdrágább ígéretei: az új ég és új föld.

#### GYAKORLATI ALKALMAZÁS

Vannak a közösségünkben olyan adventisták, akik félnek beszélni a végidei eseményekről? Talán te is közéjük tartozol? Hogyan segíthetünk egymásnak legyőzni ezt a félelmet? Hogyan tudja adventista közösségünk valóban jó hírként bemutatni a biblikus üzenetet?

`Jegyzetek`