---
title:  További Tanulmányozásra
date:  28/06/2024
---

„A szélesen elterülő síkságok gyönyörű dombokba torkollnak. Isten hegyeinek fenséges ormai magasra emelkednek. A békés rónákon, az élő vizek mellett Isten népe, a sokáig zarándok és vándor nép otthonra talál…

Ott a halhatatlan lények soha nem csökkenő örömmel fogják a teremtő hatalom csodáit, a megváltó szeretet titkait fürkészni. Ott nem lesz Isten elfelejtésére kísértő kegyetlen, ámító ellenség. Ott minden tehetség fejlődik, minden képesség gyarapszik. A tanulás nem fogja elménket fárasztani és erőnket kimeríteni. Ott a legnagyobb vállalkozások is véghezvihetők, a legmagasztosabb törekvések is megvalósíthatók, a legmagasabb célok is elérhetők. Mindig új magaslatok hívogatnak, új csodák gyönyörködtetnek, új igazságokat érthetünk meg és új dolgok serkentgetik a lélek és a test képességeit” (Ellen G. White: A nagy küzdelem. Budapest, 2020, Advent Kiadó, 575-577. o.).

„E föld lakói kimondhatatlan élvezettel osztoznak az el nem bukott lények boldogságában és bölcsességében. Megismerik tudásuk kincseit, amelyeket a végtelen korszakokon át Isten keze munkájának szemlélésével gyűjtöttek. Tisztán látó szemmel nézik a természet dicsőségét – napokat, csillagokat és naprendszereket –, amelyek kijelölt pályájukon keringenek Isten trónja körül. Mindenre – a legparányibb atomtól a legnagyobbig – a Teremtő neve van írva. Minden Isten végtelen hatalmát hirdeti” (i. m. 577. o.).

„A nagy küzdelem véget ért. Nincs többé bűn, és nincsenek bűnösök. Az egész világegyetem megtisztult. A végtelen nagy teremtettséget tökéletes harmónia és boldogság tölti be. Tőle, aki mindent teremtett, árad az élet, a fény és az öröm a határtalan téren át. Élők és élettelenek – a legparányibb atomtól a legnagyobb csillagig – tökéletes szépségükkel és felhőtlen boldogságukkal hirdetik, hogy Isten a szeretet” (i. m. 578. o.).

**Beszélgessünk róla!**

`1) Vajon miért engedi Isten, hogy ilyen hosszú ideig megmaradjon a bűn? Viszont egyetlen ember sem szenved az életénél tovább a világon. A bűn évezredeihez képest összehasonlíthatatlanul rövidebb az emberek élete. Hogyan segíthet ez a nézőpont megbirkózni a bűn nehéz kérdésével?`

`2) Hogyan illeszkedik a megváltási tervbe a millennium ezeréves időszaka? Mire mutat rá Isten jellemével kapcsolatban az, hogy a kárhozottak addig nem szenvedik el a végső ítéletet, amíg a megváltottak meg nem győződnek Isten igazságosságáról és szeretetéről?    `

  

„Ama nemes harcot megharcoltam, futásomat elvégeztem, a hitet megtartottam: Végezetre eltétetett nekem az igazság koronája, melyet megád nekem az Úr ama napon, az igaz Bíró; nemcsak nekem pedig, hanem mindazoknak is, akik vágyva várják az ő megjelenését” (2Tim 4:7-8).

„Amikor az Úr összeállítja ékköveit, nagy örömmel tekint az igaz, egyenes, tisztességes emberekre. Angyalok készítik nekik a csillagokkal ékesített koronákat, amelyeken tükröződik az Isten trónjáról sugárzó világosság.

Beszéljünk a mennyei dolgokról! Beszéljünk Jézus jóságáról és dicsőségéről, irántunk való múlhatatlan szeretetéről! Áradjon szívünkből a szeretet és a hála Jézus felé, aki meghalt a megváltásunkért! Készüljünk, hogy békességben találkozhassunk Urunkkal! Aki felkészül, az hamarosan az élet hervadhatatlan koronáját kapja meg, és örökké Isten országában lakhat Krisztussal, az angyalokkal és azokkal, akiket Krisztus drága vérén váltott meg.

A dicsőség koronáját… tette félre Isten azoknak, akik szeretettel várják a Megváltó megjelenését, akik vágyakoznak utána.

Azok nyerik el a dicsőség, a tisztesség és a halhatatlanság koronáját, akik így várakoznak. Nem kell a világ büszkeségeiről beszélni… vagy nagyjait dicsőíteni. Mindez hiábavalóság. Ha csupán Isten ujja érinti őket, hirtelen visszatérnek a porba. Én azt akarom magasztalni, ami állandó, tisztelni, ami halhatatlan, becsülni, ami soha nem múlik el: a sokkal gazdagabb koronát, mint ami földi uralkodó fejét valaha díszítette.

Azon a napon a megváltottak az Atya és a Fiú dicsőségében fognak ragyogni. A mennyei angyalok arany hárfáikon játszva köszöntik a Királyt és győzelmi trófeáit – azokat, akik megmosták és kifehérítették ruháikat a Bárány vérében. Diadalmas énekszó száll fel, betölti a mennyet. Krisztus győzelmet aratott. Belép a mennyei udvarba megváltottai kíséretében, bizonyítva, hogy nem volt hiábavaló a küldetése, szenvedése és önfeláldozása” (Ellen G. White: Maranatha. 310. o.).  

---

#### Ellen G. White idézetek

Isten fiai és leányai, 269. o.: „A hit védelmezői” című fejezet; Isten fiai és leányai, 357. o.: „Krisztus eljön hatalommal és nagy dicsőséggel” című fejezet.