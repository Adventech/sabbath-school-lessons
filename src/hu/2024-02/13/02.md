---
title:  Reménység A Megpróbáltatás Idején
date:  23/06/2024
---

`Olvassuk el Jer 30:5-7, Dán 12:1-2 és Jel 22:11-12 szakaszait! Milyen események történnek közvetlenül a második adventet megelőzően?`

Az emberiség próbaidejének végén olyan nyomorúságos időszak következik, „amilyen nem volt attól fogva, hogy nép kezdett lenni, mindezideig” (Dán 12:1). Jelenések 16. fejezete leírja, hogy a gonosz világot hét utolsó csapás éri, de mint az Egyiptomot sújtó csapások esetében, Isten népe ekkor is védelmet élvez. Figyeljük meg Dániel ígéretét: „abban az időben megszabadul néped, mindaz, aki csak be van írva a könyvbe” (Dán 12:1, ÚRK). Ez az utalás bizonyára az élet könyvére vonatkozik (lásd Fil 4:3; Jel 13:8; 20:12, 15; 22:19). Aki hűséges marad Jézushoz, annak nevét nem törlik ki az élet könyvéből (Jel 3:5).

`Olvassuk el Jn 8:29, 14:30 és 1Jn 3:1-3 szakaszait! Mi az egyetlen módja a nyomorúságos időre való felkészülésnek?`

A nyomorúságos időben Isten népe olyan mély, személyes kapcsolatban lesz Jézussal, amin semmi nem változtathat. Leghőbb vágyuk, hogy mindent az Ő tetszése szerint tegyenek, és a Szentlélek munkája által olyan tiszták legyenek, mint Ő. Krisztus szívében semmi nem rezonált Sátán csalásaira, és bennünk is tükröződhet a Megváltó jellemének ez az aspektusa.

`Olvassuk el Zsolt 27:5, 91:1-11 és Jel 3:10-12 szakaszait! Milyen megerősítő ígéreteket ad Isten a nyomorúságos időre nézve?`

Némelyek félreértik azt, hogy a nyomorúságos időben közbenjáró nélkül leszünk. Jézus akkor fejezi be a közbenjárást a mennyei szentélyben, amikor már mindenki meghozta végső döntését mellette vagy ellene. Ez azonban nem jelenti azt, hogy ebben az időben egyedül lennénk, csak a saját erőnkben bízhatnánk. Jézus biztosított arról, hogy mindig velünk lesz (Mt 28:20). A hit akkor is bízik, ha nem lát, még ha darabjaira hull is a világ körülöttünk. A nyomorúságos idő alatt a hitünk megerősödik, vágyakozunk az örökkévalóságba, örökre Jézussal akarunk lenni.

---

#### Ellen G. White idézetek

Minél közelebb kerülünk a végidő veszélyeihez, annál erősebbek és elszántabbak lesznek az ellenség kísértései. Sátán nagy hatalommal szállt alá, mert tudja, hogy kevés ideje van, ezért munkálkodik „gonoszságnak minden csalárdságával azok között, akik elvesznek” (2Thessz 2:10). […]

Mindeneknek vége elérkezett. Nemsokára a szorongattatás ideje következik Isten népe számára. Akkor majd kiadják a rendeletet, amely megtiltja az Úr szombatja megtartóinak, hogy bármit is eladhassanak vagy vásárolhassanak, és halálbüntetés fenyegetése mellett próbálják arra kényszeríteni őket, hogy tartsák meg a hét első napját. […]

A nagy nyomorúság idején Sátán lázadást szít a gonoszok lelkében, hogy kerítsék be Isten gyermekeit, és pusztítsák el őket. De a gonoszok nem tudják, hogy a mennyei könyvekben az igazak nevei mellé be van írva: „Megbocsátva.” – In Heavenly Places, 344. o.

Mindenki kapott próbaidőt, ami alatt felkészülhet az Úr napjára. Ha elhanyagolja a felkészülést, és nem figyel a kapott figyelmeztetésre, nem lesz mivel mentegetőznie. Jákob komoly és kitartó küzdelme az angyallal példaként áll a keresztények előtt: Jákob győzött, mert kitartó és eltökélt volt.

Mindazok, akik úgy vágynak Isten áldására, mint Jákob, akik belekapaszkodnak az ígéretekbe, és ugyanolyan komolyak és kitartóak, mint ő volt, azok Jákobhoz hasonlóan fognak győzni. Azért mutatkozik olyan kevés igazi hit, és az igazság azért terheli oly kevésbé az emberek vállát, mert nagyon sok álkeresztény elhanyagolja a lelki dolgokat. Ők nem részesülhetnek áldásban, mivel nem hajlandók erőfeszítéseket tenni, nem mondanak le énjükről, és nem akarnak kitartóan könyörögni Istenhez. Csak az a hit fog kitartani a nyomorúság idején, amelyet most naponta gyakorolunk. Aki nem hajlandó már most komoly erőfeszítéseket téve gyakorolni hitét, nem lesz képes bizonyságot tenni hitéről, és nem fog megállni a nyomorúság napján. – Spiritual Gifts, 3. köt., 315. o.

Az igazi hit igényli, majd megragadja a megígért áldásokat, még mielőtt azok megvalósulnának, vagy érezhetők volnának. Küldjük fel hittel imáinkat a mennyei szentek szentjébe; ragadjuk meg hittel a megígért áldásokat, és tudjuk magunkénak… „Mindaz, amit imáitokban kértek, ha hiszitek, hogy elnyeritek azokat, megadatik néktek.” Itt hitre, egyszerű hitre van szükség, mellyel elhisszük, hogy az áldásokat elnyerjük, még mielőtt láthatnánk azokat… Ha a sötétség sűrű felhői tornyosulnak gondolatvilágunk felett, akkor ütött annak órája, hogy élő hittel törjük át a sötétséget, és szórjuk szét a felhőket. Az igaz hit azokon az ígéreteken alapszik, melyek Isten szavában vannak, és csak azok tarthatnak arra igényt, akik feltétel nélkül engedelmeskednek Istennek. – Tapasztalatok és látomások, 72. o.