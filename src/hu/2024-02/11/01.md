---
title:  Fenyegető Konfliktus
date:  08/06/2024
---

### E heti tanulmányunk
Jelenések 4:11; 12:3-5, 17; 13:1-2, 11-18; 14:7, 9, 12 „Szenteld meg &#337;ket a&nbsp;te igazságoddal: A&nbsp;te igéd igazság” (Jn 17:17)!

> <p></p>
> Egy viszonylag új orvosi eszköz, a biochip nagyjából akkora, mint egy rizsszem, emberekbe is beültethető. Tartalmazza a páciens egészségügyi adatait, amelyek külsőleg leolvashatók egy szkennerrel. Vannak olyan keresztények, akik ezt egy összeesküvés részének tekintik, amivel a fenevad bélyegét akarják az emberekre kényszeríteni. Mások az élelmiszerek csomagolására nyomtatott vonalkóddal hozzák összefüggésbe ezt a bélyeget, vagy titokzatos számokkal a dollár bankjegyeken, amelyeket összeadva állítólag 666-ot kapunk. Megint mások a szabadkőművesekkel, az illuminátusokkal, a fekete ENSZ helikopterekkel vagy az ENSZ-szel látnak ilyen kapcsolatot.

E tanulmány célja, hogy rámutasson az imádat kérdése körül felerősödő közelgő konfliktusra. Sátán támadást indít Isten hatalma ellen azzal, hogy igyekszik aláásni törvényét. Konkrétan a szombat lesz az imádatért vívott globális harc középpontja. Sátán gyűlöli a szombatot, mert gyűlöli a Teremtőt. Felhasznál mindent, kényszerítést, nyomást és erőszakot is, hogy megtörje Krisztus iránti elkötelezettségünket. Hitbeli ütközés lesz az igaz és a hamis istentiszteleti nap között. Isten végső felhívása arra szólít, hogy maradjunk hűségesek Krisztushoz az üldözés, a gazdasági bojkott, a bebörtönzés vagy a halálos ítélet fenyegetései közepette is. Az e heti tanulmány kiemeli Jézus erejét, aki képes a föld végső küzdelmein átvezetni bennünket.

Az e heti tanulmánnyal olvassuk el A nagy küzdelem 35-36. fejezetét!

---

#### Ellen G. White idézetek

„Mert én jobban szeretem parancsolataidat, mint az aranyat, mint a legtisztább aranyat.” (Zsolt 119:127)

E vészterhes napokban vajon kevésbé szenteljük oda magunkat Isten igazságának, és kevésbé ragaszkodjunk törvényéhez, mint a régi időkben? (…) Most van itt az ideje, hogy Krisztus választottai megmutassák az ő szolgálatára való odaszenteltségüket – az idő, amikor követőinek a legszebb tanúságot kell tenniük, szilárdan megállva az elhatalmasodó gonoszság ellenében. […]

Amikor Isten törvényét félreteszik, az a legnagyobb nyomorúságot eredményezi úgy a családoknak, mint a társadalomnak. Egyetlen reményünk abban van, ha hűségesen ragaszkodunk Jahve előírásaihoz… Ez azt bizonyította a világ számára, hogy a rend és a kormányzat felbontásának legbiztosabb módja Isten törvényének félretevése. – Isten fiai és leányai, 54. o.

A mennyből való levettetése óta Sátánnak nem volt más öröme és állandó elfoglaltsága, mint Isten tervének meghiúsítása, amivel megakadályozhatja az emberek üdvösségre jutását. E munkát nagy sikerrel végezte és fogja végezni, míg Krisztus véget nem vet ténykedésének. Megpróbálta rávenni az embereket, hogy tiporják el és vessék el Isten becsületét, ezért sokan az ő munkatársaivá lettek, és a lázadást választották. Ezek az emberek dicsekszenek a kételyeikkel, és másokat is rávesznek Jehova törvényének semmibevételére. Krisztus ellenségei köré soroltatnak, és befolyásukat nem a lelkek megmentésére, hanem rombolásra használják. Az Isten törvényét aláaknázó cselekedeteikkel Sátánnak segítenek, és azzal ámítják a bűnöst, hogy még akkor is üdvösséget nyer, ha áthágja a törvényt. Sátánt szolgálják, ezért az ő szörnyű sorsában fognak osztozni. – The Signs of the Times, 1884. április 3.

A keresztény nem engedheti, hogy a környezete és a körülményei alakítsák a jellemét, hanem ezek fölé emelkedve isteni képmásra kell jellemet fejlesztenie. Tanúsítson hűséget mindenütt. Lelkiismeretesen tegyen eleget a kötelességeinek, használja ki az Istentől kapott lehetőségeket, és a legjobb képességei szerint tegye a tőle telhető legtöbbet. Szeme csak Isten dicsőségét szemlélje, így dolgozzon Krisztusért, akárhová is kerül az életben. Akaratunkat és szívünket át kell adnunk Istennek, és meg kell ismernünk Krisztust. Meg kell tagadnunk önmagunkat, fel kell vennünk a keresztet, és követnünk kell Jézust. Egyetlen ember sem juthat be a mennybe, csak akkor, ha a keskeny ösvényen járva hordja keresztjét. Sajnos sokan csak ékszerként viselik a keresztet, és nem viszik gyakorlati módon nap mint nap. […]

Ha sikert akarunk elérni a munkában, fontos megismernünk Krisztust, mivel az ő megismerése nyújtja számunkra az igazságosság egészséges elveit, és nemes, önzetlen lelkületet ad, amilyen a Megváltónké, akit szolgálunk. Munkánkat hűség jellemezze, takarékosság, gondoskodás és alaposság, bárhol is vagyunk, akár a konyhában, akár a műhelyben, vagy ott, ahová helyezett bennünket az Úr az ő szőlőskertjében. – Lift Him Up, 245. o.