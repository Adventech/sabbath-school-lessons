---
title:  Tanítói melléklet
date: 14/06/2024
---

#### Áttekintés

Kulcsszöveg: Jn 17:17

Alapige: Jn 17:17; 12; Jel 4:11; 12:3-4, 17; 13:1-17; 14:6-7

Bevezetés: A bibliai prófécia figyelmeztet, hogy a végéhez közeledik a hosszú kozmikus konfliktus a két, egymással szemben álló, kibékíthetetlen erő – Isten és Sátán – között. Ez egy utolsó csatával fog lezárulni, ami a tekintély és az imádat körül fog zajlani. Ki üljön a világegyetem trónján, ki kapja a dicsőséget, amely a Teremtőt, a Fenntartót és a Megváltót illeti meg? A küzdelemben szerepe lesz a szombatnak, ami Isten teremtői, gondviselői, megváltói hatalmának a jele. A lázadó erőket Sátán vezeti. Fáradságot nem ismerve működött a történelem folyamán, hogy követőket szerezzen, fő támadási pontja az egyház volt.

Sajnos a hagyományos egyház megalkuvó lett, Babilonná vált, amelyet a tengerből feljövő fenevad jelképez. Sátán adta a tekintélye és hatalma székét ennek a vadállatnak, ami Sátán oldalán áll a végső csatában.

A vég idején a sárkánynak sikerül maga mellé állítani a föld leggazdagabb nemzetét, az Amerikai Egyesült Államokat. Ez az ország az üldözött keresztények évszázados vágya nyomán született, hogy találjanak egy helyet, ahol vallásszabadságban, szabadon élhetnek, de ez is megalkuvó lesz, mint egykor, az Óvilágban a pápai egyház. Amerika így fogja betölteni prófétai szerepét a földből feljövő fenevadként: az utolsó csata globális vezére lesz.

Istennek azonban mindig volt népe a nagy küzdelemben, és mindvégig lesz is egy népe, a hűséges maradék egyház, amely elismeri Őt Királyként, imádja Őt, megtartja parancsolatait és országának alapelveit, tiszteli a szombatot, imádja Őt Teremtőként és az univerzum Királyaként. Megváltóként imádják Istent és nyilvánosan leleplezik a gonosz szövetséget. Az egész emberiséget hívják, hogy térjenek vissza Istenhez és imádatához. A sárkány és a földből, valamint a tengerből feljövő fenevad erőfeszítései ellenére a győzelem Istené lesz!

A tanulmány témái: E heti tanulmányunk két fő témára összpontosít:

1.  A bibliai prófécia leír egy utolsó csatát Isten és az Ő oldalán álló népe, valamint Sátán és eszközei között (ez utóbbiakat Jelenések 13 a tengerből és a földből feljövő fenevad képével szimbolizálja). A harc az imádat és a szombat körül fog zajlani, ami Isten teremtői, királyi és megváltói művének ünnepe.

2.  A győzelem Istené lesz, aki arra hívja népét, hogy legyenek részesei a bűn és Sátán felett aratott győzelmének, hirdessék az örökkévaló evangéliumot.

#### Kommentár

Fogadás a próféciáról

Anasztázia ateista közgazdász volt, aki egy szovjet egyetemen szerzett diplomát még a Szovjetunió stabil fennállása idején. Teljes szívvel hitt a kommunista utópiában, rendíthetetlenül bízott abban, hogy az ígéri az emberiség számára a legragyogóbb jövőt. Várta a napot, amikor a Szovjetunió vezetésével az összes nemzet hátat fordít az Egyesült Államok szabadpiaci kapitalizmusának, és elfogadja helyette a szovjet értékeket.

Anasztázia férje, Petru azonban nem osztotta felesége lelkesedését. Akkor éppen nem gyakorolta vallását, de hetednapi adventista családban született és nevelkedett. Fiatalon tanulmányozta Dániel és a Jelenések prófétai fejezeteit, követve az adventista történeti megközelítést. Már házasok voltak, amikor ateista feleségének beszélt arról, hogy a bibliai próféciák szerint az Egyesült Államok végül világuralomra jut, és a világ történelmének utolsó szakaszában a föld minden nemzetét és kormányát Isten elleni lázadásra vezeti. A jelenések könyvének próféciái alapján Petru úgy érvelt, hogy a Szovjetunió veszíteni fog a hidegháborúban, és az utolsó napokban az Egyesült Államok emelkedik fel egyetlen szuperhatalomként. A Szovjetunió erejében bízva Anasztázia nem tudta elfogadni ezt a próféciát. Holtpontra jutottak, ekkor a házaspár fogadást kötött, hogy kinek lesz igaza. Anasztázia azt mondta Petrunak, hogyha a Szovjetunió összeomlik, ő hetednapi adventista lesz. Telt az idő, és az 1980-as évek végén a Szovjetunió mindenféle külső katonai beavatkozás nélkül összeomlott, eltűnt. Anasztázia ateizmusa és kommunizmusa is összeomlott a Szovjetunióval együtt. Hamarosan elfogadta férje meghívását, megkeresztelkedett a Hetednapi Adventista Egyházban.

Nem geopolitikai, társadalomtudományi, pszichológiai, gazdasági vagy katonai tanulmányokon alapult Petru jövendölése arról, hogy a Szovjetunió össze fog omlani. Mivel a vasfüggöny mögött élt, a Szovjetunió összeomlására vonatkozó jóslatának fő forrása Jelenések 13 történeti bibliaértelmezése volt, ahogyan azt az adventista gyülekezetben tanulta. Persze a szovjet világban élt sok adventistához hasonlóan Petru sem gondolta, hogy az összeomlás ilyen gyorsan, még az ő életében bekövetkezik, de megszilárdult és megerősödött a hite, amikor látta ennek teljesedését. Eldöntötte, hogy visszatér az egyházba, majd a családja is örömmel követte.

Napjainkban számos kritika éri Jelenések 13 adventista történeti értelmezését, ami az Amerikai Egyesült Államokra, mint a bárányhoz hasonló vadállatra mutat, hogy az fogja az Isten törvénye elleni lázadásra vezetni a világot. Sok elismert tudós jóslata, kijelentése szerint az amerikai hegemónia leáldozóban van, azonban a bibliai prófécia sosem téved. Petruhoz hasonlóan mi is bízhatunk a bibliai próféciákban, azok történeti értelmezésében, még akkor is, ha az általunk érzékelt valóság és a tudósok előrejelzései mást sejtetnek.

Isten valóban arra hív bennünket, hogy leleplezzük az ördög és követői végidei összeesküvéseit, akik az Isten elleni, utolsó csatára készülnek. Ugyanakkor nem ragadhatunk bele az összeesküvés-elméletek millióinak a részleteibe! A mi dolgunk, hogy bejelentsük Babilon elestét és az Úr közeli eljövetelét. Vagyis a küldetésünk, hogy a lehető legtöbb embert megmentsünk Sátán összeesküvésétől.

A fenevadak azonosítása és az egyház missziója

Egyes teológusok azt állítják, hogy az első adventista úttörők az akkori társadalmi-politikai helyzet alapján azonosították a tengerből feljövő fenevadat a Római Katolikus Egyházzal, a földből feljövő fenevadat pedig az Egyesült Államokkal. E teológusok némelyike arra szólítja az adventistákat, hogy lépjenek tovább a kezdeti pozíciókból, és inkább keressenek más, releváns lelki vagy politikai erőket, amelyek jobban illenek a tengerből és/vagy a földből feljövő fenevad azonosítására.

Azonban hangsúlyoznunk kell két fontos dolgot. Először: amikor az adventista úttörők a saját történelmi helyzetükben vizsgálták a próféciák teljesedését, a prófécia-magyarázatban következetesen a történeti elvek mentén haladtak, a próféciák teljesedését a tanítás teljes bibliai rendszerével összhangban azonosították.

Másodszor: világosan figyelmeztetett Ellen G. White, Isten prófétája a maradék egyházban, hogy ne forduljunk el a Jelenések 13 két fenevadjára vonatkozó, eredeti prófétai magyarázatainktól. Az különösen foglalkoztatta, nehogy az adventisták abba a csapdába esnek, hogy azt gondolják: a Római Katolikus Egyház már megváltozott, már nem illik rá a tengerből feljövő, zsarnoki fenevad képe, ezért szükséges mást megnevezni helyette. A nagy küzdelem c. könyvéből való alábbi idézetek világosan óvnak ettől:

„A protestánsok ma sokkal jobban kedvelik a katolicizmust, mint korábban. Azokban az országokban, ahol nem a katolicizmus a főhatalmasság, és a pápisták engedékeny hangot ütnek meg, hogy befolyásra tegyenek szert, egyre nagyobb lesz a közömbösség azokkal a tantételekkel szemben, amelyek elválasztják a reformált egyházakat a pápai hierarchiától. A protestánsok körében egyre nagyobb súlya lesz annak a véleménynek, hogy a lényeges kérdésekben nem is különbözünk annyira, mint gondoltuk, és egy kis engedmény a mi részünkről közelebb fog vinni minket Rómához… A pápaság védelmezői kijelentik, hogy az egyháznak csak a híre rossz. A protestáns világ pedig hajlandó elfogadni ezt az állítást. Sokan hangoztatják azt, hogy igazságtalan dolog a ma egyházát azokból a borzalmakból és ostobaságokból megítélni, amelyek a tudatlanság és a sötétség századaiban jellemezték uralmát. A kor barbárságára fogják a római egyház egykori iszonyú kegyetlenségét, és azt bizonygatják, hogy a modern civilizáció hatása megváltoztatta felfogását” (A nagy küzdelem. Budapest, 1995, H. N. Adventista Egyház, 500. o.).

„A katolicizmus szervezeti rendszere azonban most sincs jobban ráhangolódva Krisztus evangéliumára, mint történelmének bármely korábbi időszakában. A protestáns egyházakat sűrű sötétség veszi körül. Ha nem így lenne, észrevennék az idők jeleit. A római egyháznak messze ágazó tervei és munkamódszerei vannak. Minden eszközt megragad befolyása kiterjesztésére és hatalmának növelésére, mert heves és elszánt harcra készül, hogy visszanyerje világuralmát; hogy ismét megindítsa az üldözést, és lerontsa mindazt, amit a protestantizmus felépített. A katolicizmus mindenütt tért hódít. Nézd, mint szaporodnak templomai és kápolnái a protestáns országokban! Figyeld meg a protestánsok által annyira pártfogolt főiskoláinak és szemináriumainak népszerűségét Amerikában! Nézd, hogy elhatalmasodik Angliában a ritualizmus, és milyen sokan átpártolnak a katolikusok soraiba! E dolgoknak nyugtalanítania kellene azokat, akik nagyra értékelik az evangélium tiszta elveit” (i. m. 502. o.).

„A római egyház ma makulátlan arcot mutat a világnak, és mentegeti iszonyú kegyetlenkedéseit. Keresztény köntöst öltött magára, de nem változott meg. A pápaság ma is kitart a letűnt korszakokban vallott elvei mellett. A legsötétebb időkben kigondolt tanításait ma is vallja. Senki ne hagyja magát megtéveszteni! A pápaság, amelynek a protestánsok ma tisztelettel adóznak, ugyanaz, mint amely a reformáció idején uralta a világot, amikor Isten emberei életüket kockára téve lerántották a leplet gonoszságáról. Ugyanaz a fennhéjázó büszkeség és önteltség jellemzi, amellyel királyokon és fejedelmeken hatalmaskodott, igényt tartva az Istennek kijáró tekintélyre. Lelkülete nem kevésbé kemény és uralkodó ma sem, mint amikor elfojtotta az emberi szabadságot és megölte a Magasságos szentjeit… Nem ok nélkül hangzott el protestáns országokban az a kijelentés, hogy a katolicizmus ma kevésbé különbözik a protestantizmustól, mint korábban. Történt változás, de nem a pápaságban. A katolicizmus valóban sokban hasonlít a jelenlegi protestantizmushoz, mert a reformátorok kora óta a protestantizmus nagy mértékben hanyatlott” (i. m. 507. o.).

`Jegyzetek`