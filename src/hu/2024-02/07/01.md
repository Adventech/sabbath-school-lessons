---
title:  A Remény Motiváló Ereje
date:  11/05/2024
---

### E heti tanulmányunk
Ezsdrás 7:7-13; Dániel 8:14; 9:20-27; Máté 24:27, 30-31; 1Thesszalonika 4:13-18; 2Péter 1:19-21

> <p></p>
> „Így szólnak azon a napon: Íme, a mi Istenünk, akiben reménykedtünk, hogy megtart minket. Ő az ÚR, akiben reménykedtünk, örüljünk és örvendezzünk szabadításának” (Ézs 25:9, ÚRK)!

Krisztus második adventje a Szentírás egyik központi témája, aranyfonálként húzódik végig szent lapjain. Egy teológus szerint az Ószövetségben ezernyolcszáznegyvenöt utalást találunk rá, az Újszövetség kétszázhatvan fejezetében pedig több mint háromszázat, minden huszonötödik vers említi, az Újtestamentum huszonhét fejezetéből huszonhárom szól róla.

Miután Európában elakadt a reformáció, megoszlások, küzdelmek akadályozták, az Újvilágban, a későbbi Egyesült Államokban meggyökerezett a protestantizmus. Ott is sokan igyekeztek felkarolni az igazság ügyét, így a második advent igazságát is, köztük egy baptista farmer, William Miller. A Biblia tanulmányozása során erősödött meg a hite, hogy Jézus hamarosan, még az ő életében visszatér. Hirdetni kezdte ezt az üzenetet, amivel egy mozgalmat indított. A mozgalomra nagy csalódás következett, azonban sok ember előtt olyan bibliai igazságokat tártak fel, amelyek egészen máig időszerűek.

E heti tanulmányunkban annak járunk utána, hogy miért töltötte el évszázadokon át örömmel a hívők szívét Krisztus visszatérése, illetve hogyan készülhetünk fel erre a hatalmas eseményre.

Az e heti tanulmánnyal olvassuk el A nagy küzdelem 18-21. fejezetét!

---

#### Ellen G. White idézetek

Jézus ismét eljön, de nem úgy, mint egykor Betlehemben, sem úgy, miként Jeruzsálembe bevonult, midőn a tanítványok ujjongva kiáltottak „hozsanná”-t neki; hanem eljön az Atyának dicsőségében az összes szent angyallal egyetemben, akik elkísérik földi útjára. A menny teljesen üres marad, mert az angyalok Mesterüket kísérik el, és a földön az élő és várakozó szentek a menny felé, Jézus felé tekintenek, miképp a galileai férfiak tették, midőn az Úr az Olajfák hegyéről a mennybe szállt. Ama napon csak a jámborok, a szentek kiáltanak fel ujjongva – akik igazán alázatosan és szelíden követték Krisztus példáját: „Íme, a mi Urunk, akit vártunk, s aki megszabadít minket!” […]

Hallgathatunk-e ily dicsőséges reménység, ily tökéletes megváltás tudatában, melyet saját vére árán szerzett meg Krisztus számunkra? Ne magasztaljuk-e és ne áldjuk-e mi is fennhangon az Üdvözítőt, miképp a tanítványok tették, midőn az Úr bevonult Jeruzsálembe? Nincs-e közelebb hozzánk a nagy nap, mint hozzájuk volt? Vajon ki akadályozhatna meg abban, hogy Istent magasztaljuk és áldjuk? Hisz a halhatatlanságba és megdicsőülésbe vetett reménységünk nemsokára beteljesedik! Mi már megízleltük az eljövendő világ dicsőségét, s mind többre és többre vágyunk. – Tapasztalatok és látomások, 110. o.

Jézus jön! De nem azért jön, hogy meghallgassa az emberek jajkiáltásait, a bűnösök bűnvallomásait és kegyelemért könyörgéseit, mivel akkor már minden ember sorsa eldőlt életre vagy halálra. Aki bűnben élt, örökre bűnös marad. Aki viszont megvallotta vétkeit, amikor még Jézus a szentek szentjében volt, az ő barátjává lett és várta az eljövetelét, annak neve mellé beírják: megbocsáttattak a bűnei.

Jézus úgy jön el, ahogy felment a mennybe, csak sokkal nagyobb dicsőségben. Atyjának dicsőségével jön el a szent angyalokkal együtt, akik elkísérik az útján. Szent homlokát megsebző töviskorona helyett a dicsőség vakítóan fényes koronáját viseli majd. – The Faith I Live By, 351. o.

Több mint tizennyolc évszázad telt el, mióta a Megváltó megígérte, hogy visszajön. Szavai a századok során bátorságot öntöttek hűséges gyermekeinek a szívébe. Az ígéret még nem teljesedett be, de biztos.

A várakozás ideje hamarosan befejeződik. Nemsokára hazaérnek azok az idegenek és vándorok, akik hosszú időn át jobb hazát kerestek. A mennyei honra gondolva úgy érzem, hogy hangosan zokognom kell! „Annakokáért szeretteim, ezeket várván igyekezzetek, hogy szeplő nélkül és hiba nélkül valóknak találjon titeket békességben.” (2Pt 3:14) – Our High Calling, 367. o.