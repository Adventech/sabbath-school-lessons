---
title:  A Leghosszabb Prófétai Idővonal
date:  16/05/2024
---

`Ezsd 7:7-13 szerint mikor adták ki a rendeletet, ami lehetővé tette, hogy a fogoly izraeliták szabadon visszatérhessenek Perzsiából felépíteni a templomukat?`

A rendeletet Artaxerxész, Perzsia királya adta ki Kr. e. 457-ben. Ez volt a harmadik rendelet azok sorában, amelyek lehetővé tették a zsidóknak, hogy hazatérjenek és felépítsék Jeruzsálemet, helyreállítsák a templomi szolgálatok rendjét. Mind közül ez volt a legteljesebb, ezért ettől számítjuk a kétezerháromszáz napos/éves prófécia kezdetét.

`Dán 9:25-26 versei szerint mikor kezdődik az egész prófétai időszak? Milyen kiemelkedő eseményeket vetít előre a jövendölés?`

Dániel megjövendölte, hogy „A Jeruzsálem újraépíttetése felől való szózat keletkezésétől” a Messiásig hatvankilenc prófétai hét, azaz négyszáznyolcvanhárom prófétai nap, vagyis év telik el. A rendeletet Kr. e. 457 őszén adták ki, amihez ha hozzáadunk négyszáznyolcvanhárom évet, eljutunk Kr. u. 27 őszéig. A „Messiás” szó jelentése: „Felkent”. Krisztus abban az évben keresztelkedett meg, akkor kente fel a Szentlélek (ApCsel 10:38). Keresztsége után „Galileába ment, és hirdette az Isten evangéliumát. Ezt mondta: Betelt az idő” (Mk 1:14-15, ÚRK).

Az utolsó prófétai hét közepén, Kr. u. 31 tavaszán, keresztsége után három és fél évvel feszítették Jézust keresztre. Az Isten Bárányára előremutató áldozati rendszer véget ért golgotai halálával. A kép találkozott az előképpel, ezzel megszűntek a ceremoniális rendszer áldozatai. 

`Olvassuk el Dán 9:27 versét! Hogyan végződik a hetven hétről szóló prófécia?`

A zsidóknak kijelölt hetven hét vagy négyszázkilencven év Kr. u. 34-ben végződött, amikor a szanhedrin elutasította az evangélium üzenetét (ApCsel 6:8–7:60).

Négyszázkilencven évet kivonva a kétezerháromszáz évből ezernyolcszáztíz évet kapunk a prófécia teljesedéséig. Így jutunk el 1844-ig. William Miller és az első adventisták hitték, hogy Dán 8:14 versében a szentély a föld. Ebből arra következtettek, hogy Krisztus 1844-ben jön vissza, akkor tisztítja meg a földet tűz által. (Lásd a táblázatot a pénteki oldalon!)

---

#### Ellen G. White idézetek

Ezsdrás könyvének 7. fejezetében található a perzsa uralkodó, Artaxerxész által Kr. e. 457-ben kiadott rendelet. A rendelet kidolgozásához, bővítéséhez három király hozzájárulására volt szükség, hogy elérje azt a tökéletességet, amit elvárt a 2.300 évet jelölő időszak kezdetére mutató prófécia. A rendelet Kr. e. 457-ben jelent meg végleges formában, akkor adták ki a „parancsot”, és a hetven hétre vonatkozó jövendölés beteljesedett.

„A Jeruzsálem újraépíttetése felől való szózat keletkezésétől a Messiás fejedelemig hét hét és hatvankét hét van”, azaz hatvankilenc hét vagy 483 év. Artaxerxész rendelete 457 őszén lépett érvénybe. Ettől az időponttól kezdődően a 483 év Kr. u. 27-ig terjed. Ekkor teljesedett be ez a prófécia. Krisztust a 27. év őszén keresztelte meg János, és a Szentlélek felkente. Keresztsége után pedig „elméne Jézus Galileába, prédikálván az Isten országának evangyéliomát, és mondván: Bétölt az idő.” (Mk 1:14–15) – From Here to Forever, 204–205. o.

Az egy hét – hét év – Kr. u. 34-ben ért véget. Ekkor István megkövezésével a zsidók végleg elvetették az evangéliumot. A tanítványok, akiket az üldözés szétszórt, „elmentek, és hirdették az igét” (Csel 8:4). Nem sokkal ezután Saul, az üldöző megtért, és Pállá, a pogányok apostolává lett.

A Megváltó adventjéről szóló sok prófécia állandó várakozásban tartotta a hébereket. Sokan hittel haltak meg a szívükben, mivel nem valósultak meg életükben az ígéretek. Messziről látva beteljesülésüket hitték és vallották, hogy idegenek és vándorok a földön. Énok korától kezdve a pátriárkák és próféták által elismételt ígéretek tartották életben a Megváltó megjelenésének reménységét. – Próféták és királyok, 699. o.

Az egész mennyet foglalkoztatja a mi üdvösségünk. De bennünket érdekel-e saját üdvösségünk? Űzzünk el minden kételyt, bármit, ami árnyat vetne a lelkünkre. Tudjuk, hogy a világ tele van törvénytelenséggel, de vajon csak ezekről kellene gondolkodnunk és beszélnünk? Csak a hibákat és a gonoszságot kellene itt-ott keresnünk? Talán kritizálnunk kellene a hittestvéreinket? Ó, inkább gondoljunk Isten jóságára! Beszéljünk az ő hatalmáról, énekeljünk a szeretetéről! Lelkünket bízzuk Istenre, a hű Teremtőre, és többé ne aggódjunk, ne gyötrődjünk! Az Úr segít felülkerekedni a földi életen, és számos jó dolgot tár elénk, ezekről gondolkodjunk és beszéljünk. Keressük Krisztus jelenlétét! Ő most a mennyei szenthely megtisztításán munkálkodik. Oda menjünk elé hit által! Ő mindent megtett, hogy megtisztulhassunk. Kútfőt nyitott a bűn és a tisztátalanság ellen. Kérjétek hittel Isten kegyelmét, és akkor nem fogtok hiába könyörögni! – Review and Herald, 1889. május 28.