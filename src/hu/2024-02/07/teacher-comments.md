---
title:  Tanítói melléklet
date: 17/05/2024
---

#### Áttekintés

Kulcsszöveg: Ézs 25:9

Alapige:  Dán 8:14; 7:9-14; 9:20-27; Mt 13:30, 38-41; 24:27, 30-31;  Róm 13:11; 1Kor 15:51-53; 1Thessz 4:13-18; 2Tim 3:13

Bevezetés: A nagy küzdelem egyik kulcsfontosságú mozzanata a Messiás eljövetele volt. A 70 hetes prófétai időszakban Sátán mindent megtett azért, hogy lerombolja Izraelnek a Messiás első eljövetelébe vetett hitét, amely beteljesíti az ótestamentumi ígéreteket, próféciákat és előképeket. Ugyanúgy a 2300 éves prófétai időszak végén is megpróbálták a gonosz erők homályba burkolni annak teljesedését az advent előtti ítéletben, amely a mennyei szentélyben kezdődött, és elnyomni, hátráltatni a Messiás második eljövetelének hirdetését.

A 70 hetes prófétai időszak végére volt Istennek egy hűséges népe, amely Simeonhoz hasonlóan „várta az Izráel vigasztalását” (Lk 2:25), illetve Annához és másokhoz hasonlóan „Jeruzsálem megváltását várták” (Lk 2:38). Ez a néhány hűséges személy látta Jézusban a Messiás első eljövetelére vonatkozó ígéret beteljesedését. A 2300 év végén is volt néhány hívő ember (pl. William Miller), akiknek a „jelenvaló igazságról” szóló üzenete a Messiás közeli visszatérésébe vetett reményre fókuszált. William Miller nem valami filozófiai módszerrel fedezte fel ezt az üzenetet, hanem a Szentírás szó szerinti értelmezése alapján. Ez ismét csak azt támasztja alá, mennyire létfontosságú a Szentírás a nagy küzdelemben.

A tanulmány témái: Az e heti tanulmány két fő témára összpontosít:

1.  A bibliai próféciák nem adják meg Krisztus második eljövetelének pontos dátumát, azonban a 70 hetes és a 2300 napos próféciák, amelyek egyaránt összefüggnek Jézus első és második eljövetelével, pontosan teljesedtek. Ez a pontos teljesedés pedig bizonyosságot ad Krisztus második eljövetelére nézve is.

2.  Az adventista népet arra hívta el Isten, hogy a Biblia leghosszabb idői próféciájának teljesedését hirdesse a világnak. Azt is rájuk bízta, hogy hívják az embereket: fogadják el a Jézus második eljövetelében való reménységet, s azt, hogy ez az esemény örökre véget fog vetni a nagy küzdelemnek.

#### Kommentár

Reményt találni a premillenarizmusban

Remény és derűlátás jellemezte a légkört a 19. században az Amerikai Egyesült Államokban; egy új nemzet született az amerikai forradalomból. Az évszázad társadalmi, gazdasági, politikai és technológiai változásokat és vívmányokat hozott, egy új világ hajnalát ígérve. A kor szelleme hatott az ország protestáns, evangéliumi keresztényeire, egészen átjárta vallásukat és gyülekezeteiket.

Az eredmény a posztmillenarista kereszténység lett, reményteljes, optimista eszkatologikus lelkesedéssel.

De mit jelent az, hogy posztmillenarizmus? A kifejezés a „millennium” szóból ered, ami arra az 1000 évre utal, amikor Krisztus együtt uralkodik a szentekkel (Jel 20:1-6). Bár a legtöbb keresztény elfogadja a millenniummal kapcsolatos bibliai tanítást, abban már nem mindenki ért egyet, hogy hogyan kapcsolódik a millennium a második adventhez és az utolsó ítélethez.

Az apostolok kora után élt első teológusok – az apostoli atyák – a premillenarizmust fogadták el, azt a hitet, hogy Krisztus a millennium előtt fog visszajönni, és véghezviszi az utolsó ítéletet. (Az adventisták természetesen úgy értik, hogy a millennium alatt a mennyben leszünk.) Hamarosan azonban a későbbi egyházatyák, mint Origenész (Kr. u. 185-253/254) és Szent Ágoston (Kr. u. 354-430) vegyítették a görög filozófiát a keresztény teológiával, és az allegorikus módszert alkalmazták a Biblia olvasására és értelmezésére is. Következésképpen a premillenarizmust A jelenések könyve naiv és felületes értelmezéseként utasították el, és inkább egy új teóriát támogattak a millenniummal kapcsolatosan, amit később amillenarizmusnak neveztek el.

Ezen elmélet szerint a millenniumot allegorikus-spirituális értelemben kell magyarázni. Ahogy a görög filozófusok (amely szerint az időnek nincs különösebb jelentősége a lelkiségben vagy a lét mennyei szférájában), úgy ezek az egyházatyák is arra a következtetésre jutottak, hogy a millennium az egyház életére vonatkozik a Jézus első és második adventje közötti időszakban. Ennélfogva a millennium nem múlt vagy jövő, hanem az egész keresztény érát jelképezi. Ezen időszak alatt Krisztus lelki értelemben uralkodik a meghalt szentek lelkeivel együtt a mennyben, valamint egyházában a földön. Az egyház Isten országa ezen a bolygón. Krisztus azért dolgozik, hogy egyháza fejlődjön és növekedjen a föld végső határáig, így zúzva szét a gonosz hatalmát. Ám még a második advent előtt Sátán meg fogja rontani az egyházat, ami az antikrisztus fellépéséhez vezet. Jézus ekkor fog visszajönni, megmenti egyházát az antikrisztustól, végrehajtja az utolsó ítéletet, majd megalapítja a dolgok új rendjét. Ezt a megközelítést karolta fel a Római Katolikus Egyház, az ortodox egyházak és néhány protestáns felekezet, mint például az evangélikusok, az anglikánok és a presbiteriánusok.

Posztmillenarizmus

A posztmillenarizmus az, ahogyan e nézetet a 19. századi protestáns egyházak adaptálták, aktuális helyzetükhöz igazították. Az amillenaristákhoz hasonlóan a posztmillenaristák hite szerint is Krisztus a millennium végén fog eljönni. Tőlük eltérően azonban a posztmillenaristák úgy gondolták, hogy a millennium valóságos, szó szerinti 1000 évet jelent. Ez az időszak nem a teljes keresztény érát jelenti, hanem csak az utolsó 1000 esztendőt Krisztus eljövetele előtt, amikor Krisztus a Szentlélek és az egyháza által fog munkálkodni azon, hogy az egész világra eljusson az evangélium, és megalapítja az ezeréves birodalmat. Amint a világ népességének nagy része elfogadta az evangéliumot, a gonosz hatalma és ellenőrzése megszűnik, a világ pedig lassan eljut az aranykorba, a béke, az igazság, a becsület, a szeretet és a jólét időszakába, ami előíze lesz Isten örökkévaló országának. Tekintettel az emberi természetre ez igen optimista nézet az egyének és a társadalom számára, és a posztmillenaristák nem olyan kort vizionálnak, amikor az egyház korrupt lesz, vagy amikor az antikrisztus fogja uralni és elnyomás alatt tartani az egyházat és a világot. A millenniumot követi Krisztus második eljövetele, az általános feltámadás, az utolsó ítélet és Isten örök országának megalapítása.

A 18. században sikeresen terjedt az evangélium a világban, ennek alapján a 19. századi posztmillenaristák arra a következtetésre jutottak, hogy a millennium ugyan a jövőben lesz, de nagyon közel, karnyújtásnyira. Sőt mi több, mivel úgy hitték, a millenniumi királyságot az egyház által fogja megalapítani Krisztus, a protestánsok felgyűrték ingujjukat, és keményen kezdtek dolgozni azért, hogy a millennium még az ő életidejükben elérkezzen. Változás és fejlődés szele lengte be Amerikát. Egyre több bibliatársulat alakult, amelyek Bibliát és keresztény irodalmat nyomtattak. Misszionáriusokat küldtek a tengerentúlra, hogy készítsék a világot az evangélium elfogadására és az Isten országába való belépésre. Ezzel a fejlődéssel párhuzamosan a technika világában is különleges fejlesztések történtek, amelyek Amerikában és máshol a világon elősegítették az életminőség javulását. Mértékletességi egyesületek alakultak, amelyek célkitűzése az volt, hogy az alkoholtól való tartózkodás által javuljon az emberek egészsége. Felfigyelve arra, hogy nincsenek nagy kiterjedésű háborúk, a politikai pártok és mindenféle társadalmi mozgalmak alapvető szociális változtatásokat sürgettek, amelyek összhangban voltak (lettek volna) Isten millenniumi országának megalapításával.

Nem mindenki osztozott azonban a többség posztmillenarista lelkesedésében. Az apostolok és az apostoli atyák eredeti premillenarista hitét a 16. században felelevenítették az anabaptista reformátorok, ezt folytatták néhányan a 18. századi angol evangéliumi keresztények közül, majd ez a 19. század első felében terjedni kezdett Észak-Amerikában. Ekkor a biblikus premillenarizmus legjelesebb képviselői William Millerék voltak, a nagy csalódás után pedig a hetednapi adventisták lettek. A posztmillenaristákhoz hasonlóan az adventista premillenaristák is hitték, hogy a millennium 1000 valóságos, szó szerinti évet jelent, a millennium a jövőben lesz és hamarosan kezdetét veszi.

Hetednapi adventisták

A posztmillenaristáktól eltérően azonban a hetednapi adventista premillenaristák úgy gondolták a Biblia alapján, hogy az Úr napja előtt rosszabbra fordulnak a dolgok Isten népe számára (2Pt 3:3-13); Jézus a millennium előtt fog visszajönni (Jel 19:11-16), hogy megmentse üldözött egyházát, feltámassza azokat, akik hittek benne és elvigye őket magával a mennybe (1Thessz 4:13-18). Ott Isten népe nemcsak uralkodni fog Krisztussal együtt (Jel 20:4, 6), hanem Istennel részt vesz a gonoszok feletti ítéletben is (Jel 20:4; 1Kor 6:2). Erre az időszakra vonatkozóan a gonoszról ezt a leírást olvashatjuk: „Megfogta a sárkányt, azt a régi kígyót, aki az ördög és Sátán, és megkötözte ezer esztendőre” (Jel 20:3) a földön, „hogy többé meg ne tévessze a népeket” (Jel 20:4). A „népek” azokra a gonoszokra utal, akik nem támadnak fel az ezer év végéig (Jel 20:2, 3, 5). Amikor a millennium alatti ítélet véget ér, Jézus visszatér a földre minden szentjével együtt. Feltámasztja a gonoszokat (Jel 20:5, 7, 13) és végrehajtja az utolsó ítéletet (Jel 20:11-12). Sátán még utoljára igyekszik elhitetni a gonoszokat, rávenni őket az Isten elleni harcra, hogy erővel bevegyék az Ő városát (Jel 20:7-9). Ez lesz a nagy küzdelem csúcspontja; Krisztus végrehatja az ítéletét, és a gonoszok, Sátán, az angyalai és maga a halál is a tűz tavába vettetnek (Jel 20:9, 10, 14-15), és örökre megsemmisülnek.

Miller és a hetednapi adventisták nem osztoztak posztmillenarista kortársaik derűlátásában az emberi természetre vonatkozóan, abban, hogy ragyogó, utópisztikus jövő vár az emberiségre. Ám ez nem azért volt, mintha Miller és az adventisták antiszociálisak, pesszimisták vagy negatívak lettek volna természetüknél fogva, képtelenek arra, hogy örüljenek az emberiség fejlődésének és reményének. Miller és a hetednapi adventisták úgy jutottak a premillenarista értelmezésre, hogy a Bibliát szilárd, szó szerinti, történeti-grammatikai módszerrel tanulmányozták. Ezen az alapon utasították el az amillenarizmust és a posztmillenarizmust, mert ezek a tantételek nem a Bibliában gyökereznek, hanem az ősi görög filozófiából merített előfeltételezésekben vagy a kortárs társadalmi-gazdasági-politikai tanulmányokban. Az amillenaristák és a posztmillenaristák kijelentései nemcsak hiányoznak a Bibliából, hanem még ellent is mondanak a bibliai tanításoknak, így torzítva el az evangéliumot és támasztva hamis reményt. Miller és a hetednapi adventisták is vágytak a reményre, de olyan reményt akartak, ami Isten Igéjének szilárd alapján nyugszik.

Néhány évtized telt csak el, és a 20. század két világháborúja és a hidegháború el is oszlatta a posztmillenáris derűlátást az emberi természetről és arról, hogy Isten gazdag békebirodalmába csak úgy fokozatosan besétálhatunk. A legtöbb evangéliumi keresztény visszatért a premillenarizmushoz. Igaz, hogy ezt is átcsomagolták és eltorzították, mert belecsúsztak a diszpenzacionalizmus tanának egyáltalán nem biblikus csapdájába. Az evangéliumi keresztények premillenarizmushoz való visszatérésének a puszta ténye jelzi, hogy sem az amillenarizmus, sem a posztmillenarizmus nemcsak nem biblikus, hanem elégtelen és kiábrándító magyarázat a végidei eseményekről. A remény egyetlen valódi alapja a biblikus premillenarizmus. Azt tanítja, hogy mivel az emberiség nem képes önmagát vagy a világot megmenteni, Jézus a történelem legnehezebb időszakában fog eljönni. A millennium előtt megment bennünket a gonosz utolsó támadásaitól, az Ő seregei fogják örökre lezárni a nagy küzdelmet.

#### Gyakorlati alkalmazás

1.  Milyen szempontból jelent reménységet Jézus Krisztus második eljövetele a mi vallási és/vagy kulturális közegünkben? Hogyan tudjuk elmagyarázni a szomszédainknak, hogy Jézus eljövetele az emberiség egyetlen reménysége?

2.  Mennyire releváns a bibliai idői próféciák teljesedése (mint a 2300 éves jövendölés) a mi vallási/kulturális közegünkben? Gondoljunk ki és javasoljunk olyan módszereket, amelyek segítségével érthetővé tudjuk ezt tenni a körülöttünk élő embereknek!

3.  William Miller egyedi módszert alakított ki a Biblia olvasására és értelmezésére. Te milyen módszerrel olvasod és értelmezed a Szentírást? Ha kialakítottál ilyet, oszd meg a szombatiskolai osztályod tagjaival saját logikus igeértelmezési módszeredet! Hogyan javított az életeden, a családod és a környezeted életén a Biblia igazsága?

`Jegyzetek`