---
title: Történet
date: 17/05/2024
---

#### SZÍVEK MEGNYITÁSA

_F. Edgar Nunes_

Egy szombaton két szíriai menekült látogatta meg az egyik kanadai gyülekezetünket. Lelkészként örülök, ha valaki eljön a gyülekezetbe, de különleges volt egy olyan anyát és lányát köszönteni, akik egy másik világvalláshoz tartoznak. Hogyan hallottak rólunk? Ki hívta meg őket?

Kiderült, hogy Shirley, a gyülekezetünk egyik tagja barátkozott meg velük korábban. Shirley-nek nagy szíve van, kedves mosolyától minden akadály elolvad. Ott segít, ahol csak tud, az embereket megindítja kedvessége és együttérzése. A szír anya és lánya, Eman és Heba készségesen fogadták a vacsorameghívást a család asztalához, majd eljöttek a gyülekezetbe is.

Az istentisztelet után az udvaron beszélgettünk. Eman és Heba örömmel vették, hogy imádkozom értük. Megkérdeztem tőlük, hogy elfogadnák-e János evangéliumát arab nyelven. „Nem sértődőm meg, ha visszautasítják” – jegyeztem meg. Az édesanya azt felelte, hogy prófétának tekintik Jézust, ezért el fogják olvasni.

_Néhány nap múlva Shirley felhívott, és megkérdezte, hogy meglátogatnék-e egy szudáni családot. Shirley-nek az idegenek iránti őszinte szeretete egyre-másra megnyitja a szíveket. Az ő esete arra indít, hogy kövessük Krisztus példáját. „Csak Krisztus módszere vezet igazán eredményre az emberekkel való kapcsolatfelvételben. A Megváltó az emberek között mozgott, mint aki a javukat akarja. Együttérzést tanúsított, szolgálatával megadta, amire szükségük volt és elnyerte bizalmukat. Azután így szólt: »Kövessetek engem«” (Ellen G. White: A Nagy Orvos lábnyomán. 91. o.)!_

_Shirley az emberek között forgolódik, meghallgatja, szolgálja őket, önzetlen szeretetet és elfogadást tanúsít, amitől a legfélelmetesebb akadályok is leomlanak. Mi is tehetjük ezt minden nap. „Arról fogja megtudni mindenki, hogy az én tanítványaim vagytok, ha szeretitek egymást” (Jn 13:35) – mondta Jézus._