---
title:  2300 Nap Dániel 8 -14 Versében
date:  15/05/2024
---

William Miller megfigyelte, hogy a próféták által megjövendölt események pontosan teljesedtek: Ábrahám leszármazottainak négyszáz éves egyiptomi tartózkodása, Izrael negyven évig tartó pusztai vándorlása, Izrael hetven éves fogsága és az Izraelnek adatott hetven hét (1Móz 15:13; 4Móz 14:34; Jer 25:11; Dán 9:24).

`Mit árulnak el Mk 1:15, Róm 5:6 és Gal 4:4 versei az első advent isteni menetrendjéről?`

Miller tanulmányozta a próféciákat, igét igével összevetve. Arra a következtetésre jutott, hogy mivel az egész Bibliában felfedezhető az isteni menetrend, lennie kell Urunk második eljövetelére vonatkozó idői meghatározásnak is.

`Dán 8:14 értelmében milyen eseménynek kellett megtörténnie a kétezerháromszáz év végén?`

William Miller elfogadta azt az általános nézetet, ami szerint a „szentély megtisztítása” a föld tűz általi megtisztítását jelenti. Szorgalmasan kutatta a Szentírást, hogy jól értse ezt a kiemelkedően fontos eseményt. Felfigyelt rá, hogy összefüggés van Dániel 8. és 9. fejezetei között. „Gábriel, magyarázd meg neki a látomást!” (Dán 8:16, ÚRK) – hangzik a felszólítás. Dániel 8 látomásából a fejezet végére csak a kétezerháromszáz napról szóló rész maradt magyarázat nélkül (lásd Dán 8:27). Az angyal később visszatért Dánielhez, és elmondta: „azért jöttem el, hogy a helyes megértésre tanítsalak” (Dán 9:22, ÚRK; lásd még 9:23, 25-27). Segített, hogy a kétezerháromszáz nap értelmet nyerjen.

Miután az angyal meghagyta Dánielnek: „vedd eszedbe azért a szózatot, és értsd meg a látomást!” (Dán 9:23), ezt mondta neki: „Hetven hét szabatott a te népedre és szent városodra” (Dán 9:24). Hetven hetet, négyszázkilencven évet vágtak le, de miből? Nyilván a kétezerháromszáz napos próféciából, mert a 8. fejezetnek egyedül ezt a részét nem értette a próféta, ezt jött megmagyarázni az angyal.

A hetven hét kezdőpontja adott: „A Jeruzsálem újraépíttetése felől való szózat keletkezése” (Dán 9:25). Miller tudta, hogy ez a dátum egyszerre mutatja meg a hetven hétről és a kétezerháromszáz napról szóló prófécia kezdőpontját.

---

#### Ellen G. White idézetek

A természeten keresztül, előképek és jelképes szolgálatok útján, a pátriárkák és a próféták által szólt Isten e világhoz. Tanításait emberi nyelven kellett közölnie az emberiséggel. A szövetség követének kellett megszólalnia. Az ő hangjának kellett felcsendülnie az ő templomában. Krisztusnak kellett eljönnie, hogy olyan igéket szóljon, amelyek világosak és jól érthetők. Neki – az igazság szerzőjének – kellett elválasztania az igazságot az emberi kijelentések pelyvájától, ami hatástalanítja a tiszta üzenetet. Világosan meg kellett határoznia Isten kormányzatának elveit és a megváltás tervét. Az Ószövetség tanításait teljességükben kellett az emberek elé tárni. […] Mert elérkezett az idő teljessége. – Jézus élete, 34. o.

„Kétezer és háromszáz estvéig és reggelig, azután kiderül a szenthely igazsága.” [Miller] követte azt a szabályt, hogy a Szentírás saját magát magyarázza, és megtudta, hogy a szimbolikus próféciában egy nap egy évet jelent (4Móz 14:34; Ezék 4:6). Látta, hogy a 2.300 profetikus nap, illetve szó szerinti év időszaka átlépi a zsidók korszakának határát, tehát nem vonatkozhat ennek a korszaknak a szent helyére. Miller elfogadta azt az általános nézetet, hogy a keresztény korszakban a föld a szenthely, ezért a szenthely Dániel 8:14. versében megjövendölt megtisztítása alatt azt értette, hogy a föld Krisztus második eljövetelekor tűz által megtisztul. Ha tehát a 2.300 nap kiindulási pontja megtalálható – gondolta –, akkor a második advent időpontját könnyen meg lehet állapítani. Ezzel feltárul a nagy beteljesülés ideje, amikor a jelen állapot „minden büszkesége és hatalma, pompája és hiábavalósága, gonoszsága és elnyomása véget ér”; amikor az átok „eltűnik a földről, a halál megsemmisül; Isten szolgái, a próféták és a szentek, és akik félik az ő nevét, jutalmat kapnak. Azok pedig, akik pusztítják a földet, elpusztulnak.” – A nagy küzdelem, 324. o.

A hetven hét kezdete kétségkívül Kr. e. 457-re, letelte pedig Kr. u. 34-re tehető. Ha a 2.300-ból kivonjuk a hetven hetet – a 490 napot –, marad 1810 nap. A 490 nap végétől számított 1810 napnak még be kell teljesednie. A 34-ben kezdődő 1810 év 1844-ig terjed. Dániel 8:14. versében említett 2.300 nap tehát 1844-ben ér véget. E nagy profetikus időszak lejártakor „kiderül a szenthely igazsága”, vagyis megtisztul a szent hely. Tehát pontosan megtudhatjuk a szent hely megtisztításának idejét, amelyről az emberek majdnem egyetemesen azt gondolták, hogy a második adventkor lesz.

Miller 1818-ban jutott el arra az ünnepélyes meggyőződésre, hogy huszonöt éven belül Krisztus megjelenik, hogy népét megváltsa. „Nem szükséges beszélnem arról az örömről – mondta –, amely a boldog kilátás reményében betöltötte a szívemet, sem pedig lelkemnek arról a forró vágyáról, hogy részem legyen a megváltottak boldogságában… Ó, milyen világosan és dicsőségesen tárult fel nekem ez az igazság!” – From Here to Forever, 206. o.