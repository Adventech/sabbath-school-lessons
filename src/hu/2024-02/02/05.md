---
title:  A Közösségről Való Gondoskodás
date:  10/04/2024
---

A korai keresztény egyház nemcsak azért növekedett, mert a tagjai hirdették az evangéliumot, hanem mert aszerint is éltek. A hívők Krisztus szolgálatának példáját követték, „aki bejárta egész Galileát. Tanított zsinagógáikban, hirdette Isten országának evangéliumát, és gyógyított a nép között minden betegséget és minden erőtlenséget” (Mt 4:23, ÚRK). Jézus komolyan törődött az emberekkel, és így tett az újszövetségi egyház is. Az önzetlen szeretet, az emberi szükségletekről való elkötelezett gondoskodás és az evangélium jó hírének a Szentlélek ereje általi hirdetése volt az, ami oly nagy hatást gyakorolt a világra a keresztény egyház első évszázadaiban.

`Olvassuk el ApCsel 2:44-47, 3:6-9 és 6:1-7 szakaszait! Milyen elveket tanulhatunk meg ezekből a szakaszokból a hiteles kereszténységről, még ha a mai körülmények eltérőek is?`

Az újszövetségi hívők Krisztus példáját követték. Péter szavaival élve Isten Őt felkente „Szentlélekkel és hatalommal, aki amerre csak járt, jót tett, és meggyógyított mindenkit, aki az ördög hatalmában volt, mert az Isten volt vele” (ApCsel 10:38, ÚRK). Krisztus egyháza lett a teste a földön, ami a korai évszázadokban bemutatta a szenvedő, megtört emberiségnek Krisztus önfeláldozó szeretetét és gondviselését. Ezek a hívők élő példái voltak Krisztus könyörületességének. A világegyetemben zajló nagy küzdelemben az ördög torz képet akar festeni Istenről az emberiség előtt. Az evangélium célja, hogy helyreállítsa bennünk az Úr képét, aminek a testi, szellemi, érzelmi és lelki gyógyulás is része. Jn 10:10 versében Jézus kijelenti, mi a terve mindannyiunkkal: „A tolvaj nem másért jön, hanem hogy lopjon, öljön és pusztítson, én azért jöttem, hogy életük legyen, és bővölködjenek” (ÚRK). Az a vágya, hogy testileg egészségesek, szellemileg éberek, érzelmileg stabilok és lelkileg teljesek legyünk. Ez különösen igaz visszajövetele ígéretének fényében. A világ hatalmas válsággal néz szembe. Jézus jövendölései Máté evangéliuma 24. és Lukács evangéliuma 21. fejezetében katasztrofális helyzetet vetítenek előre a visszajövetele előtti időre. Amikor Krisztus gyógyító kegyelme megérint bennünket, mi is szeretnénk krisztusi érintéssel hatni másokra, hogy jól legyenek. Jézus a követeiként küld el a megtört világba, hogy szeretetével hassunk másokra. Az Újszövetség kereszténységét a hívők szeretete jellemezte egymás és a környezetük iránt.

Milyen szerepet játszik a Krisztussal együttműködő egyház Sátán vádjainak megcáfolásában? Beszélgessünk erről!

---

#### Ellen G. White idézetek

A Krisztushoz láncolt léleknek nem lehet szegényes, szűklátókörű az élete. Aki szívvel és elméjével szereti Jézust és embertársát, mint önmagát, az előtt széles munkamező áll, ahol felhasználhatja képességeit és befolyását. Nincs olyan talentum, amit önzésünk kielégítésére használhatnánk fel. Az énnek meg kell halnia, és életünket el kell rejtenünk Istenben Jézus Krisztussal együtt. […]

Aki megüresítette énjét, aki használja gondolkodóképességét és lelkiismeretes, az nem emelheti tekintetét az élő Megváltóra, Krisztusra a legmélyebb félelem és alázat érzése nélkül. Ha folyamatosan Őt szemléljük, lelkünk az Úr társaságában fog lakozni. Szeretni fogjuk Jézust, és szeretni fogjuk az Atyát, aki elküldte Fiát a földre, és kimondhatatlan fényességben fogjuk látni Őt, aki kegyelemmel és igazsággal van tele. Jézus mondta: „Mindent nékem adott át az én Atyám” (Mt 11:27); „nékem adatott minden hatalom mennyen és földön” (Mt 28:18)… Miért? Azért, hogy ajándékot adhasson az embereknek, amit aztán felhasználhatnak annak érdekében, hogy hirdessék azt a csodálatos szeretetet, amivel Ő szeretett bennünket. – In Heavenly Places, 60. o.

Körülöttünk mindenütt hallatszik a világ jajveszékelése. Mindenhol vannak szűkölködők és szomorkodók. A mi feladatunk, hogy könnyítsünk az élet terhein, és enyhítsünk nyomorán.

Gyakorlati segítséggel sokkal többet tehetünk, mint puszta prédikálással. Adjunk ételt az éhezőnek, ruhát a mezítelennek és otthont a hajléktalannak! Sőt, ennél még többet kell tennünk! A lélek éhségét csak Krisztus szeretete elégítheti ki. Ha Ő bennünk lakik, akkor szívünk tele van mennyei együttérzéssel, és a forró, krisztusi szeretet lezárt forrásai felfakadnak. – Krisztus példázatai, 417. o.

Sok ember már képtelen reménykedni. Hozzuk vissza életükbe a napfényt! Sok elcsüggedt ember van. Bátorítsuk őket! Imádkozzunk értük! Vannak, akik kívánják az élet kenyerét. Olvassunk nekik Isten Igéjéből! Sokan lelkileg annyira betegek, hogy földi gyógyír nem segít rajtuk. Orvos nem tudja meggyógyítani őket. Imádkozzunk ezekért a lelkekért! Vigyük őket Jézus elé! Mondjuk nekik, hogy van balzsam Gileádban, és orvos is! […]

Minden lélek kiváltsága, hogy élő csatornaként továbbítsa a világnak Isten kegyelmének kincseit, Krisztus kimeríthetetlen gazdagságát. A Fiú mindennél jobban vágyik olyan eszközökre, akik megismertetik a világgal Lelkét és jellemét. A világnak pedig mindennél nagyobb szüksége van arra, hogy emberek mutassák be a Megváltó szeretetét. Az egész menny olyan eszközökre vár, akik által az emberek örömét és áldását szolgáló szent olajat áraszthatja ki. […]

A menny szeretetének közvetítésével mutatjuk meg, hogy Isten Lelke bennünk lakik. – Krisztus példázatai, 418–419. o.