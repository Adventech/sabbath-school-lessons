---
title:  A Központi Kérdés - Szeretet Vagy Önzés?
date:  06/04/2024
---

### E heti tanulmányunk
Máté 23:37-38; Lukács 19:41-44; János 13:35; Apostolok cselekedetei 2:44-47;

> <p></p>
> Zsidókhoz 11:35-38; Jelenések 2:10

„Ne félj, mert veled vagyok, ne csüggedj, mert én vagyok Istened! Megerősítelek, sőt, megsegítelek, és igazságom jobbjával támogatlak” (Ézs 41:10, ÚRK).

Képzeljük azt, hogy pásztorok vagyunk, és a Jeruzsálem melletti Olajfák hegyén legeltetjük kecskéinket, amikor beszédet hallunk. Azonnal felismerjük Jézus hangját. A templom aranykupolája a lemenő nap sugaraiban tündököl és a csodálatos márványfalak hófehéren ragyognak, amikor Jézus nyomatékosan kijelenti: „Bizony mondom nektek, nem marad itt kő kövön, melyet le ne rombolnának” (Mt 24:2; ÚRK). A tanítványok nem értették, ahogyan mi sem. Mire gondolhatott vajon? Hogyan kapcsolódnak szavai a világ végéhez, amiről kérdezték? Elragadtatva hallgatjuk Jézust, amint mesteri módon összeköti a Jeruzsálem pusztulásához vezető eseményeket azzal, amire közvetlenül a visszajövetele előtt kerül sor. A város pusztulásában az Isten népe végidei megtévesztését és elpusztítását célzó sátáni stratégia előképét fedezzük fel. Jézus Máté evangéliuma 24. fejezetében adott útmutatása egyértelműen körvonalazza az utolsó napok eseményeit Jeruzsálem elestével összefüggésben. Sátán kettős stratégiáját fogjuk most tanulmányozni, amivel meg akarja téveszteni és el akarja pusztítani Isten népét. Amit nem tud elérni üldözéssel, azt kompromisszumok kötése révén igyekszik megvalósítani. Az Urat azonban nem érik meglepetésként az ellenség lépései, még a legnehezebb időkben is megtartja népét.

Az e heti tanulmánnyal olvassuk el A nagy küzdelem 1-2. fejezetét!

---

#### Ellen G. White idézetek

A nemzeti viszály és romlás közepette veszélyek kísérik a tanítványok lépéseit, s gyakran elfogja majd őket a félelem. Jézus tudta, hogy tanítványai látni fogják a jeruzsálemi templom romjait, az istentisztelet megszűnését, Izrael népének szétszóratását mint hajóroncsét az elhagyatott parton. Az Üdvözítő így szólt követőihez: „Hallanotok kell majd háborúkról és háborúk híreiről. Mert nemzet támad nemzet ellen, és ország ország ellen, s lesznek éhségek és döghalálok és földindulások mindenfelé. Mindez pedig a sok nyomorúságnak kezdete. (Mt 24:6–8) Jézus követői mégse tartsanak attól, hogy a reménységük hiábavaló, vagy hogy Isten magára hagyta a világot. Csakis Őt illeti hatalom és dicsőség, akinek csodálatraméltó szándékai feltartóztathatatlanul haladnak előre beteljesedésük felé. A mindennapi szükségleteinkért el­mondott imával Krisztus arra tanít, hogy felülemelkedve a gonosz birodalmán és hatalmán Urunkra tekintsünk, akinek uralkodása mindenekfölött való, aki Atyánk és örök barátunk. – Gondolatok a hegyibeszédről, 120. o.

A 24. fejezetben Máté összefoglalja a világra váró eseményeket. Az utolsó napok veszélyei vesznek körül minket. A veszendőket figyelmeztetnünk kell. Az Úr elhívja eszközeit, akikre talentumokat bízott, hogy az ő karjaként munkálkodjanak, és adományozzanak pénzt a mű előrehaladására. Pénzünk Istentől kölcsönkapott kincs, amit be kell fektetnünk a kegyelem üzenetének utolsó figyelmeztetése érdekében. […]

Aki legfőbb javainak tekinti a földi dolgokat, és világi gazdagság megszerzésével tölti az idejét, valójában szegényesen fektet be. Később majd azt kell tapasztalnia, hogy porba hullt minden, amiben bízott. Örök gazdagságot csak önmegtagadással és a világi javak ­feláldozásával ­szerezhetünk. A keresztény sok nehézségen át jut a mennyek országába. Folyamatosan meg kell vívnia a nemes harcot, és nem teheti le a fegyvert, míg Jézus el nem szólítja megpihenni. Csak ha mindenét Krisztusnak szenteli, biztosított számára az örök örökség. – This Day With God, 152. o.

A hívő emberek számára a halál csak egy röpke pillanat, és nincs nagy jelentősége. „Ha valaki megtartja az én beszédemet, nem lát halált soha örökké… nem kóstol halált örökké.” (Jn 8:51–52) A keresztények számára a halál csak elalvás, egy pillanatnyi csendesség és sötétség. A Krisztussal való élet Istenben elrejtett élet. „Mikor Krisztus, a mi életünk megjelen, akkor majd ti is ővele együtt megjelentek dicsőségben.” (Kol 3:4) […]

Ugyanaz a hatalom, amely feltámasztotta Krisztust a halottak közül, feltámasztja majd az ő egyházát is, és megdicsőíti azt vele minden fejedelemségek, minden hatalmasságok és minden más név felett, amely adatott, nemcsak ebben a világban, hanem az eljövendőben is. – Jézus élete, 787. o.