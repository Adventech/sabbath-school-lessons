---
title:  Tanítói melléklet
date: 12/04/2024
---

#### Áttekintés

Kulcsszöveg: Ézs 41:10

Alapige:  Ézs 41:10; Mt 23:37-38; 24:9, 21-22; Lk 19:41-42; Jn 13:35; ApCsel 2:44-47; Zsid 11:35-38; Jel 2:10

Bevezetés: Múlt héten azt tanulmányoztuk, miként kezdődött a menny­ben, majd folytatódott a földön a nagy küzdelem. Ezen a héten arra összpontosítunk, hogyan zajlott a nagy küzdelem Isten gyermekeinek életében, népének történelmében. Különös figyelemmel vizsgáljuk ezt Júda, Isten ószövetségi népe, valamint az egyház, Isten újszövetségi népe találkozásának időszakában.

A tanulmány témái: Az e heti tanulmányunk két fő témára összpontosít:

1.  Mivel Júda elvetette a Messiást, elvesztette kiváltságos nemzeti státuszát mint Isten különleges népe, elszenvedte Jeruzsálem pusztulásának borzalmait.

2.  Isten megalapította népét, Izrael maradékát, elhívott úgy zsidókat, mint pogányokat, megőrizte őket Jeruzsálem pusztulásakor, Kr. u. 70-ben. Azóta is Ő vezeti egyházát küldetésében, hogy Jézus Krisztus evangéliumát hirdetve minden népből és nemzetből kihívjon embereket, hogy elfogadják a jó hírt és csatlakozzanak új népéhez.

#### Kommentár

Néhány tény Jeruzsálemről dióhéjban

1.  Jeruzsálemet az első zsidó háború alatt elpusztították (Kr. u. 66-73). Megsemmisítése Néró császár uralkodásának vége felé kezdődött (Kr. u. 54-68). A háború azért tört ki, mert Gessius Florus, Júdea frissen kinevezett római helytartója nagy mennyiségű pénzt [17 talentumot] kizsarolt a jeruzsálemi templom kincstárából.

2.  A felkelés leverésére a két fő római hadvezért, Vespasianust és fiát, Tituszt küldték. Később mindketten császárok lettek.

3.  Jeruzsálem kegyetlen ostroma Kr. u. 70-ben kezdődött. A város védői az ostrom ideje alatt nagy frakciókba tömörültek, egymás ellen harcoltak, és csupán azért fogtak össze, hogy visszaverjék a rómaiak támadásait.

4.  Jeruzsálemet három fal védte. Az első kettőt a rómaiak lerombolták Kr. u. 70 áprilisában, a harmadikat néhány hónappal később, augusztus 30-án törték át. A templomot még aznap felgyújtották.

5.  A zsidó történetíró, Josephus Flavius szerint több mint egymillió ember halt meg Jeruzsálem ostroma alatt, és körülbelül 100 ezren estek fogságba. Jeruzsálemet és a templomot lerombolták. A rómaiak által Jeruzsálemből elrabolt hadizsákmány képezte az anyagi alapját a Kolosszeum építésének, amely ma is Róma leglátogatottabb műemlékei közé tartozik.

6.  Városa, Jeruzsálem és temploma iránt érzett mélységes gyásza miatt a judaizmus alapjaiban változott meg. A templomban többé nem lehetett gyakorolni a zsidó vallást, a papok nem mutathattak be áldozatokat, így a hangsúly a törvény betartására helyeződött át. A papi osztályt képező szadduceusok elveszítették hatalmukat, és a judaizmus rabbinikus jelleget öltött.

Jeruzsálem eleste

Nem véletlen, hogy Ellen G. White: A nagy küzdelem c. könyvét a „Jeruzsálem eleste” című fejezettel kezdi. Helyesen értette azt, hogy a zsidó nemzet e tragikus eseménye központi jelentőségű a nagy küzdelem és az egyház identitása, küldetése szempontjából. Miért? A kérdésre válaszolva először azt kell megértenünk, hogy miért esett el Jeruzsálem.

A világi történetírás magyarázata erre az, hogy azért rombolták le Jeruzsálemet és a második templomot, mert a zsidók fellázadtak koruk szuperhatalma, a Római Birodalom ellen, amiért őket erővel, kegyetlenül, bosszúból és a további lázadások megakadályozása érdekében megsemmisítették. Az azóta eltelt évszázadok során a hívő zsidók általában úgy magyarázták Jeruzsálem lerombolását, hogy az fegyelmező intézkedés volt, amit Isten megengedett. A judaizmus egyes kutatói azt állítják, hogy a zsidók vétkeztek Isten parancsolatainak áthágásával, mások szerint túlságosan széthúzóak és megosztottak voltak, nem sajátították el az egység leckéjét. Mindenesetre Isten megőrzött egy maradékot, hogy megvalósítsa céljait.

A Biblia azonban, különös tekintettel az Újszövetségre, egy másik magyarázatot ad a templom lerombolására. Igen, a lázadás, a bűn, az erkölcsi és társadalmi romlottság, a belső harcok és megosztottság bizonyára szerepelt Jeruzsálem és a templom lerombolásának okai között, de a helyzet, ami a tragédiát okozta sokkal összetettebb volt ennél, mint amit a fenti tényezők alapján látunk. Ahhoz, hogy megértsük, mi okozta a templom lerombolását, rá kell világítanunk néhány fontos pontra az Ó- és az Újszövetségben egyaránt. Mindent összevetve ezek a pontok segíthetnek megérteni a templom pusztulásának okát, vagyis azt, hogy Izrael vezetői elutasították Krisztust és Isten szövetségét.

Az eredeti templom

Először: Izrael eredeti templomát, amelyet Salamon épített, a babiloniak rombolták le Kr. e. 586-ban, körülbelül 20 évvel azt követően, hogy Júdát meghódította Nabukodonozor (Dán 1:1-2). A rombolás hozzávetőlegesen száz évvel azután történt, hogy Izrael északi országa hitehagyásba süllyedt és elfoglalták az asszírok. Ez a két esemény azonban – Izrael elvesztése és Salamon templomának lerombolása a babiloniak által – nem egyszerűen azért történt, mert a zsidó nép nem tanulta meg, hogyan legyen egységes, vagy mert erkölcsi értelemben hanyatlásnak indult. Izrael északi országa azért tűnt el mint nemzet, mert elutasította Isten szövetségét, más istenekhez fordult (1Kir 12:26-33; 2Kir 17:7-23). Izraelhez hasonlóan Júdának is gonosz királyai és korrupt vezetői voltak, akik hajlottak a bálványimádásra. Idővel Júdában is terjedt a bálványimádás, gyakoribb és intenzívebb lett a kultusz. Izraeltől eltérően azonban Júdában nem volt állandó, hivatalos, nemzeti irányvonal az, hogy az egyistenhitet felcseréljék a pogánysággal. A nemzet ­­­­­­­­­­­­­­­­­­megújulását célzó stratégiája érdekében Kr. e. 586-ban Isten megengedte Júda templomának és fővárosának lerombolását és a nép ideiglenes fogságba vitelét.

A második templom

Másodszor: a második templomot Kr. u. 70-ben rombolták le a rómaiak, 35 évvel azután, hogy Jézus megjövendölte a három eseményt: 1) Isten elveszi az országot Júdától, és más népnek adja (Mt 21:43); 2) Júda háza (a templom) „pusztán hagyatik” (Mt 23:38); 3) a templomot teljesen lerombolják (Mt 24:1-2). Mi e háromszoros ítélet oka? Júda vezetői nemcsak abban vallottak kudarcot, hogy megteremjék Isten országának gyümölcsét (Mt 21:43), hanem mint a régi Izrael, tudatosan elutasították, hogy Isten törvényei (jogrendszere) és védőszárnyai alatt maradjanak (Mt 23:37). Kr. u. 31-ben a vezetők tettek egy hivatalos, tudatos, önkéntes döntést a zsidó nép nevében, elutasították Isten szövetségét, megváltását és a Messiást (Mt 26:1-3, 14-16, 57-68; 27:15-25; Jn 19:1-15). Ennek következményeként engedte meg Isten, hogy a földi templomot lerombolják.

Isten kegyelme

Harmadszor: Isten minden kegyelmet megadott Izraelnek és Júdának, ami az üdvösséghez és a helyreállításhoz szükséges, mielőtt megengedte, hogy elszenvedjék a szövetség megtörése miatti büntetést. Júda több mint 1500 éven keresztül élvezte Isten lankadatlan szeretetét, Mózes idejétől a második templom pusztulásáig (Kr. u. 70). Kudarcaik, bukásaik ellenére Isten hajlandó volt dolgozni velük egészen addig, amíg ők megmaradtak szövetségében, készek voltak átalakulni kegyelme és hatalma által. A zsidó vezetők úgy döntöttek, hogy elutasítják Istent, ami után Jézus megjövendölte végzetüket, de az Úr adott nekik még több mint 35 évet az ítélet végrehajtása előtt. E próbaidő alatt a keresztények – köztük Péter (Apostolok cselekedetei 2–4), István (Apostolok cselekedetei 7) és Pál (Róma 9–11) – kérlelték őket, hogy fogadják el Jézust Messiásként, lépjenek új szövetségre Istennel. Szomorú, de ahelyett, hogy méltányolták volna ezeket a felhívásokat, azzal pecsételték meg döntésüket, Krisztus megtagadását, hogy kegyetlenül üldözték a keresztényeket, aminek egyik csúcspontja István kivégzése volt Kr. u. 34-ben. Isten elvetette ugyan Júdát mint Őt képviselő népet, de egyen-egyenként hívta a zsidókat, hogy lépjenek be új szövetségébe, nyerjenek üdvösséget országában.

Jeruzsálem eleste tehát jelképezi, hogyan bánik Isten a bűnösökkel a nagy küzdelemben. Ez a távlat részben segít megválaszolni eredeti kérdésünket: Miért érezte úgy Ellen White, hogy ez a tragédia kulcsfontosságú a nagy küzdelem témájában, valamint az egyház identitása és missziója szempontjából? Továbbá Ellen White rámutatott, hogy Jeruzsálem eleste segít felfogni az ítélet paradox jellegét is: vagyis azt, hogyan kegyelmezhet Isten a bűnösöknek, miközben eleget tesz igazsága kívánalmainak is. Másrészt Isten szeretettel, együttérzéssel, türelemmel kérleli a bűnösöket, hogy térjenek vissza országába. Nem akarja, hogy a második halálra jussanak (Ez 33:11). Isten igaz és igazságos. Mivel Ő szent, a gonosz nem állhat meg jelenlétében. Miközben elegendő figyelmeztetést ad mindenkinek, tiszteletben tartja azoknak a döntését, akik a saját útjukat akarják járni, hátat fordítva országának, szövetségének, védelmének, az élet forrásának. Felhívja a figyelmüket arra, hogy meg fognak halni, ha elutasítják az országa által biztosított védelmet és szövetségének kegyelmét, áldásait. Isten szövetségén kívül nincs öröm vagy élet, annál az egyszerű oknál fogva, hogy önmagában egyetlen teremtett lénynek sincs élete, amit ne kapott volna.

A megváltás terve

Negyedszer: annak ellenére, hogy a nép elárulta a szövetséget, elfordult Istentől, Ő haladt előre a megváltási tervvel, tetteivel, amelyek a nagy küzdelem megoldását szolgálták. Megígérte, hogy Jézus, aki Éva (1Móz 3:15), Ábrahám (1Móz 12:2, 3, 7; Gal 3:16, 29) és Dávid (2Sám 7:12-15; Mk 12:35-37) magva, megváltást hoz az emberiségnek, megszabadít a gonosz rabságából és helyreállítja Isten uralmát a földön. Ugyanakkor Isten megígérte azt is, hogy Jézus, Isten igazi Báránya és a mennyei szentélyszolgálat előképeinek beteljesítője (Jn 1:29; 2:19-22) megmenti az embert a bűntől és a bűn hatalmából. Az emberiség történelme néha irányvesztettnek tűnhet, mintha szabadon ki lenne szolgáltatva a gonosz és az emberi természet fortélyainak, csalásainak, de mint azt a Szentírás világosan elénk tárja, biztosan halad előre Isten szándékának, megváltási tervének, ígéreteinek tudatos kivitelezése. Miután népe hátat fordított Istennek, Ő rendíthetetlenül fáradozott tovább azért, hogy visszahozza őket, megmentse az emberiséget a bűn mocsarából. Ábrahám, Mózes és Júda a megmentettek, megváltottak előképei. Istent semmi sem állíthatja meg abban, hogy beteljesítse ígéreteit és megvalósítsa terveit.

Képek és előképek

Ötödször: a földi szentély és az áldozati rendszer Jézus jövőbeni áldozatának és szolgálatának az előképei. Amikor az első templomot lerombolták, Júda gyászolta elmúlt dicsőségét, Isten azonban biztosította őket, hogy a valódi dicsőség a jövőben következik be. Dicsőségét nem az épület anyagai és építészeti megoldásai adják, hanem az, akire a szentély előre mutatott (Ezsd 3:12; Agg 2:9; Mt 23:16-22). Ezért a keresztények nem veszítették el reménységüket a második templom lerombolásakor, Kr. u. 70-ben. Éppen ellenkezőleg: megértették, hogy a földi szentély betöltötte a küldetését, előre mutatott Jézusra, az Ő áldozatára, az igazi, mennyei szentélyben végzett üdvözítő szolgálatára. Az előkép találkozott a képpel, a jelkép a valósággal. Jézus testet öltése, szolgálata, halála, feltámadása és mennybemenetele után a nagy küzdelem fókusza átkerült a mennyei szentélyre. A zsidókhoz írt levél részletekbe menően tárgyalja ezeknek a változásoknak a jelentését. Az adventista nagy küzdelem értelmezésben és általánosságban véve az adventista teológiában nagyon fontos Máté evangéliumának 24. fejezete és a második templom lerombolása, valamint A zsidókhoz írt levél és központi témája, a mennyei szentély.

Pontosan a templom lerombolásának ez az összetett értelmezése ihlette az apostoli korban és az utána élő keresztényeket az első évszázadokban, valamint Ellen White írásait a 19. században, hogy megértsék az egyház identitását és misszióját. Miután túlélték a templom lerombolását, az apostoli kor keresztényeinek figyelme a templom helyett már a mennyei szentélyre irányult. Legyőzték az üldözéstől és a haláltól való félelmet, mert tapasztalták a bűnbocsánatot Krisztus kereszten hozott áldozata által, hittel tekintettek Krisztusra, aki már Isten jobbján, a mennyben szolgált. Tudták, hogy ők az Isten népe, az új Izrael, amelyet Isten hívott el, hogy hirdessék a megváltás örömhírét az egész emberiségnek, amely Sátán, a bűn és a halál fogságában vesztegel. Szeretetet tanúsítottak, segítettek minden rendelkezésükre álló eszközzel a körülöttük élőknek. Az emberek figyelmét a nagy küzdelem befejezésére irányították, arra, amikor az Úr Jézus Krisztus visszatér a földre, hogy örökre megsemmisítse Sátánt és a bűnt.

#### Gyakorlati alkalmazás

Megbeszélendő kérdés:

Mit gondolnak az emberek a szeretetről és az igazságról? Reménykednek-e még abban, hogy eljön az idő, amikor az emberi társadalom egészét szeretet és igazságosság fogja jellemezni? Ha igen, miért, ha nem, miért nem? Hogyan fejthetnénk ki nekik, hogy Jézus nélkül nem létezhet maradandó szeretet és igazság?

`Jegyzetek`