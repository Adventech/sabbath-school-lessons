---
title:  További Tanulmányozásra
date:  31/05/2024
---

„A Biblia jóváhagyásának hiányában sokan – elfelejtve, hogy így okoskodtak az emberek Krisztussal és apostolaival szemben is – lankadatlan szívóssággal hangoztatták: »Miért nem értik nagyjaink a szombat kérdését? Csak kevesen hiszik azt, amit ti. Nem lehet, hogy nektek van igazatok, és a világ tudósai tévednek.« Ilyen érvek megcáfolására csak a Szentírás tanításait kellett idézni, és azt, hogy a különböző korokban az Úr miként bánt népével” (Ellen G. White: A nagy küzdelem. Budapest, 2020, Advent Kiadó, 392. o.).

„Voltak azonban a letűnt nemzedékek idején olyan vasárnapünneplő keresztények, akik azt hitték, hogy a bibliai szombatot tartják; és ma is vannak minden egyházban igaz keresztények – beleértve a Római Katolikus Egyházat is –, akik őszintén hiszik, hogy a vasárnap Isten szombatja. Isten elfogadja becsületességüket és szándékuk őszinteségét. De eljön az idő, amikor a vasárnap megtartását törvény teszi kötelezővé, és a világ tisztán fogja látni, hogy melyik az igazi szombat. Ha valaki akkor szegi meg Isten törvényét, hogy olyan parancsnak engedelmeskedjen, amely csak Róma tekintélyének bélyegét viseli magán, ezzel a pápaságot Isten fölé helyezi. Rómának hódol, és annak a hatalomnak, amely érvényt akar szerezni a Róma által elrendelt ünnepnek. A fenevadat és annak képét imádja. Amikor az ember elveti azt az ünnepet, amelyet Isten a maga hatalma jelének nevez, és helyette a Róma által választott hatalmi jelvényt tartja tiszteletben – ezáltal elfogadja a Róma iránti hódolat jelét: »a fenevad bélyegét«. Ez azonban csak akkor lesz aktuális, amikor a kérdés világosan feltárul az emberek előtt, és választaniuk kell Isten törvénye és az emberi rendelések között. Aki ekkor is a törvényszegés mellett dönt, az felveszi »a fenevad bélyegét«” (i. m. 386-387. o.).

**Beszélgessünk róla!**

`1) A világ drámai gyorsasággal változik. Miért kell állandóan vigyáznunk, nehogy felkészületlenül találjanak a végidő eseményei?`

`2) Hogyan harmonizál az ítélet és Isten törvényének ismerete azzal, hogy egyedül kegyelem által üdvözülünk?`

`3) Hogyan tehetünk bizonyságot azoknak, akik nem fogják fel az igazi szombat jelentőségét, és teljes őszinteséggel ünneplik a hét első napját, a vasárnapot?`

`4) Milyen veszélyeket rejt az egyházi és állami erők összefonódása? Keresztényként hogyan viszonyuljunk a polgári vezetéshez?`

---

#### Ellen G. White idézetek

Maranatha, 213. o.: „A maradék és az elpecsételés” című fejezet.