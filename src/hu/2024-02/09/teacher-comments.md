---
title:  Tanítói melléklet
date: 31/05/2024
---

#### Áttekintés

Kulcsszöveg: Jel 12:17

Alapige:  Péld 28:9; Préd 12:15-16; Ézs 51:7; Dán 7:25; 12:17; 13:15-17; 14:6-12

Bevezetés: A nagy küzdelem és a mennyei szentély témái elválaszthatatlanul összefonódnak Isten törvényének és a szombatnak a témájával, ami a törvény része. A nagy küzdelem Lucifer hamis vádjaival kezdődött, amelyeket Isten jelleme, törvénye, kormányzatának elvei ellen hozott fel. A lázadó angyal azt hirdette, hogy függetlenek lévén teljes mértékben képesek vagyunk saját fogalmainkkal meghatározni az élet értelmét, és úgy alakítani emberi kapcsolatainkat és társadalmainkat, ahogy akarjuk. Végeredményben ez istenkáromlás, azt a világos vágyat fogalmazza meg, hogy zárjuk ki Istent az életünkből, kapcsolatainkból, sőt még az univerzumból is. Ennélfogva nem legalizmus vagy cselekedetek általi üdvösség kérdése, ha ragaszkodunk Isten törvényéhez. Isten törvénye a jellemének kifejeződése, a törvény tehát a nagy küzdelem kellős közepében van.

Isten törvényének védelme a mennyei szentélyben uralkodó Isten jellemének a védelme, teremtői rangjának, az univerzum jog szerinti királyának védelme. Isten törvényét magasra emelni azt jelenti, hogy értjük: Isten az erkölcsi mérce egyetlen forrása és az élet értelme. Istent és az Ő életelveit elhagyni káoszhoz és örök halálhoz vezet. Ezért a hetednapi adventisták az alábbi bibliai igazságokat hirdetik:

A Hetednapi Adventista Egyház missziójának központi része a hármas angyali üzenet Jelenések 14-ben. Ezek jelzik, hogy a nagy küzdelem döntésre késztet két, egymással szöges ellentétben álló alapelv között: vagy Sátánét választjuk, amely a kárhozatba visz, vagy Istenét, amely életre vezet.

A tanulmány témái: E heti tanulmányunk négy fő témát hangsúlyoz:

1.  Isten törvénye, amelynek a szombat is része, örökkévaló és változhatatlan, mert Isten lényét, jellemét, rangját – mint Teremtő és a világegyetem Királya –, valamint az életre és a kapcsolatokra vonatkozó elveket jelzi.

2.  A mennyei szentély Isten kormányzatának és az általa biztosított megváltásnak a királyi székhelye.

3.  A nagy küzdelem azért kezdődött, mert Lucifer el akarta bitorolni Isten rangját és tekintélyét.

4.  A földön zajló nagy küzdelem vége felé Isten elhívta, megalapította maradék egyházát, és ránk bízta az emberiségnek szóló, utolsó kegyelmi üzenet hirdetését. Mindenkit hív: fogadják el, hogy Ő a Teremtő, a Megváltó és az Úr, az élet egyetlen forrása és útja.

#### Kommentár

A kereszténység és Isten törvénye

Sok kereszténynek vegyes érzései vannak Isten törvényével kapcsolatosan. Egyrészt bizonyos fokig egyetértenek azzal, hogy Isten törvénye jó és szükségszerű. Még Luther Márton is, akiről sok protestáns úgy tudja, hogy negatívan viszonyult a törvényhez, a Nagy Kátéban jelentős terjedelmű részt szentelve fejtegeti Isten törvényének fontosságát a keresztény életében. Az előszóban elismeri, hogy sok esetben, ahol csak lehetséges, idézte a Tízparancsolatot a Mi Atyánk imádsággal, az Apostoli hitvallással és a Zsoltárokkal együtt.

Másrészt: a történelem során sokszor előfordult, hogy a keresztények okot kerestek és találtak nemcsak Isten törvénye jelentőségének csökkentésére, hanem megváltoztatására is. Az őskeresztények idejében és a középkorban a teológusok viszonylag könnyen meg tudták változtatni a szombatot. Miért? A szentélyhez hasonlóan a dualizmus és a görög filozófia világnézetének integrálása tette lehetővé a szombat elutasítását is. Amennyiben a mennyei szféra tér nélküli, ahogy azt a görög filozófia állítja, akkor teljesen értelmetlen volna a szó szerinti szentély létezése, ami helyet foglal. Jézus valóságos, teret kitöltő, anyagi testben való menny­bemenetele szintén elfogadhatatlan a görög filozófia számára.

Hasonlóképpen ha a mennyei szféra időtlen, akkor a szó szerinti, valóságos szombat szent időszakként való elfogadása egyáltalán nem kötődik Istenhez és a valláshoz. Ám a szombat túlságosan egyértelmű téma a Bibliában ahhoz, hogy félre lehessen söpörni. Emiatt sok őskeresztény és középkori hívő az allegorikus írásmagyarázati módszert választotta, az egyetlent, ami kibékíti egymással a görög és a biblikus világnézetet. Eszerint a bibliai tanításnak nem a valóságos, hanem a lelki, transzcendens, időtlen jelentése a legfontosabb. Arra a következtetésre jutottak tehát, hogy a keresztényeknek nem kell megünnepelniük a szó szerinti szombatot. Ehelyett lelki jelentéssel ruházták fel, mint ami az Istenben való megnyugvás elvont, örökkévaló jellege. Nem csoda hát, hogy a középkorban a keresztények nem tulajdonítottak különösebb jelentőséget Isten törvényének.

A reformátorok változtattak ezen az irányon, hiszen visszatértek a Szentírás szó szerinti értelmezéséhez. A keresztényi életben központi szerepet tulajdonítottak a Tízparancsolatnak, ami már a katekizmusban is helyet kapott. Ám még ezekben az iratokban is csak részleges tekintélyt adtak Isten törvényének. Luther például hangsúlyozza ugyan, hogy fontos a Tízparancsolat a keresztény életében, de csak jó néhány bekezdéssel később említi a szombat parancsát. A Nagy Kátéban arra a következtetésre jut, hogy a szombat egy ószövetségi rendelkezés, már nem vonatkozik a keresztényekre, akiket Krisztus felszabadított ez alól. Bár nagy teológus, reformátor volt, mégsem tudott teljes mértékig megszabadulni a görög filozófia előfeltételezéseitől és a hagyományos keresztény gondolkodásmódtól.

A modern időkben a diszpenzacionalizmus talált egy újabb indokot vagy kiutat arra, hogyan kisebbítsék Isten törvényének jelentőségét a keresztények szemében. A diszpenzacionalizmus alapvető tanítása, hogy a megváltás történetét különböző diszpenzációkra vagy időszakokra lehet osztani. Ez nem csupán a megváltás történetének korszakokra való felosztását jelenti, hanem azt is, hogy Isten minden diszpenzációban egy külön szövetséget köt egy bizonyos embercsoporttal. Különleges kinyilatkoztatást és eltérő feladatot ad nekik, mint másoknak, akikkel korábban kötött szövetséget. Az egyik ilyen diszpenzáció a törvény, amelynek időszaka a Sínai-hegytől Jézus haláláig tartott, ennek jellemzője a szövetség és a Sínai-hegynél köttetett törvény. A diszpenzacionalisták szerint Isten a törvényt csak Izraelnek adta, de a Sínai-hegyen történt események előtt, illetve a Krisztus után élt embereknek nem. Emiatt vélik úgy, hogy Isten törvénye és a szombat már nem érvényes a keresztényekre nézve.

Az Isten törvénye jelentőségének kisebbítését, illetve teljes elutasítását célzó próbálkozások végül a fenevad bélyegéhez, Isten törvényének emberi vagy démoni törvényekkel való helyettesítéséhez vezetnek, még a kereszténységen belül is. Így cserélik fel a szombatot a hamis nyugalomnappal. A fenevad bélyege pontosan képviseli Sátán kezdeti szándékát és célját a nagy küzdelemben: elvetni Isten tekintélyét, törvényét, és azok helyébe állítani a saját tekintélyét és törvényét. Hetednapi adventistaként feladatunk hirdetni a hármas angyali üzenetet, amely arra hívja az embereket, hogy térjenek vissza Isten országába, fogadják el és emeljék magasra az Ő törvényét, utasítsák el Sátán bélyegét és a fenevad hatalmának tekintélyét, csatlakozzanak Isten végidei maradék népéhez, akik várják Krisztus közeli visszatérését (Jel 14:6-12). Ezért szól egy egész hitelvünk Isten törvényéről:

„Isten törvényének nagy alapelveit a Tízparancsolat foglalja össze, és Krisztus élete is ezt szemlélteti. A Tízparancsolat Isten szeretetét, akaratát fejezi ki, és meghatározza az ember magatartását és kapcsolatait. Ez minden korban, minden emberre kötelező. A törvény az Isten és népe közötti szövetség alapja és Isten ítéletének zsinórmértéke. A Szentlélek munkája által rámutat a bűnre, vágyat ébreszt a Megváltó után. A megváltás nem cselekedetekből, hanem kegyelemből van, és a kegyelem gyümölcse a Tízparancsolat betartása. Az engedelmesség fejleszti a keresztény jellemet és boldogságot ad. Ez bizonyítja az Úr iránti szeretetet és az embertársakkal való törődést. Az engedelmes hit Krisztus életet átalakító hatalmát mutatja be, így erősíti a keresztény bizonyságtételét” (19. tantétel: „Isten törvénye” Itt: https://adventista.hu/kik-az-adventistak/hitelveink/#toggle-id-19).

Ez a tantétel legalább két lényeges szempontot fogalmaz meg Isten törvényére vonatkozóan. Először: Isten törvénye az Ő jellemének kinyilatkoztatása és országának alapelve (lásd Zsolt 89:15). A törvény a mennyei szentély szívében, a Szentek szentjében lévő frigyládában van (Jel 11:19), örök, érvényes minden emberre, minden időben. Mivel nem változik Isten, sem az Ő természete és jelleme, a törvénye sem változott meg soha. Jézus maga jelentette ki, hogy nem a törvény eltörléséért jött, hanem betöltéséért (Mt 5:17-19). Senkit nem jogosított fel a történelem egyetlen korszakában sem arra, hogy csökkentse törvénye erejét, vagy akár részben, akár egészében megváltoztassa azt.

Másodszor: Isten törvénye Isten szeretetteljes és igazságos jellemének tükröződése, ami megmutatkozik országának elveiben is. Pál szerint „a törvény betöltése a szeretet” (Róm 13:10). Éppen ezért a törvényt nem lehet szembeállítani az evangéliummal vagy az üdvösséggel. A törvény nem ellenség, soha nem volt és nem is lesz az. Sátán és a bűn az ellenségünk. Isten törvénye „szent”, „a parancsolat szent, igaz és jó” (Róm 7:12). Az üdvösség Isten kegyelme által van, hit által fogadjuk el, hit által tulajdonítja nekünk Isten. Azonban az üdvösség a Szentlélek munkája is, aki arra törekszik, hogy helyreállítsa eredeti státuszunkat, és így Isten gyermekei legyünk, akik tökéletesen tükrözik szeretetét és igazságát.

#### GYAKORLATI ALKALMAZÁS

1.  Hogyan viszonyulnak Isten törvényéhez általában a keresztények? Hogyan tudod bemutatni az adventista üzenetet Isten törvényével kapcsolatban?

2.  Ma a legtöbb keresztény országban vitázhatunk arról, hogy melyik Isten nyugalomnapja: a szombat vagy a vasárnap, de mi a helyzet a nem keresztény országokkal? Hogyan magyarázhatjuk el a barátainknak a szombatról és a nagy küzdelemről szóló igazságot? Hogyan beszélnénk a fenevad bélyegéről nem keresztény környezetben?

3.  Hasonlítsuk össze a ceremoniális törvényt az erkölcsi törvénnyel! Melyek a hasonlóságok és a különbségek? Mit tudhatunk meg általuk Istenről? Hogyan vonatkoznak Jézus Krisztusra?

`Jegyzetek`