---
title:  Tanítói melléklet
date: 24/05/2024
---

#### Áttekintés

Kulcsszöveg: Zsid 8:1-2

Alapige:  2Móz 25:8-9, 40; 3Móz 16:21, 29-34; 23:26-32; Dán 7:9-10; Mt 25:1-10; Zsid 8:1-6; 9:23-28; 10:16; Jel 11:19

Bevezetés: Az Ó- és az Újszövetségben egyaránt hangsúlyos a szentély témája, ezért meglepő, hogy sok keresztény csaknem két évezreden át szem elől tévesztette a mennyei szentély tanítását. A hetednapi adventisták ráébredtek, hogy a mennyei szentély tana nem csupán fontos bibliai téma, hanem más tanításokhoz kapcsolódó bibliai teológiának is központi eleme, mégpedig az alábbiaké:

A mennyei szentélyre és a nagy küzdelemre vonatkozik a Biblia leghosszabb idői próféciája a 2300 évről (Dán 8:14). Ez megismertet bennünket a mennyei szentély elleni támadással, valamint az Isten ítéletének és mindenek helyreállításának napján történő megtisztításával. Az adventisták azonban nem csak elvont képként gondolnak erre a próféciára, mint aminek semmi alapja vagy teljesedése nincs a valóságban. Úgy értelmezik, hogy ez a prófécia a történelemben, a 19. század közepén, 1844-ben teljesedett, ami mindenkit arra szólít, hogy fogadja el Jézus érte hozott, engesztelő áldozatát, mielőtt Ő befejezné közbenjárói szolgálatát a mennyei szentélyben.

A 2300 éves prófécia teljesedése különösen fontos az adventisták számára, mert hisszük: Isten hívta el a maradék egyházat, hogy hirdessük a világnak e prófécia teljesedését, Jézus visszajövetelét és a nagy küzdelem közelgő lezárását. Így a 2300 éves prófécia üzenete „az örökkévaló evangélium” magva (Jel 14:6). A jó hír a hármas angyali üzenet összefüggésében Isten végső, szeretetteljes hívása az emberiség felé. Isten arra kéri a földön élő bűnösöket, hogy forduljanak hozzá, mert így megmenekülhetnek Jézus vére és a mennyei szentélyben végzett szolgálata által.

A tanulmány témái: Az e heti tanulmányunk két fő témára összpontosít:

1.  Az Ótestamentum földi szentélye nem csupán Izrael kultúrájának része volt. Legfőképpen a mennyei szentélyre és Jézusnak az emberiségért végzett/végzendő szolgálatára mutatott.

2.  Ezáltal a mennyei szentélynek központi szerepe van az egyetemes és örökkévaló evangéliumban, az emberiség megváltásában és az egyház missziójában.

#### Kommentár

A 2300 éves prófécia lepecsételése

Jézus első és második eljövetele szorosan kapcsolódik a szentélyhez, úgy a földi, mint a mennyei szentélyhez. Amikor Mária és József elvitték Jézust a jeruzsálemi templomba, Simeon és Anna ott szolgáltak (Lk 2:25-38). Tudták, hogy a Messiás el fog jönni a templomba. Lukács beszámolója szerint, miközben várták a Messiás első eljöveteléről szóló, Istentől származó ígéret teljesedését, Simeon „a Lélek indításából éppen akkor ment a templomba, amikor a gyermek Jézust szülei bevitték” (Lk 2:27), Anna prófétanő pedig „el sem hagyta a templomot, hanem éjjel és nappal böjtölésekkel és imádkozásokkal szolgált” (Lk 2:37).

A leghosszabb bibliai prófécia, amely a 2300 évről szól (Dán 8:14), a mennyei szentélyre összpontosított (Dán 8:10-12). Ezt a próféciát „pecséttel látta el”, vagyis hitelesítette (Dán 9:24) Jézus első eljövetele. Miután Dániel megkapta a 2300 évről szóló látomást, csodálkozott rajta, nem értette (Dán 8:27). Mivel jó néhány évig magyarázat nélkül maradt ez a látomás, Dániel arra a dátumra irányította figyelmét, ami úgymond kéznél volt: Jeremiás próféciájára, „hogy hetven esztendőnek kell eltelnie a rommá lett Jeruzsálem fölött” (Dán 9:2; vö. Jer 25:11-12).

Dániel imádkozott Jeremiás 70 évről szóló próféciája teljesedéséért, könyörgött a Mindenhatóhoz, hogy mentse meg népét (Dán 9:3-19): „ragyogtasd arcodat a szent helyre, amely elpusztult” (Dán 9:17). Dániel örömére Isten elküldte hozzá Gábrielt, hogy utasításokat adjon neki (Dán 9:21-22). Gábriel azonban Dániel imájára adott válaszában először nem Jeremiás 70 évről szóló próféciájára összpontosított, hanem így buzdította: „Gondold meg azért a szózatot, és értsd meg a látomást!” A kérdéses látomás nyilván a Dán 8:14-ben szereplő jövendölés, hiszen Gábriel nem 70 szó szerinti hétről, hanem 70 prófétai hétről (Dán 9:24), vagyis 490 évről beszél. Dániel látomásában a 490 évet csak a 2300 évből lehet meghatározni vagy levonni (Dán 8:14), nem pedig a jeremiási, 70 hétről szóló próféciából. E számítás szerint Gábriel arra az eseményre is rámutatott, amely a 70 prófétai hét és így a 2300 év kezdetét jelentette, ami a Jeruzsálem újraépítése felől való szózat keletkezése (Dán 9:25), ez pedig Kr. e. 457-ben történt. Így a 70 prófétai hétről szóló prófécia a 2300 éves prófécia első része, a két időszak egy nagy próféciát alkot.

Itt Gábriel végül válaszol Dániel kérdésére és imájára Jeruzsálem helyreállításával és újjáépítésével (Dán 9:25), valamint Isten szent hegyével kapcsolatban (Dán 9:20). Azonnal elmagyarázza, hogy a jeremiási, 70 hétről szóló jövendölés csak egy jóval hosszabb prófécia kezdete, vagyis a 70 prófétai hét, majd a 2300 év kezdete. A figyelmet továbbra is a nagyobb próféciára fordítva Gábriel folytatja a magyarázatot arról, hogy ez a 70 prófétai év vagy 490 valóságos év „van kiszabva népedre és szent városodra”, mégpedig különleges céllal, „a Messiás-fejedelemig” (Dán 9:25).

A 490 év vége vagy célja a Messiás első eljövetele. Gábriel kifejti, hogy a Messiás munkájának célja „hogy megszűnjön a törvényszegés, és véget érjen a bűn, eltöröltessék az álnokság, és eljöjjön az örökkévaló igazság… és felkenjék a szentek szentjét” (Dán 9:24). A 70. prófétai héten a Messiás „sokakkal megerősíti a szövetséget, de a hét felénél véget vet a véresáldozatnak és az ételáldozatnak” (Dán 9:27). Egyedül Jézus áldozata jelenti a meggyőző teljesedését ezeknek az eseményeknek, mert Ő „a Messiás-fejedelem” (Dán 9:25), „az Isten Báránya, aki elveszi a világ bűneit” (Jn 1:29), akit kiirtanak és „senkije sem lesz” (Dán 9:26).

Ilyen értelemben indítja a 70 hetes prófécia a 2300 évről szóló próféciát. Biztosak lehetünk abban, hogy a 2300 éves prófécia, amely a szentély megtisztításáról szól, teljesedett 1844-ben, mert a 70 hetes prófécia (Dán 9:24-27) is pontosan teljesedett a Messiás áldozati halálával a 70. hét közepén, Kr. u. 31-ben. A 70 hetes prófécia a Messiás áldozati halálával teljesedett a földi szentélyre vonatkozóan, a 2300 éves prófécia pedig azzal fog teljesedni, hogy a Messiás megtisztítja a mennyei szentélyt. A prófécia két része összefügg a Messiás két eljövetelével: a 70 hetes prófécia Krisztus első eljövetelével, míg a 2300 éves prófécia a második eljövetelével.

A szentély tanának elvesztése

A szentély a Szentírás egyik legfontosabb témája és tanítása. A Biblia két szentélyről beszél: egy földiről és egy mennyeiről. Mindkettő alapvető részleteket tár fel Isten jellemét illetően, a nagy küzdelemről, a megváltásról. Így a két szentély annak a helynek a jelképe, ahonnan Isten kinyilatkoztatja magát népének, közöttük lakozik és felettük uralkodik. A szentélyben találkozott Isten Izraellel, és ők imádattal válaszoltak. Hasonlóképpen a mennyei szentély kozmikus szinten szolgálja Isten országát. Isten ezen a központi helyen állította fel trónját. Kinyilatkoztatta magát a világegyetem lakóinak, gyakorolta szuverenitását és biztosította szükségleteiket.

Ám amikor a bűn belépett a világegyetembe, a mennyei szentély része lett a megváltás tervének, mert ott végezték az áldozati és közbenjárói szolgálatokat. Így a két szentély nem független egymástól, tipológiai kapcsolat van köztük: a földi szentélyt kifejezetten azzal a céllal építették, hogy ábrázolja és magyarázza a mennyei szentély jelentőségét, szerepét.

Kozmikus dualizmus

A kereszténység az első századokban átvette a görög filozófia egyes tanításait, beleértve a dualizmus alapfogalmát. Eszerint egész létezésünk két szférában zajlik: a földi és a mennyei szférában. Ez a kettő azonban radikálisan és lényegét tekintve különbözik egymástól. Miközben a földi szféra anyagi, ideiglenes és térbeli, addig a mennyei tartomány anyagtalan, időtlen és nem térbeli. Más szóval a mennyei szférában nincs fizikai létezés vagy személyes kapcsolat. Mivel a két szféra között nincs kommunikáció vagy kapcsolat, az emberek csak úgy juthatnak a mennyei szférába, ha minden szempontból megszabadulnak földi létüktől. Akár úgy is mondhatnánk, hogy megszűnnek létezni emberként, de valahogy túlélnek test nélküli lélekként vagy gondolatként, aminek már nem számít idő és tér. Egyértelmű, hogy ehhez el kell fogadni azt a tételt, hogy az embernek van egy fizikai teste és egy halhatatlan, teljesen autonóm lelke. Amikor a korai keresztények magukévá tették ezt a világnézetet, már nem gondolhattak a valóságos, mennyei szentély létezésére. Nehéz volt még a valóságos űrt is elképzelni, nemhogy azt, hogy Jézus emberi formában megjelent a földön. Amikor a korai keresztények olvastak a Szentírásban a mennyei szentélyről, egyszerűen allegóriának vették vagy lelki síkra terelték a kérdést, és arra a következtetésre jutottak, hogy az izraelita szentély az egyház előképe. A magasztos, emelkedett teológiához egyszerűen „nem illett” a szó szerinti, valóságos mennyről beszélni.

Igaz, a korai és középkori keresztények vontak némi párhuzamot a szentély áldozati rendszere és Krisztus halála között, de a görög filozófia hatása miatt nem tudták elképzelni azt, hogy Krisztus a mennyei szentélyben közbenjár az emberiségért. Emiatt a Római Katolikus Egyház Krisztus közbenjárói szolgálatát az egyházra és annak papságára alkalmazta. Krisztus a mennyei szentélyben közbenjárói szolgálatot végez. Ennek elbitorlása tragikus módon még Krisztus áldozatát is aláásta. Isten azonban úgy munkálkodott a reformáció mozgalmai által, hogy népe visszatérjen a Szentírás szó szerinti tanulmányozásához. Az advent mozgalom pedig újra a figyelem középpontjába állította a mennyei szentélyről szóló tanítást, és az emberek ismét felfedezték a szentély tanát a próféciákban és A zsidókhoz írt levélben.

Tehát hetednapi adventistaként a küldetésünk, hogy őrizkedjünk a megalkuvástól Isten Igéjével kapcsolatban. Hívjuk fel a keresztényeket és a világot, hogy irányítsák figyelmüket Krisztus földi áldozatára és most a mennyei szentélyben végzett közbenjárására.

`Jegyzetek`