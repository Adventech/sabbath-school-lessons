---
title:  Jézus Véd Az Ítéletben
date:  23/05/2024
---

`Zsid 10:9-14 szakasza szerint mi a különbség a földi szentély papi szolgálata és Jézus szolgálata között, amit a mennyei templomban végez?`

Krisztus kereszthalála egyszer és mindenkorra szóló, tökéletes áldozat a bűnökért. A mennyei szentélyben végzett papi szolgálatával megszentel bennünket. Belépett a szentek szentjébe, és Ő a Szószólónk az ítéletben (lásd 1Jn 2:1). „Krisztus is egyszer áldoztatott fel, hogy sokak bűnét eltörölje, másodszor pedig bűn hordozása nélkül jelenik meg azoknak, akik várják őt üdvösségükre” (Zsid 9:28, ÚRK). Áldozatával és közbenjárásával elrendezte a bűn problémáját, most pedig visszajön mindazokért, akik „vágyva várják az ő megjelenését” (2Tim 4:8).

`Olvassuk el Zsid 6:19-20 verseit! Hová hív bennünket Jézus? Mit találunk ott?`

„Krisztus közbenjárása az emberért a mennyei templomban éppoly lényeges része a megváltás tervének, mint halála volt a kereszten. Halálával Krisztus elkezdte a megváltás munkáját, feltámadása után pedig a menny­be ment, hogy befejezze. Hittel a függöny mögé kell lépnünk, »ahová útnyitóul bement érettünk Jézus« (Zsid 6:20). A Golgota keresztjének fénye tükröződik vissza azon a helyen. Ott többet megérthetünk a megváltás titkaiból. Az ember megváltása végtelen sokba került a mennynek; ez az áldozat arányban áll Isten áthágott törvényének legsúlyosabb kívánalmaival. Jézus megnyitotta az utat az Atya trónjához. Közbenjár az emberért, hogy azok, akik hittel fordulnak hozzá, kívánságaikat őszintén Isten elé tárhassák” (Ellen G. White: A nagy küzdelem. Budapest, 2013, Advent Kiadó, 420-421. o.).

A megváltási terv teljes egész, megoldja a nagy küzdelem problémáját és kiszabadítja a bolygót Sátán markának szorításából. Életével Jézus bemutatta Isten szeretetét a világnak, amelynek oly nagy szüksége volt rá, mint ahogyan az egész világmindenségnek is. Halálával a bűn irtózatos voltát fedte fel, és üdvösséget biztosított az egész emberiségnek. Közbenjárása a mennyei szentélyben engesztelést szerez mindazoknak, akik hit által készek elfogadni.

Mi a kapcsolat Krisztus kereszthalála és a mennyei szentélyben végzett közbenjárása között? Miért elengedhetetlenül fontos része a megváltási tervnek az ítélet?

---

#### Ellen G. White idézetek

Emberként élve [Krisztus] a földön isteni mivoltára emberi testet öltött – olyan emberét, aki szenvedett, megkísértetett, és Sátán álnokságaival szembesült… Most pedig ott áll a mennyben Isten oldalán mint védőnk és pártfogónk. Ez a gondolat vigasztaljon mindig és adjon nekünk erőt. Ő szívesen gondol azokra, akik e világban kísértésekkel szembesülnek. Gondol ránk, és ismeri szükségleteinket. Amikor kísértések érnek, ezt mondjad: „Ő gondot visel rólam, közbenjár értem, szeret, és meghalt értem. Ezért teljesen neki adom át magam.”

Megszomorítjuk Krisztus szívét, ha önmagunk fölött sajnálkozunk, mintha meg tudnánk magunkat menteni. Ó, nem: inkább Istenre kellene bíznunk lelkünk védelmét, hiszen Ő a hű Teremtő. Krisztus mindenkor él, hogy esedezzen a megpróbáltakért és megkísértettekért. Tárjátok ki szívetek ajtaját a feddhetetlenség Napjának ragyogó sugarai előtt, és ne engedjétek, hogy ajkatokat kétely vagy hitetlenség szavai hagyják el, és ne hintsétek a kétely magvait. Gazdag áldások várnak ránk, fogadjuk hittel azokat. Kérlek titeket, legyetek bátrak az Úrban! Mennyei erőt nyertünk, ezért beszéljünk bátran erről az erőről és a hitről. – Reflecting Christ, 109. o.

Isten mennyei templomának ajtaja kitárult, és küszöbén kiáradt az a dicsőség, amely elkészíttetett minden gyülekezet számára, amely szereti Istent, és megtartja az ő parancsolatait. Tanulmányoznunk, elmélkednünk és imádkoznunk kell, hogy lelki szemeink betekintést nyerhessenek a mennyei templom belső terébe. Ott hallhatjuk a trón körül álló mennyei kórus dics- és hálaénekeit. Amikor Sion felkel, és ragyogó fénnyel világít, a szentek gyülekezetében a dicsőítés és hála gyönyörű dallamai csendülnek fel. Maguk mögött hagyják a zúgolódást, a panaszkodást és a csalódások vagy nehézségek okozta elkeseredést. Amilyen mértékben alkalmazzuk a mennyei szemgyógyító írt, olyan mértékben szemlélhetjük a menny dicsőségét. A hit áttöri a sátáni sűrű homályt, és megláthatjuk pártfogónkat, amint saját érdemeinek tömjénfüstjét mutatja be az érdekünkben. – That I May Know Him, 273. o.

Ebben az életben csak ízlelgetjük a megváltás csodáit. Véges elménkkel mélységesen elgondolkozhatunk azon a szégyenen és dicsőségen, életen és halálon, igazságon és irgalmasságon, amely a kereszten találkozott, de a legnagyobb erőfeszítéssel sem tudjuk teljesen felfogni, mit is jelent. A megváltó szeretet hosszúságáról és szélességéről, mélységéről és magasságáról csak némi fogalmat alkothatunk. Amikor a megváltottak úgy látnak, amint Isten látja őket, és úgy ismernek, ahogy Isten ismeri őket, akkor sem fogják teljesen megérteni ezt a szeretetet. De az örök korszakokon át újabb és újabb igazságok tárulkoznak ki a csodálkozó és elragadtatott értelem előtt. Amikor a földi bajok, fájdalmak és kísértések elmúlnak, és az okai is megszűnnek, Isten népe még akkor is tisztán és világosan fogja tudni, hogy mi volt megváltásának ára. – A nagy küzdelem, 651. o.