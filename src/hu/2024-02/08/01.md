---
title:  A Szentélyből Sugárzó Fény
date:  18/05/2024
---

### E heti tanulmányunk
2Mózes 25:8-9, 40; 3Mózes 16:21, 29-34; 23:26-32; Dániel 7:9-10; Máté 25:1-13; Zsidókhoz 8:1-6; 9:23-28; Jelenések 11:19

> <p></p>
> „Az elmondottak lényege az, hogy olyan főpapunk van, aki a Magasságos trónjának jobbjára ült a mennyekben, annak a szentélynek és igazi sátornak szolgálattevőjeként, amelyet nem ember épített, hanem az Úr” (Zsid 8:1-2, ÚRK)!

Röviddel az 1844. október 22-i nagy csalódást követően a milleriták közül néhányan rájöttek, hol is hibáztak. A kétezerháromszáz napos prófécia nem Jézus második eljövetelére vonatkozik, ahogyan általában gondolták, hanem a mennyei szentélyben végzett munkájára.

A mennyei szentély megtisztítása a földi szentély földi megtisztításának a beteljesülése volt. Ennek a fontos igazságnak a jobb megértése érdekében nézzük meg a Dániel 7. és 8. fejezetei közötti párhuzamokat!

| Dániel 7 | Dániel 8 |
| --- | --- |
| Babilon | |
| Médo-Perzsia | Médo-Perzsia |
| Görögország | Görögország |
| Róma | Róma |
| Ítélet a mennyben | A szentély megtisztítása |

Ezek a párhuzamok segítenek megérteni, hogy mit jelent valójában a szentély megtisztítása, ami az advent előtti, vizsgálati ítélet.

Az e heti tanulmánnyal olvassuk el A nagy küzdelem 22-24. és 28. fejezetét!

---

#### Ellen G. White idézetek

William Miller és társai azt hitték, hogy a Dániel 8:14 szenthelyének megtisztítása a föld tűzzel való megtisztítását jelenti, mielőtt a szentek lakhelyévé válna. Ez Krisztus eljövetelekor volt esedékes. Ezért a 2.300 nap – vagyis év – végén az Úr eljövetelét vártuk. A csalódás után azonban körültekintően, imával, komolyan elmélyedve tanulmányoztuk át a Szentírást. A bizonytalanság rövid szakasza után világosság támadt fel a sötétben. Elmúlt a kétség és a bizonytalanság.

Kiderült, hogy Dániel 8:14 jövendölése a föld megtisztulása helyett mennyei főpapunk záró munkájára mutatott, az elfedezés végére, népe felkészítésére, hogy megállhasson, mikor az Úr eljön. – Bizonyságtételek, 1. köt., 58. o.

Gondolj arra, hogy Jézus ott áll a szentélyben, de nincs egyedül, hanem mennyei angyalok tízezrei várják utasításait. És Ő megparancsolja, hogy menjenek és dolgozzanak a leggyengébb szentjeiért, azokért, akik benne bíznak. Kicsik és nagyok, gazdagok és szegények számára biztosítva van ez a segítség.

Gondolj arra a csodálatos tényre, hogy Krisztus szüntelen végzi ünnepélyes szolgálatát a mennyei szentélyben, és ha az ő igáját hordozod, ha az ő terhét viseled, akkor olyan munkára vállalkozol, amilyet Ő, az egyház feje végzett. – The Faith I Live By, 205. o.

A szentély és a vizsgálati ítélet témáját Isten népének tisztán kellene értenie. Mindenkinek szüksége van ismeretre nagy főpapunk pozíciójával és szolgálatával kapcsolatosan. Különben nem gyakorolhatjuk a hitünket, amely ebben a pillanatban életbevágóan fontos, és nem foglalhatjuk el azt a helyet, amit az Úr kijelölt számunkra. Minden emberi lélek vagy megmentésre, vagy pusztulásra vár. Mindenkinek az ügye a mennyei ítélőszék elé kerül. Mindenkinek szemtől szemben kell találkoznia a nagy bíróval.

Krisztus emberekért végzett szolgálatának középpontjában a mennyei szentély áll. Ez a szolgálat személyesen érint minden földi embert. Azért lett bemutatva, hogy megláthassuk a megváltási tervet, amely az idők végéig elvezet, és feltárja a feddhetetlenség és a bűn között dúló heves küzdelmet. Felettébb fontos, hogy mindenki tanulmányozza ezt a témát, hogy meg tudjon válaszolni bárkinek, aki a reménysége felől érdeklődik. – Lift Him Up, 329., o.