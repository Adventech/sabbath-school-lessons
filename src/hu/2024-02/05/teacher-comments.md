---
title:  Tanítói melléklet
date: 03/05/2024
---

#### Áttekintés

Kulcsszöveg: Zsolt 119:11

Alapige:  Zsolt 119:162; Jn 16:13-14; Ef 2:8-9; Róm 3:23-31; 5:8-10;  6:22-23; 2Pt 1:20-21

Bevezetés: Az e heti tanulmányunk három alapelvre világít rá a nagy küzdelem jellemzői közül:

1)  Isten jelleme a szeretet és az igazság;

2)  Az üdvösség egyetlen útja az Ő szeretetén és igazságosságán alapul;

3)  Az első két alapelv egyetlen forrásból ered: Isten kinyilatkoztatásából Jézus Krisztus és a Szentírás által.

A középkorban úgy tűnt, hogy erre a három alapelvre örökre ráborult Sátán sötétsége, mintha már sosem emelhetnék fel és hirdethetnék újra. Isten azonban elhívott nagy harcosokat, a reformátorokat, hogy álljanak ki a csatatérre, emeljék fel újra Isten igazságának zászlaját. Kevesen voltak, de a csekély létszám azt volt hivatott mutatni, hogy a mozgalom nem emberi eredetű, hanem Istentől származik, forrása a menny, módszerei Isten módszerei, tehát mi, akik a nagy küzdelemben Isten oldalán állunk, nem saját bölcsességünk vagy erőnk által nyerjük meg a csatát. Éppen ellenkezőleg, csak úgy győzünk a nagy küzdelemben, ha arról teszünk bizonyságot, amit Isten Igéje hirdet, és amit Isten kegyelme képes tenni és tesz is értünk, bennünk. Ennek alapján értették meg a reformátorok, hogy küldetésük az öt nagy sola hirdetése:

A tanulmány témái: Ezen a héten két fő témát vizsgálunk:

1.  Isten oldalán állni a nagy küzdelemben azt jelenti, hogy bizonyságot teszünk a Szentírásba vetett, rendíthetetlen hitünkről, mint Isten jellemének és irántunk való szeretetének kinyilatkoztatásáról.

2.  Isten oldalán állni a nagy küzdelemben azt is jelenti, hogy bizonyságot teszünk az Isten kegyelmébe vetett, rendíthetetlen hitünkről, mint ami üdvösségünk egyetlen forrása és útja.

#### Kommentár

Sola Scriptura, Sola Gratia, Sola Fide

Miért olyan fontos a protestáns sola scriptura elve a nagy küzdelemben? Hogyan kapcsolódik a megváltáshoz és a többi protestáns „solához”, különösen a sola gratiához és a sola fidéhez? (Megjegyzés: Ef 2:8 versével összhangban ez a kommentár a sola gratia és sola fide fogalmakat egyként kezeli.)

Ahogy már korábban láttuk, a nagy küzdelem a mennyben kezdődött, amikor Lucifer hamis vádakat hozott fel Istennel szemben, azt állította, hogy gonosz, uralma pedig zsarnoki. Ezt követően a harc színtere átkerült a földre. Lucifer elhitette ősszüleinkkel, hogy ők is istenek vagy azzá lehetnek. Gonosz szándékkal szünet nélkül azon mesterkedett az emberi történelem minden szakaszában, hogy torz színben tüntesse fel Isten jellemét, terveit, uralmát, törvényét. Isten azzal válaszolt, hogy kinyilatkoztatta önmagát az emberiségnek. Ő megjelenti magát nekünk a természet által, a történelemben, az emberi természetben és a tudatunkban. Az Isten részéről történő önfeltárást nevezzük általános kinyilatkoztatásnak. Az általános kinyilatkoztatás azonban nem tételes közlés, vagyis nem konkrét, mert nem öntötték szavakba. Ráadásul a bűn jelentősen átalakította a természetet, a történelmet, az emberi természetet, az erkölcsöt, az emberi gondolkodást és a valóságérzékelésünket is, ami igazi kihívást jelent az általános kinyilatkoztatás értékelésében és felfogásában.

Éppen ezért Isten főként a különleges kinyilatkoztatás által tárja fel önmagát. Ez azt jelenti, hogy személyes és tételes közlést ad önmagáról. Ebből megismerhetjük és megérthetjük a jellemét, a személyiségét, a terveit, az emberi történelem irányítását és cselekedeteinek, rendelkezéseinek elveit. A bűnbeesés előtt Isten különleges kinyilatkoztatása azt jelentette, hogy beszélgetett Ádámmal és Évával. A bűneset után Isten nem hagyta el őket, bár a bűn súlyosan megváltoztatta az emberiséggel való kapcsolatát. Továbbra is folytatta személyes kinyilatkoztatását Ádámnak és Évának, majd a többi embernek, különböző eszközök által, mint például a teofánia (Isten megjelenése különböző formákban), vagy a prófétai tapasztalatok (álmok és látomások).

Isten évezredeken át munkálkodott a pátriárkákon és prófétákon keresztül, hogy helyreigazítsa Sátán félrevezető közléseit, de ami még fontosabb, felhívta ez emberek figyelmét, hogy ismerjék meg Őt igazi lényé­ben, bízzanak benne, fogadják el a megváltási tervét. Ám még a közvetítők általi kinyilatkoztatásnál is tovább ment. Isten Fia, a Szentháromság második személye emberré lett, hogy Isten velünk lehessen (Jn 1:1-3, 14) és Ő maga mutathassa be szeretetét. Megváltásunkért magára vette bűneink terhét, bűnné lett értünk, hogy mi Isten igazsága lehessünk Őbenne (2Kor 5:21). Jézus Krisztus, a testté lett Isten a Mindenható különleges és személyes kinyilatkoztatásának csúcsa az emberiség, sőt az egész univerzum számára (Zsid 1:1-3). Isten Jézus testet öltése, élete, szolgálata, áldozati halála és feltámadása által teljes mértékig kinyilatkoztatta jellemét – a szeretetet és igazságot –, valamint teremtő és megváltó hatalmát. Krisztus mennybemenetele után Isten a Szentlélek jelenléte és tevékenysége által folytatta prófétai kinyilatkoztatását.

A különleges kinyilatkoztatás nem állt meg ezeknél a történeti, isteni megnyilvánulásoknál. Az ihletés folyamata révén Isten közvetlenül munkálkodott a prófétákban, apostolokban és általuk (Ef 2:20), hogy lejegyezzék a különleges kinyilatkoztatást, amit így meg lehet jelentetni, terjeszteni az egész világon (2Tim 3:16; Mt 28:20). Az isteni kinyilatkoztatásnak ez a feljegyzése az ó- és az újszövetségi Szentírás, ami Krisztusban adott önkinyilatkoztatására fókuszál (Jn 5:39-40; Lk 24:27).

A Szentírás tehát Isten különleges kijelentésének szerves része, Isten Szava, tekintélyének teljes lenyomatát hordozza. Az Úr a Szentíráson keresztül kívánja minden emberrel megismertetni azt, hogy ki is Ő valójában, mit tett a múltban és mit tesz az üdvösségünkért a jelenben.

Támadások

Sátán többféle stratégiát alkalmazott, hogy aláássa Isten különleges kijelentését. Az egyik ilyen módszer, hogy kételyt támaszt az emberekben Isten Igéjének igazságát illetően. Ám miután Isten Szava újra meg újra igaznak bizonyult, Sátán máshová helyezte a fókuszt: a Szentírást az emberi magyarázattól és hagyománytól próbálta függővé tenni. Ez a váltás Isten népe körében még az ótestamentumi időben történt. Emiatt az Újszövetség idején egyeseknek nehezére esett elfogadni Jézust, nem mintha a Szentírás bizonytalan lett volna kijelentéseiben, hanem mert Isten Szavát a hagyományaikon át akarták szűrni (Mk 7:1-13). Így Sátán elérte hármas célját: „Isten parancsolatát elhagyjátok”, „Isten parancsolatát… félreteszitek”, „így teszitek semmivé az Isten beszédét hagyományotokkal” (Mk 7:1-13).

Eleinte – ahogyan ez a zsidók esetében is történt – a tradíció jó szándékú lehetett. Ám ha nem szigorúan bibliai alapelvek alapján szabályozzák, végül bűnhöz vezet: elmozdítja Isten tekintélyét, megpróbálja kontrollálni Őt, az emberi tekintélyt helyezi Isten, országa és kinyilatkoztatása fölé. Ezzel alapjaiban és szándékában rombolja Isten különleges kinyilatkoztatását, amelynek célja bemutatni igaz jellemét, céljait, terveit és az üdvösség útját. Isten szeretete és a kegyelem általi üdvösség helyett az embereknek azt tanították, hogy kövessék a vallási tanítók utasításait, az üdvösség útja pedig sok teherrel jár (Mt 23:4).

Az első keresztények visszautasították a hagyományt, ahogyan azt Krisztus is tette, és a Szentírást újra az eredeti értelmében kezdték magyarázni (Jn 5:39-40; Lk 24:25-27; ApCsel 2:14-32). A későbbi időkben azonban követték a judaizmus példáját, a különböző kulturális, politikai, filozófiai feltételezések alapján kialakították saját igemagyarázatukat. Luther korára a Szentírás és annak magyarázata szigorúan az egyházi tanítóhivatal kezében volt, amely azt képviselte, hogy a Biblia túlságosan isteni, szent ahhoz, hogy „hétköznapi” emberek értelmezzék. Ahogy az írástudók tették Jézus idejében, a római katolikus prelátusok, papok és tudósok az egyház identitásának és egységének álcája alatt állították, hogy nem mindenki képes olvasni és értelmezni a Bibliát. A közemberek, mivel elzárták előlük a Szentírást, nélkülözték Isten igaz ismeretét, híjával voltak a lelkiségnek is. A Biblia igazságainak hiánya következtében szabadon tombolt a bűn, és hamarosan bekövetkezett, hogy az egyház Isten, az Ő országa és a megváltás módja felett is tekintélyt követelt. Ezt a „röppályát” követve az egyház, akárcsak a régi kor zsidó vezetői, „új” megváltási utat hoztak létre: a cselekedetek általi üdvösség útját. E tanítás szerint az emberek az egyház által üdvözülnek, ha követik utasításait. Az egyház doktrínája a hierarchikus és szentségi rítusok gyakorlásává alakult át, a megváltás tanából pedig vezeklés és búcsúcédulák lettek. Istent megfosztották attól az eszköztől, amelyet pontosan azért alkotott, hogy közvetlenül elérjen minden embert, nevezetesen a Szentírástól.

A sola scriptura elv megfogalmazásával a protestáns reformátorok az egyházon belül működő démoni stratégia ellen emeltek szót. Leszögezték, hogy Isten csakis a Bibliát adta különleges kinyilatkoztatásként az egyháznak akkor, és az embereknek meg kell engedni, hogy közvetlenül figyeljenek Istenre azáltal, hogy maguk is olvassák a Bibliát. A sola scriptura nem azt jelentette, hogy a protestáns reformátorok kizárták a tudás (megismerés) bármely más formáját, mint a logikát, a művészetet vagy a tapasztalatot. A reformátorok azt értették alatta, hogy a Szentírás Isten tekintélyének kinyilatkoztatása, amely által formálja a világnézetünket, elmondja, hogy ki Ő, mit tett, kik vagyunk mi és mi történt velünk a bűnbeesés után. Továbbá a Szentírás feltárja azt is, hogyan ment meg bennünket Isten, mit vár el tőlünk. Így a tekintélye az egyház tekintélye, sőt minden emberi tekintély vagy tudásforma fölött áll. Isten Igéje alkotta meg az egyházat, nem pedig fordítva.

A sola scriptura elve közvetlenül és elválaszthatatlanul kapcsolódik egy másikhoz: a sola gratia/sola fide (egyedül kegyelemből/egyedül hit által) elvéhez. Amikor Luther Márton a hagyomány szűrője nélkül olvasta a Bibliát, felfedezte benne Isten valódi jellemét és az üdvösség igazi útját. A Szentírásban a protestánsok meglátták a központi üzenetet, azt, hogy Isten kommunikálni akar az emberiséggel a nagy küzdelem során, Ő a szeretet és az igazság Istene, nem egy zsarnok. Mi fellázadtunk ellene, Ő meghalt helyettünk. Felajánlotta számunkra igazságának ajándékát, hogy ott lehessünk az országában, ha hit által elfogadjuk ezt.

A liberális támadás

Sátán egy másik stratégiát is alkalmazott, hogy elválassza az embereket Istentől: jó néhány országban magát a protestantizmust hígította fel. A liberális protestánsok nem tiltották az embereknek a Szentírás olvasását, inkább átértelmezték a Szentírás jellegét. A Bibliát már nem Isten különleges kinyilatkoztatásának, csupán a fejlődő emberi értelem, kultúra és erkölcsiség termékének nevezték. Így a Szentírást már nem isteni Igének tartották, hanem csak emberi szavaknak, képzeletnek, Istennel kapcsolatos spekulációnak, ami a természetes vagy történelmi környezetből ered. Ezért a liberális protestantizmus szerint helytelen a Szentírást Isten Szavaként olvasni, közvetlenül, természetesen, szó szerint és kegyességi szempontból értelmezni. Ugyanúgy, sőt ugyanolyan módszerekkel kell olvasni, mint bármely más irodalmi, történelmi, kulturális, filozófiai művet.

Ebből következően a liberális protestáns teológia hívei a Szentírás hagyományos, protestáns történeti-grammatikai olvasási módszere helyett a történeti-kritikai bibliaértelmezést erőltették. Ez aláássa a sola scriptura elvét, hiszen a Szentírást már nem tekintik Isten különleges kinyilatkoztatásának, egyetlen tekintélyes forrásnak, csupán az emberiség által létrehozott sok történelmi, monumentális dokumentum egyikének. Ami még ennél is szörnyűbb: a sola gratia/sola fide elvet is aláássák, mert a Szentírást, ami az üdvösség útja, az emberi lángelmék, erkölcsi és vallási erőfeszítések termékének titulálták. Ráadásul ellentétben a Szentírás kijelentésével (ApCsel 4:12) azt mondják, hogy Krisztus csak az egyik útja az üdvösségnek. Tragikus, hogy sok keresztény felekezetben ez az írásértelmezés és bibliamagyarázati módszer vált uralkodóvá.

Isten a végidei, maradék egyházának tagjaira, a hetednapi adventistákra bízta azt a küldetést, hogy újra hirdessék a sola scriptura és a sola gratia/sola fide alapvető bibliai elvet.

#### GYAKORLATI ALKALMAZÁS

Gondoljunk a protestáns reformátorok öt solájára! Mennyire fogadjuk el ezeket a saját életünkre nézve? Mennyire relevánsak ezek az elvek a körülöttünk jelenlévő vallásokban és kultúrában? Milyen értékkel gazdagíthatja az öt sola a környezetünk életét?

`Jegyzetek`