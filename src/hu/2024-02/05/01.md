---
title:  Hinni Nehéz Helyzetekben
date:  27/04/2024
---

### E heti tanulmányunk
Zsoltárok 119:162; János 16:13-15; Róma 3:23-24; 6:15-18; Efezus 2:8-9; 2Péter 1:20-21

> <p></p>
> „Szívembe rejtettem a te beszédedet, hogy ne vétkezzem ellened” (Zsolt 119:11).

A reformátorok rendelkeztek azzal, amire a 21. században élőknek óriási szüksége van – életcéllal. A neves amerikai pszichológus, Philip Cushman The Empty Self című könyvében az életcél nélkül élők helyzetét taglalja. A hitrendszerük sekélyes, a valóban fontos dolgok közül aligha számít nekik valami, nincs, amiért a halált is vállalnák – ezért nincs miért élniük sem.

Azonban egészen más volt a helyzet a reformáció népével – férfiakkal, nőkkel, gyerekekkel, az ő életcéljuk rendíthetetlen maradt. Fontosnak tarották a hitet, nem voltak hajlandóak a hűségüket feláldozva engedményeket tenni. Alapvető hitelveik lényük elidegeníthetetlen részét képezték, amelyek elvetésével önmagukat tagadták volna meg, és még a halál kapujában is belső békességük volt.

Az e heti tanulmányban a reformáció korából hozott példákon keresztül fogjuk megnézni, miként adnak valódi életcélt és tartalmat az embereknek a Szentírás életet megváltoztató tanításai. Ezeknek az örök igazságoknak a megértése felkészít bennünket a jó és a gonosz közötti nagy küzdelem végső krízisére. Még nincs vége annak a harcnak, amit a reformerek is vívtak, a felhívás most nekünk szól, hogy álljunk be ott a küzdelembe, ahol ők abbahagyták. Mi is megtudhatjuk, hogy Isten hatalmasabb minden kihívásnál, amivel szembesülünk, és Ő olyan értelmet, célt ad az életünknek, amivel semmiféle világi dolog nem érhet fel. 

Az e heti tanulmánnyal olvassuk el A nagy küzdelem 7-11. fejezetét!

---

#### Ellen G. White idézetek

Isten megőrizte egyházát az évszázadokon át tartó üldözések, harcok és sötétség közepette. Egyetlen felhő sem borulhatott rá a tudta nélkül. Műve ellen nem léphetett fel olyan ellenséges hatalom, amelyről ne lett volna tudomása. Minden úgy teljesedett be, ahogyan előzőleg kinyilatkoztatta. Sohasem hagyta el gyülekezetét, hanem mindazt, ami bekövetkezett, előbb jövendölésekbe foglalta. Amit Szentlelke által a próféták egykor kijelentettek, az mind be is teljesedett. Isten véghezviszi minden szándékát. Trónjának alapzata: szent törvénye, és a sötétségnek semmiféle hatalma nem döntheti meg. Az igazságot Isten sugallja és védelmezi: minden ellenállás felett diadalt arat. – Az apostolok története, 11. o.

Isten olyan kiegyensúlyozott férfiakat és nőket hív, akiknek szilárd a céljuk, akikre számítani lehet a veszedelem és a próba óráján – akik olyan biztosan meggyökeresedtek és megállapodottak az igazságban, mint az örök halmok – akiket nem lehet jobbra-balra ingatni, hanem célegye­nesen haladnak, és mindig az igazság oldalán szállnak síkra. […]

Húzódjunk közelebb Istenhez, lépjünk szorosabb kapcsolatra a mennyel, és még életünk legparányibb cselekedeteiben is valósítsuk meg a törvény elveit, hogy lelkileg egészségesek lehessünk. – Bizonyságtételek, 4. köt., 75. o.

Akik tökéletesítenek, azok nem pusztítanak. Nem akarják tönkre tenni, sem beolvasztani azokat, akik nem értenek egyet a terveikkel. A javítóknak előre kell haladniuk, nem pedig hátrafelé. Határozottnak, szilárdnak, eltökéltnek, tántoríthatatlannak kell lenniük, de szilárdságuk soha ne zülljön zsarnoki szellemmé. Isten minden szolgájától elvárja, hogy ha az elvekre kerül sor, legyen sziklaszilárd, de szelíd és alázatos szívű, mint Krisztus. Akkor Krisztusban lakozva elvégezhetik a munkát, melyet Ő végezne el a helyükben. Semmi szükség a durva, kárhoztató lelkületre, hogy hősiesek legyünk a mai idők tökéletesítéseinek mezején. A szolgálatában alkalmazott minden önfejű módszer gyűlöletes Isten előtt. – Bizonyságtételek, 6. köt., 151. o.

Nem kellene azon tépelődnünk, hogy értékelnek-e, vagy sem, az emberek. Ezzel semmit sem érünk el. Figyeld meg, hogyan munkálkodott Krisztus. […]

Fogadd el az Igét! Éld meg az Igét! Hirdesd úgy az Igét, ahogy a múltban is tetted! Jézus az ő jelenlétének ígéretét adta számodra. Hidd és értékeld! Nem a mi dolgunk felmérni, hogy milyen fokú önmegtagadás és áldozatkészség van embertársainkban.

A megújulás teljes hitet, könnyeket és imákat követel, annyit, amennyit képes elviselni az emberi elme. Feladatunk felvenni a keresztet és Jézus lábnyomán járva hordozni. Eközben reménykednünk kell, hogy ugyanaz a lélek munkálkodik bennünk, amely Jézust is késztette, hogy kereszthalála előtt megkeresztelkedjék. – This Day With God, 49. o.