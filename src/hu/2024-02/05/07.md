---
title:  További Tanulmányozásra
date:  03/05/2024
---

„Isten hűséges szolgái nem egymaguk dolgoztak. Miközben a levegőbeli fejedelemségek, hatalmasságok és gonosz lelkek összefogtak ellenük, az Úr nem hagyta el népét. Ha szemük megnyílt volna, éppúgy látták volna, hogy mennyei lények segítik őket, miként a régi próféta. Amikor Elizeus szolgája az őket körülvevő és a menekülés minden lehetőségét elvágó ellenséges seregre mutatott, a próféta így imádkozott: »Óh, Uram! nyisd meg kérlek az ő szemeit, hadd lásson« (2Kir 6:17). Íme, a hegy tele volt tüzes szekerekkel és lovakkal! A menny serege ott állomásozott, hogy megvédje Isten emberét. Így vigyáztak Isten angyalai a reformáció ügyét szolgáló munkásokra is…

Amikor hatalmas ellenség fogott össze, hogy a reformált hitet megdöntse, és úgy tűnt, hogy ezek fognak kardot rántani ellene, Luther ezt írta: »Sátán kimutatja dühét. Istentelen főpapok ármánykodnak és háború fenyeget bennünket. Buzdítsátok a népet, hogy küzdjön vitézül Isten trónja előtt imában és hitben, hogy ellenségeink Isten Lelke által legyőzve nyugodni kényszerüljenek! Legfőbb szükségletünk és legfőbb dolgunk az imádkozás! Tudja meg a nép, hogy ki van téve a kard élének és Sátán haragjának! Ezért imádkozzon«” (Ellen G. White: A nagy küzdelem. Budapest, 2013, Advent Kiadó, 185. o.)!

Az evangélium alapja a hit általi megigazulás hatalmas igazsága, amit Luther újból felfedezett. Ez a fundamentuma az üdvösség reménységének. Az „Erős vár a mi Istenünk” kezdetű énekében megszólaltatja az evangélium lényegét: „A harcra erőnk mit sem ér, Mi csakhamar elesnénk; De küzd értünk a hős vezér, Kit Isten rendelt mellénk. Kérdezed: ki az? Úr Jézusom az, Ki Isten Fia, Az ég és föld Ura, Ő a mi diadalmunk” (Hitünk énekei. Gyülekezeti énekeskönyv. Budapest, 2002, Hetednap Adventista Egyház, 285. ének).

**Beszélgessünk róla!**

`1) Mit mondhatunk a kegyelem és a törvény, illetve a hit és a jó cselekedetek egyensúlyáról?`

`2) Miért könnyű belecsúszni a törvényeskedő mentalitásba? Hogyan határoznánk meg a törvényeskedés fogalmát? Miért ártalmas a keresztény hitre nézve?`

`3) Veszélyes lehet, ha valaki nem érti jól a „kegyelem általi megváltás” gondolatát? Hová vezethet egy ilyen félreértés?`

`4) Mire utal az „olcsó kegyelem” kifejezés? Lehet „olcsó” a kegyelem?`

---

#### Ellen G. White idézetek

Isten fiai és leányai, 45. o.: „Megvidámítja a szívet, és megvilágosítja a szemet” című fejezet.