---
title: Történet
date: 03/05/2024
---

#### HÍRES ÉS GAZDAG EMBEREKNEK ÍRT LEVELEK

_Rebeca Ruiz Laguardia_

Egy spanyol háziasszony – az édesanyám – egyszer egy olyan idézetet olvasott, ami arra késztette, hogy 35 éven át tartó levelezésbe kezdjen. Jézus eljöveteléről írt a spanyol királyi családnak, színészeknek és énekeseknek, sőt még a kubai vezetőnek, Fidel Castronak is.

_Ezt az idézetet olvasta: „Az üzletembereknek, a bizalmi állásúaknak, a feltalálóknak, tudósoknak, lángelméknek, az evangélium tanítói közül azoknak is, akik még nem ismerik korunk jelenvaló igazságát – nekik kell elsősorban meghallaniuk a hívást. Tolmácsolnunk kell nekik a meghívást” (Ellen G. White: Krisztus példázatai. Budapest, 1999, Advent Kiadó, 154. o.)._

Az idézet elolvasása után az édesanyám tervezni kezdett. Híres emberekkel készített interjúkat hallgatott meg a tévében és a rádióban, olvasott el újságokban és magazinokban. Olyan utalásokat keresett, amelyek lelki érdeklődésre mutattak, és sok lehetőséget talált. Amikor azt hallotta valakitől, hogy „bárcsak tudnék hinni”, vagy „kétkedő vagyok”, vagy „üresség van bennem”, azonnal levelet írt, hogy bemutassa Istent annak, aki így nyilatkozott.

Anyám már nem is tudja megszámolni, hány levelet küldött spanyol elnököknek és kormánytagoknak, püspököknek, papoknak, színészeknek, énekeseknek, íróknak, újságíróknak és elítélteknek. Fidel Castro mellett a címzettek között volt VI. Fülöp spanyol király és Letizia királynő, Albano Carrisi (Al Bano) olasz énekes, valamint Paulo Coelho és José Saramago írók is. Soha nem okozott neki gondot a levelezési címek megtalálása, még az internet előtt sem. Néha az újságcikkek adtak támpontokat. Máskor a televíziós csatornákat, vagy akár a börtönöket hívta fel információért.

Sok választ kapott. Egy püspök ezt írta: „Jobban akarom tanulmányozni a Bibliát, és jobban akarom szolgálni Istent. Talán néhány ponton javítanom kell azon, ahogyan a Bibliát értelmezem.” Isabel orvos volt, de a karrierjét feladva apáca lett, belépett egy kolostorba. Ő hónapokon át telefonon és levélben tartotta a kapcsolatot anyámmal. Az első levelében azt írta: „Annyi bibliai anyagot küldhetsz nekem, amennyit csak szeretnél!” Az anyám így is tett. A magot elvetette, az eredmények pedig Isten kezében vannak.