---
title:  Egyedül Krisztus Által, Csakis Kegyelemből
date:  01/05/2024
---

`Olvassuk el Róm 3:23-24, 5:8-10, 6:23 és Ef 2:8-9 verseit! Mit tanítanak ezek az igék a megváltási tervről?`

Isten ajándékul adja az üdvösséget. Szentlelke vezet, hogy hittel fogadjuk el, amit Krisztus ingyen felajánl golgotai kereszthalála által. Jézus, Isten tökéletes Fia engesztelésül áldozta fel az életét értünk. Az isteni igazság tökéletes engedelmességet követel. Krisztus tökéletes élete áll a mi nem tökéletes életünk helyére. A Biblia világosan leírja, hogy mivel megszegtük Isten törvényét, az örök halál kárhozata alá esünk. Bűneink, bűnös választásaink miatt nem érünk fel az Isten által megkívánt ideálhoz. Ha csak magunkra lennénk hagyatva, képtelenek volnánk eleget tenni a szent Isten helyes, igazságos követelményeinek, ezért halált érdemlünk. Pál apostol viszont jó hírrel erősít: „a bűn zsoldja halál; az Isten kegyelmi ajándéka pedig örök élet a mi Urunk Krisztus Jézusban” (Róm 6:23). Ez ajándék, nem érdem szerint kapjuk. Ha a cselekedeteink képeznék alapját, megdolgozhatnánk érte, viszont az világlik ki az evangéliumból, hogy nem szerezhetünk megváltást a cselekedeteinkkel. Luther Márton és más reformátorok felfedezték, hogy Krisztus, egyedül Krisztus az üdvösség forrása. Luther az üdvözítő kegyelemről kezdett prédikálni, és ez vonzotta a tömegeket, az emberek hallani akarták szívből fakadó, életeket megváltoztató üzeneteit. Szavai hűs vízként felüdítették sivár életüket. A középkori egyház tradíciói béklyóba verték az embereket, megkötözték őket több évszázados rituálékkal, amelyek nem táplálták a lelki életet. Luther biblikus üzenetei a szívüket érintették, sokak élete megváltozott. Luthert teljesen lenyűgözte Isten jósága, miközben az Újszövetséget olvasta. Csodálta, hogy az egész emberiséget meg akarja menteni. Akkoriban az egyházi vezetők azt tanították, hogy a megváltás részint az ember, részint Isten munkája. Luther felfedezte, hogy Krisztus kereszthalála mindenre, az egész emberiség számára elegendő. „Krisztussal úgy bántak, ahogy mi megérdemelnénk, hogy mi olyan bánásmódban részesüljünk, amilyet Ő kapott. Elítélték Őt a mi bűneinkért, amelyekben semmi része sem volt, hogy mi felmentést kapjunk az Ő igazságáért, amelyben nekünk semmi részünk nincs. Elszenvedte a mi halálunkat, hogy mi elnyerhessük az Ő életét” (Ellen G. White: Jézus élete. Budapest, 1989, Advent Kiadó, 16-17. o.). Megkapó, remekül megfogalmazott összefoglaló az evangéliumról, hogy megigazulhatunk az Krisztus igaz­sága által, „amelyben nekünk semmi részünk nincs”! Nagyszerű ígéret!

---

#### Ellen G. White idézetek

A Gecsemáné-kertben Jézus az ember helyett szenvedett, s Isten Fiának emberi természete a bűntudat rettentő borzalma alatt roskadozott, míg csak vértelen, reszkető ajkáról föl nem szakadtak a szavak: „Atyám, ha lehetséges, múljék el tőlem e pohár; de ha nincs más mód, mellyel a bukott ember megmentése megvalósítható lenne, ne az legyen, ami én akarok, hanem amit te.” Az emberi természet ott, akkor meghalt volna a bűntudat borzalma alatt, ha mennyei angyal meg nem erősítette volna Őt a gyötrelem elviselésére.

Az a hatalom, mely az imént megtorló igazságszolgáltatással sújtotta az ember helyettesét és kezesét, ugyanaz volt, mint amelyik most megtartotta és támogatta a szenvedőt, az azon harag rettenetes súlya alatt roskadozó Emberfiát, mely a bűnös világot sújtotta volna. Az Isten törvénye megrontói fölött elhangzó halálos ítéletet Krisztus szenvedte el. – A Te Igéd igazság, 5. köt., 1103. o.

Az örök élet Isten ajándéka. Az Úr arra vár, hogy mindazok, akik elfogadják kegyelmét, teljes mértékben bízzanak benne. Arra hívott el, hogy tiszta és egyszerű hitet gyakoroljunk, és függetlenül a kilátásba helyezett jutalomtól bízzunk benne. Teljes szívvel kell munkálkodnunk az ő szolgálatában, ezzel is bizonyítva, hogy ténylegesen bízunk az igazságos ítéletében.

Az ítéletnél, mikor az igazak elnyerik jutalmukat, és a gonoszok fölött elhangzik az ítélet, az igazak felteszik a kérdést, hogy vajon mit tettek, hogy ilyen nagy jutalmat nyertek. Ám ők a Krisztusba vetett töretlen hitet értékelték.

Betöltekeztek Szentlélekkel, és különösebb, tudatos erőfeszítés nélkül biztos jutalmat hozó szolgálatot végeztek Krisztusért. De ők nem a jutalomért dolgoztak. Inkább hatalmas előjognak tekintették, hogy úgy dolgozhatnak, ahogy Jézus is munkálkodott. Mindent Krisztus és az embertársak iránti szeretetből cselekedtek, ezért hát aki azonosult a szenvedő emberiséggel, úgy tekintette az együttérzés és a szeretet cselekedeteit, mintha vele tették volna meg. – Lift Him Up, 343. o.

A menyegzői ruha, amelyről a példázat beszél, Krisztus hű követőinek tiszta, foltnélküli jelleme. Az egyház „tiszta és ragyogó fehér gyolcsba” öltözik, amelyen nincs „szeplő vagy sömörgözés vagy valami afféle”. A fehér gyolcs – ahogy a Szentírás mondja – „a szenteknek igazságos cselekedetei” (Jel 19:8; Eféz 5:27), azaz Krisztus igazsága, hibátlan jelleme, amelyben hit által mindenki részesül, aki elfogadja Krisztust személyes Megváltójaként. […] Ezt az öltözéket – saját igazságának palástját – helyezi Krisztus minden bűnbánó, hívő lélekre. – Krisztus példázatai, 310–311. o.