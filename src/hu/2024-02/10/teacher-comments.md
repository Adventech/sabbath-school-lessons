---
title:  Tanítói melléklet
date: 07/06/2024
---

#### Áttekintés

Kulcsszöveg: 1Thessz 4:16-17

Alapige:  Préd 9:5; Ézs 8:19-20; Mt 10:28; 24:23-27; Jn 11:21-25;  2Thessz 2:9-12; Jel 16:13-14

Bevezetés: A spiritizmus része Sátán módszerének, erősíti ezzel azt az ördögi elméletet, hogy istenek vagyunk, tudunk élni a Teremtő nélkül. Ez a gonosz eszköze arra, hogy a saját oldalán tartsa az emberiséget. Bármely formájának gyakorlása azt jelenti, hogy a gonosz oldalon ragadtunk. Terjesztése érdekében Sátán megváltoztatta a halál bibliai definícióját és az ember természetéről szóló bibliai tanítást. Ezek a hamis tanok készítik elő a talajt annak a valótlan állításnak, hogy örökké élünk, elpusztíthatatlanok vagyunk és a halál után is élünk. Ez pedig az előtt a veszélyes elmélet előtt nyitja meg az ajtót, hogy halálunk után továbbra is kommunikálhatunk másokkal, még angyalokkal is.

Az európai felvilágosodás hosszú, kemény háborút indított azért, hogy eltörölje a középkori spiritizmus minden formáját, beleértve a halottakkal való kommunikációt is. Ez a kísérlet azonban kudarcot vallott. A bibliai prófécia szerint a spiritizmus teljes erővel fog támadni a végidőben, felkészítve az embereket a végső nagy csalásra a nagy küzdelemben. Ezért bízta rá Isten a népére annak hirdetését, hogy milyen is a spiritizmus valódi természete és szándéka, valamint az emberi természetről, a halálról és az emberiség igazi reménységéről szóló tanítást. A reményünk nem a halhatatlan lélek tévtanításán nyugszik, hanem azon a bizonyosságon, hogy Jézus Krisztus feltámadt, akivel örök kapcsolatunk lehet.

A tanulmány témái: Az e heti tanulmányunk három fő témára összpontosít:

1.  A spiritualizmus (és modern ága a spiritizmus) igazi lényege a nagy küzdelem kontextusában az, hogy rávegye az embereket a démoni erőkkel való közvetlen kapcsolatfelvételre.

2.  A Biblia azt tanítja, hogy az ember egységes lény, az első halál ideiglenes alvás, a második halál pedig a teljes megsemmisülés, amit a Biblia a pokol képével ábrázol.

3.  A valódi reménység, amit Isten Igéje ad az egész ember feltámadása, a soha el nem múló kapcsolat Istennel.

#### Kommentár

Meghatározások és történelmi háttér

A modern spiritualizmus arra a vallásos és/vagy filozófiai hitre épít, hogy a halál nem vet véget az ember létezésének. A spiritualizmus úgy érvel, hogy a szellem tovább él éteri, anyag nélküli, örökkévaló, halhatatlan lélekként. A halál után ezek a lelkek vagy szellemek tovább fejlődnek, alakulnak, gyorsan átkerülnek más dimenziókba, lét- és tudásszintekre. A még testben lévők kapcsolatba tudnak lépni az eltávozott lelkekkel, segítséget, vezetést kérhetnek tőlük, egyrészt médiumok által, másrészt úgy is, ha ők maguk eleget tanulnak és gyakorolnak.

Ismereteink szerint a modern spiritizmus 1848. március 31-én indult útjára a New York állambeli Hydesville-ben, a Fox nővérek otthonában, akik állították, hogy szellemek léptek velük kapcsolatba kopogással. 1888-ban a testvérpár egyik tagja bevallotta, hogy az egész kopogás csak átverés volt, a következő évben viszont visszavonta vallomását. A sok álhír és csalás ellenére a spiritizmus terjedt Észak-Amerikában. A 19. század végére a közép- és felsőosztálybeli amerikaiak közül már több millióan tartották magukat spiritisztának.

Mindeközben az 1850-es években Hippolyte Léon Denizard Rivail, francia pedagógus – Allan Kardec álnéven – tudományos rendszerbe kezdte foglalni a spiritizmust. A spiritizmus azt tanítja, hogy az emberek a transzcendens szférában lévő halhatatlan lelkek inkarnációi és reinkarnációi. Miközben tehát a spiritizmus hisz az örök lélek reinkarnációjában, addig a spiritualizmus anélkül hisz az örök szellemben, hogy elfogadná a reinkarnáció tételét. Bár minden spiritiszta spiritualista, de nem minden spiritualista spiritiszta. Van ugyan némi nézetkülönbség a spiritualista mozgalmak között, de mind egyetértenek a lélek halhatatlanságában és abban, hogy haláluk után lehet kommunikálni a szellemekkel. A 19. század második felében Európa művelt elitjének körében is növekedett a spiritualizmus vagy a spiritizmus követőinek száma, így alakult ki a modern nyugati okkultizmus. Számos társaságot szerveztek, hatalmas mennyiségű könyvet és cikket jelentettek meg az ezoterikus tudásról és mágiáról.

A lélek halhatatlansága

A modern nyugati spiritualisták nem állítják, hogy a lélek halhatatlanságába vetett hitük valami új dolog lenne. Inkább készségesen elismerik, hogy „tudásuk” az „ősöktől” származik. A lélek halhatatlanságának fogalma valóban visszavezethető egészen odáig, amikor a kígyó megkísértette Évát az Éden kertjében. Később ez a hamis teológia elterjedt szerte a világon, átitatott egész kultúrákat, egész vallásokat hozott létre, mint például a sámánizmus, sintoizmus, hinduizmus, buddhizmus, vudu, valamint más helyi és regionális pogány vallások.

A lélek halhatatlansága volt a görög filozófia alapja is különösen a pü­thagoreusok, a platonizmus, Arisztotelész követői, a középső platonizmus és az újplatonizmus tanításaiban.

A manicheizmus és a gnoszticizmus szintén ugyanerre a fogalomra épített. Tragikus, hogy a görög filozófiával való összefonódás miatt a kereszténységet is áthatotta a lélek halhatatlanságának feltételezése. Sok keresztény felekezet elutasította a spiritizmust, azonban sok keresztény egyház, amely ragaszkodik a lélek halhatatlanságának tanához, különösen sebezhető a spiritualizmussal és okkultizmussal. Ennek következtében bizonyos egyházak, mint például a Római Katolikus Egyház és az Ortodox Egyház a szentek egész kultuszát alakította ki, akik állítólag hallják az imákat és válaszolnak, oltalmazzák és vezetik a hozzájuk fordulókat. A reformátorok elutasították ugyan a szentek kultuszát, azonban a lélek halhatatlanságának fogalma szilárdan meggyökerezett a legtöbb protestáns felekezetben is, így azok tagjai esetlegesen ki vannak szolgáltatva a spiritualista hatásoknak.

Két fontos észrevételt még hadd tegyünk itt. Először is: figyelemre méltó, hogy a modern spiritizmus pontosan ugyanabban az időben és ugyanazon a helyen indult útjára, amikor és ahol a Miller mozgalom. Mindkettő az Egyesült Államok északkeleti részén, az 1840-es években kezdődött. A spiritizmus felemelkedése Sátán terve volt, hogy elébe vágjon és hiteltelenítse Isten munkáját, Jézus második eljövetelének és a hármas angyali üzenetnek a hirdetését. Isten a maradék egyháza által képviselte ezeket az üzeneteket, amelyeket a Prófétaság Lelkének ajándékával is megerősített. Az Adventista Egyház alapvető tanításai közül az egyik éppen arra szólít, hogy az emberek tagadják meg a lélek halhatatlanságának pogány hitét. Az Adventista Egyházat arra is elhívta Isten, hogy térjen vissza a bibliai tanításhoz, miszerint az ember egy és oszthatatlan. Az adventisták biztatják az embereket: ne a túlvilágban higgyenek, hogy majd halhatatlan lélekként túlélik a halált, hanem a Jézus második eljövetelekor történő feltámadásban.

Másodszor: az európai felvilágosodás vagy modernizmus a tudomány, a tudományos műveltség és a technológia fejlődésének hangsúlyozásával azt ígérte az embereknek, hogy kiirtja a babonákat, a mágiát, a boszorkányságot és a természetfelettivel való bármiféle kapcsolatot. Talán a modernizmus egyetlen „sikere” (vagy inkább következménye) ebből a szempontból az volt, hogy aláásta a nyugati ember hitét a kereszténység Istenében. Egyébként a modernizmus soha nem ért el sikert abban, hogy a természetfelettit kigyomlálja a nyugati társadalmakból. Az eredmény az lett, hogy a nyugati társadalom szekuláris és ateista lett, de a spiritualizmustól nem szabadult meg. Épp ellenkezőleg, a 19. század második felétől a spiritualizmus történetének legnagyobb megújulása következett be: spiritizmus, okkultizmus, boszorkányság, mágia. A 20. század végére maga a modernizmus is csak küzdött a túlélésért, hiszen a posztmodern gyerekeket már elárasztották az okkult mesék – könyvek, rajzfilmek, mozifilmek formájában –, amelyek tele vannak természetfeletti erőkkel, mágiával, boszorkánysággal és a halottakkal való kommunikációval.

Manapság ennek az elvnek megnyilvánulásai a halálközeli élmények. Sajnos sok keresztény is bizonyítéknak látja ezeket a dolgokat arra, hogy a halottak tovább élnek egy másik létformában.

Spiritualizmus és a nagy küzdelem

Mi a spiritualizmus szerepe Sátán stratégiájában a nagy küzdelem során? A spiritualizmus hirdetésével Sátán a kezdetben alkalmazott csalását akarja magyarázni, erősíteni, nevezetesen, hogy

Az emberiség bűnbeesése mérhetetlen szenvedést, pusztulást és halált hozott magával. Ez empirikusan is bizonyítja, hogy Sátán hazudott. Ebben a helyzetben az emberek jogosan vonhatnák kétségbe tézisét, amelyben azt állította, hogy az Isten elleni lázadás nem halálhoz vezet, hanem egy másik, isteni lét- és tudati formához. A spiritualizmus sok formája tehát Sátán kísérlete arra, hogy újra fogalmazza, mi a halál, és bizonygassa, hogy csak a test hal meg, a lélek pedig átkerül egy másik, felsőbb létformába.

Sátán arra is felhasználja a spiritualizmust, hogy az embereket az önmagával és a démonaival való közvetlen, személyes találkozásra csábítsa, rávegye. A Biblia világosan tanítja, hogy démonok állnak a spiritiszta jelenségek mögött, mint ahogyan ez a helyzet a bálványimádás esetében is (1Kor 10:20). A velük való találkozások nemcsak azért veszélyesek, mert megtévesztőek (Jn 8:44) és tisztátalanságot hoznak magukkal (Mk 5:2), hanem azért is, mert sokszor démoni megszállottsághoz vezetnek, amikor démonok veszik uralmuk alá, verik béklyóba az embereket. Különböző okoknál fogva és stratégiájuk részeként a démonok nem tudnak egyformán megszállni vagy irányítani mindenkit. Viszont állandó munkában vannak, hogy sokféle eszközzel tőrbe csaljanak annyi embert, amennyit csak lehetséges, hogy az ő oldalukra álljanak a nagy küzdelemben. Péter apostol figyelmeztet, hogy „a ti ellenségetek, az ördög, mint ordító oroszlán szertejár, keresve, hogy kit nyeljen el” (1Pt 5:8).

Krisztus hatalma

Krisztus meggyógyított démonoktól megszállott embereket, bármilyen erőfeszítéseket tett is Sátán (lásd Mt 12:45; Lk 8:26-33), és ez bizonyította, hogy hatalma van megszabadítani bennünket a gonosz uralma alól. A hetednapi adventisták hirdetik Krisztus győzelmét, nemcsak a nagy küzdelem végén, hanem itt és most, a harc hevében is. Ezért a Generál Konferencia 2005-ben tartott ülésszakán a Hetednapi Adventista Egyház küldöttei megszavaztak egy további alapvető hitelvet, a 11-es számú tantételt, amely pontosan erre a témára világít rá:

„Jézus kereszthalála által győzedelmeskedett a gonosz erői felett. Ő, aki földi szolgálata során legyőzte a démoni lelkeket, megtörte hatalmukat és biztossá tette végső megsemmisülésüket. Jézus győzelme nekünk is győzelmet ad a gonosz erők felett, amelyek még most is arra törekszenek, hogy irányítsanak minket, miközben vele járunk békességben, örömben és szeretetének bizonyosságában. Most már a Szentlélek lakozik bennünk és felhatalmaz minket. Jézus, mint Megváltónk és Urunk mellett szüntelen elkötelezve, szabaddá tétettünk múltbeli tetteink terhétől. Többé már nem a sötétségben élünk, félve a gonosz erőktől, a tudatlanságtól és korábbi életünk értelmetlen voltától. Ebben az új szabadságban, amit Jézusban nyertünk, arra hívattunk el, hogy növekedjünk az Ő jellemének hasonlatosságában azáltal, hogy naponta ápoljuk a vele való bensőséges kapcsolatunkat az imádság és az Ige tanulmányozása által, elmélkedve tanításai és az Ő gondviselése felett, valamint az Őt dicsőítő éneklés, a közös istentisztelet, és az egyház missziójában való közreműködésünk által. Miközben a körülöttünk lévők szerető szolgálatára szenteljük magunkat, és bizonyságot teszünk az Ő megváltói munkájáról, Szentlelke általi állandó jelenlétével minden percünket és minden feladatunkat lelki tapasztalattá alakítja át” (11. alapvető hitelv, „Növekedés Krisztusban”. https://adventista.hu/kik-az-adventistak/hitelveink/#toggle-id-11).

Eredetileg ennek a tantételnek a megfogalmazását a világ egyes részein, különösen Ázsiában és Afrikában tapasztalható helyzet tette szükségessé. Ezeken a helyeken ugyanis általában a keresztények, sőt egyes adventisták számára sem volt világos az, hogy a Szentírás elutasít minden okkult praktikát. Ráadásul még ha az adventisták meg is értették, hogy a Biblia ellenez minden spiritiszta gyakorlatot, mégis tétováztak, hogy szakítsanak ezekkel a praktikákkal és tanításokkal, mert féltek a szellemek bosszújától. Azonfelül a spiritualizmus, a spiritizmus és az okkultizmus mind elterjedt jelenségek nemcsak Afrikában és Ázsiában, hanem szerte a világon. Ezért szól a 11. tantétel mindenkinek. Mindenkinek ugyanarra az evangéliumi üzenetre van szüksége, tekintet nélkül a kulturális és társadalmi háttérre: „Az én juhaim hallgatnak a hangomra, én ismerem őket, és ők követnek engem. Én örök életet adok nekik, és nem vesznek el soha, és senki sem ragadja ki őket a kezemből. Az én Atyám, aki nekem adta őket, nagyobb mindeneknél, és senki sem ragadhatja ki őket az én Atyám kezéből” (Jn 10:27-29).

`Jegyzetek`