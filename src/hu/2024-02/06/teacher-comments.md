---
title:  Tanítói melléklet
date: 10/05/2024
---

#### Áttekintés

Kulcsszöveg: Ézs 40:8

Alapige:  Zsolt 119:89, 105; Dán 7:25; Ézs 40:8; 54:17; Zak 4:14; Jn 5:39; Jel 11:2-11; 12:6

Bevezetés: Az előző hetek témáinak folytatásaként ez a tanulmány is azzal foglalkozik, hogy mennyire alapvető Isten Igéjének a szerepe, tekintélye és ereje a nagy küzdelemben. Arra fogjuk fordítani a figyelmünket, hogy miként jelképezi Isten Igéjét a két tanúbizonyság, akik zsákruhában prédikáltak az 1260 éves prófétai időszakban.

Miután Jézus felemelkedett a mennybe, Sátán Isten Igéje, a Szentírás és Isten népe ellen fordította erejét és energiáját. Az egyház missziója az volt, hogy bizonyságot tegyen Jézus Krisztusról és Igéjéről, amely Isten jellemének és akaratának kinyilatkoztatása. Jelenések 11-ben Isten Igéjét az ótestamentumi kifejezés szerint a két tanúbizonyság jelképezi (Zak 4:14). Ez a metafora arra utal, hogy Isten Igéjének örökkévaló jelenléte és hatalma van, hiszen isteni eredetű, az Úr a Szentlélek ihletése által közölte az emberekkel.

Nyilvánvaló a párhuzam Jézus és az Ige között: Jézus 3,5 évig szolgált a saját népe részéről tapasztalt elnyomás és üldözések között – az a nép üldözte, amelynek el kellett volna fogadnia Őt –, ugyanúgy a Szentírás is 3,5 prófétai évig, azaz 1260 történelmi éven át szolgált a világnak elnyomás közepette, méghozzá éppen azok részéről, akik állították, hogy Isten Igéjének őrzői. Jézus, az Istentől jött Ige meghalt és feltámadt, hasonlóképpen a Szentírás, Isten Igéje is „meghalt és feltámadt”. Ahogy Jézus győzött, úgy fog Igéje is győzni, és Igéje szent alapján állva népe is győztes lesz Őbenne.

A tanulmány témái: Az e heti tanulmány két fő témára összpontosít:

1.  Jelenések 11. fejezetében a két tanúbizonyság a Szentírást jelképezi. A két tanú az üldözések korában szolgált, a Kr. u. 538-1798 közötti 1260 éves prófétai időszakban.

2.  Ennek az időszaknak a végén a két tanú meghalt és feltámadt, ahogy Jézus is meghalt és feltámadt, és ez arra mutat, hogy Jézusban és Igéjének alapján állva Isten végső diadalt arat a nagy küzdelemben.

#### Kommentár

Zsákruhában prófétálni

Miért ragaszkodnak az adventisták ahhoz a nézethez, hogy a két tanúbizonyság, vagyis a Szentírás a középkorban elnyomás alatt volt? Vajon az akkori kor embere valóban nem tudott a Bibliáról? Nem bibliai témájú freskókkal díszítették a katedrálisokat és a templomokat? A skolasztikus tudósok nem a Bibliából tanították a diákjaikat az egyetemen? Ezekre a kérdésekre mind igennel válaszolhatunk. Miért ragaszkodunk mégis ahhoz, hogy az 538-1798 közötti időszak az üldözés kora volt, amikor a két tanúbizonyság zsákruhát, a válság és a megaláztatás szimbólumát viselte?

Mielőtt erre válaszolnánk, bonyolítsuk még tovább a kérdést! Vannak, akik gyorsan rámutatnak, hogy a Szentírás elleni hadjárat már 538 előtt is folyt. A rómaiak üldözték az őskeresztényeket, és igyekeztek kigúnyolni, elnyomni a Szentírás tanításait. Diocletianus (Kr. u. 284-305) pogány császárnak konkrét célja volt a Biblia megsemmisítése. Rendeletbe adta, hogy a keresztények tagadják meg, nyilvánítsák érvénytelennek szent könyvüket. A legtöbb keresztény nem rendelkezett saját Bibliával, de néhányan, akiknek voltak bibliai kézirataik, átadták azokat, hogy nyilvánosan elégessék és meggyalázzák. Mások azonban inkább meghaltak a hitükért, mint hogy ilyet tegyenek. Isten Igéje azonban tisztelettől övezve és győztesen került ki a sorozatos támadásokból. Az 1260 éves prófétai időszak végén a francia forradalmárok, később pedig minden zsarnoki ateista és kommunista rezsim, célba vették a keresztények Szentírását, hogy megsemmisítsék, mint ahogy Diocletianus tette korábban.

A francia forradalmároknak a saját területükön egy rövid időre valóban sikerült elvenni a Szentírást (Jel 11:7-9). Mint Diocletianus, szintén arra törekedtek, hogy ellehetetlenítsék Isten Szavát, de ők a teljes megsemmisítését is megkísérelték, ahelyett, hogy tűrték volna a két tanúbizonyság zsákruhában történő prófétálását. Ráadásul a két tanúbizonyság megaláztatásának 1260 éves időszaka jóval hosszabbra nyúlt az üldözések első két-három évszázadánál meg Diocletianus uralkodása alatt a tíz évig tartó üldözésnél és a francia forradalom pár événél. Ezek miatt máshol kell keresgélnünk a történelemben, hogy rájöjjünk, mit is jelent az, hogy Isten Igéje zsákruhában szolgál.

Két tényt kell hangsúlyoznunk ahhoz, hogy megértsük, mikor és hogyan szolgált zsákruhában a Szentírás két tanúbizonysága. Az egyik, hogy a két tanú egy 1260 évig tartó időszakban szolgált. Amint a tanulmányunk is részletezi, a hetednapi adventisták ezt úgy értelmezik, hogy a periódus 538-1798-ig tartott, felölelve a Római Katolikus Egyház felemelkedését, megerősödését és uralmát. A másik, hogy a két tanúbizonyságot nem ölték meg ebben az időszakban, hanem zsákruhába öltöztették.

Zakariásra (Jel 11:4; Zak 4:14), Illésre (Jel 11:5-6) és Mózesre (Jel 11:6) tett utalások azt sugallják, hogy a két tanúbizonyság zsákruhában történő prófétai szolgálata Isten népének üldözése kontextusában valósult meg. Jelenések 11. fejezete nem állítja, hogy a két tanúbizonyságot megölték volna az 1260 éves időszak alatt, hanem inkább azt, hogy Isten erőt adott nekik ahhoz, hogy zsákruhában prófétáljanak ebben a periódusban (Jel 11:3). Illés zsákruhát viselt Izrael északi országának lelki válságai idején, amikor a nép tudatosan és szándékosan megváltoztatta Isten törvényét, önmagát helyezve a kinyilatkoztatás fölé és ellenébe. Hasonlóképpen a Római Katolikus Egyházzal kapcsolatban sem az a fő kérdés, hogy az egyházi fölény és üldözés időszakában ismerte-e a Szentírást, vagy használta-e egyáltalán a teológiában. A kérdés az: Milyen volt az egyház viszonyulása a Szentíráshoz az üldözéseknek ebben az időszakában? A hozzáállásuk hasonlított Izraeléhez: ismerték Isten különleges kinyilatkoztatását, de szándékosan fölé helyezték magukat.

A sola scriptura protestáns elve hangsúlyozza, hogy a Szentírás Isten teljes, önmagában elegendő, világos önkinyilatkoztatása. Amikor az isteni kinyilatkoztatás kényelmetlen, hátráltató valamilyen emberi terv szempontjából, akkor Sátán és hamis tanítói behozzák a hagyományt, hogy igazolják a kényelmetlen bibliai szakaszok átértelmezését, vagy egyszerűen új tanításokat, gyakorlatokat tárnak az emberek elé, amelyek durván szembemennek a Szentírással. Az egyházi hagyományt és a tanítóhivatalt tartották a Biblia kizárólagos magyarázóinak és az egyetlen tekintélynek, aminek hatalma van dogmákat alkotni és bevezetni. Ezzel Isten Igéjének jelentőségét igyekeztek csökkenteni, elhomályosították, az egyház ellenőrzése alá helyezték, holott a Szentírás világosan kijelenti, hogy ennek fordítva kell történnie. Ebben a vonatkozásban szemlélve egészen egyszerűen elképesztő kitételek szerepelnek a Katolikus Egyház Katekizmusában.

A Katekizmus szerint Isten önkinyilatkoztatása, „melyet az Atya Igéje által a Szentlélekben valósított meg, jelenvaló és tevékeny marad az Egyházban”, ezért az egyházi hagyomány is része Isten különleges kinyilatkoztatásának, ahogy a próféták és az apostolok, a kettő „szorosan összefonódik és átjárja egymást” (A Katolikus Egyház Katekizmusa, 79-80. pont. https://archiv.katolikus.hu/kek/kek00050.html#N3). „Ennek következtében az Egyház, melyre a kinyilatkoztatás továbbadása és értelmezése bízatott, »a kinyilatkoztatottakra vonatkozó bizonyosságát nem egyedül a Szentírásból meríti. Ezért mindkettőt egyforma áhítattal és megbecsüléssel kell elfogadni és tisztelni«” (uo. 82. pont).

Igaz, a Katekizmus azt is kiköti, hogy „Isten írott vagy áthagyományozott Igéje hiteles magyarázatának feladata egyedül az Egyház élő Tanítóhivatalára bízatott… Ez a Tanítóhivatal nem áll Isten Igéje fölött, hanem neki szolgál” (86. pont). A Tanítóhivatal azonban nemcsak a Szentírásból merít, hanem a Szentírásból és a hagyományból egyaránt (82. pont). Mivel a hagyománynak azonos a tekintélye a Szentíráséval, és mivel kizárólagos tekintéllyel a Tanítóhivatalra (a római pápára és a közösség püspökeire) lett bízva az Isten Igéjének magyarázata (Katekizmus, 100. pont), a Tanítóhivatal egyaránt merít anyagot a hagyományból és a Szentírásból, aszerint, hogy mikor melyik a megfelelő.

Amint Izrael északi országa és Júda tapasztalatai egyaránt mutatják: amikor a hagyományt egy szintre helyezik a Szentírással, akkor nemcsak az történik, hogy a Szentírás alacsonyabb szintre kerül – az isteniről az emberi szintre –, hanem végül teljesen semmibe veszik (Mt 15:3-6), félreértelmezik, hogy illeszkedjen valamilyen emberi elmélethez. Így vész el a tekintélye. A Biblia tekintélyének pontosan ilyen megsemmisítése történt a Római Katolikus Egyházban. Miközben egyre erőteljesebben hangsúlyozták a hagyományt és elfogadták a filozófiai előfeltételezéseket, úgy változtak meg radikálisan a tanításai és a gyakorlatai. Az egyház nem volt már összhangban az apostoli egyház modelljével.

A félreértelmezéssel, valamint a Szentírással szöges ellentétben álló tanításokkal a Római Katolikus Egyház hamisan állította,

Több mint egy évezreden át éltek magukat Isten népének valló emberek a Szentírás és tanításai ilyen megdöbbentő félreértelmezésében, nyílt tagadásában, tehát nem érhet meglepetésként, hogy Isten úgy ábrázolja a Szentírást, vagyis két tanúbizonyságát, mint akik zsákruhában prófétálnak.

Elmondhatjuk, hogy a két tanút nem vallási, hanem világi kontextusban ölték meg (a francia forradalom idején). Mindamellett az ateista francia forradalom maga is egyfajta válasz volt a Katolikus Egyház régóta fennálló törvénytelenségére, ami Isten, különleges kinyilatkoztatása, valamint az üdvösségre olyannyira rászorult emberiség ellen hatott. A nagy küzdelem igen összetett folyamat. Sátánnak az a célja, hogy semmissé tegye Isten kinyilatkoztatását, amelyet Igéjében adott. Még eltökéltebb célja, hogy az egyházban elnyomja Isten Szavát. Ez azonban mindezidáig nem sikerült, és soha nem is fog! Győzni fog a protestáns sola scriptura, a bibliatársulatok és a misszióegyesületek, az adventisták által hirdetett hármas angyali üzenet és a hangos kiáltás. Az Ige egyre tisztábban közvetíti Isten szeretetét!

#### GYAKORLATI ALKALMAZÁS

1.  Képzeljük el, hogy 700 körül élünk, nagyjából 160 évvel 538 után, amely az 1260 éves prófétai időszak kezdetét jelzi! Azt is képzeljük el, hogy a Biblia kutatóiként, hűséges keresztényekként megértjük, hogy a két tanúbizonyság elleni, 1260 éves üldözés épp csak elkezdődött, ennélfogva még sok évszázad fog eltelni, mire az üldözés véget ér. Hogyan tartanánk életben a reményt, különösen annak fényében, hogy nekünk, sőt a leszármazottainknak is még akár ezer évig kell várakozni? Hogyan készítjük fel családunk következő generációját a hosszas várakozásra? Hogyan erősítik az ezekre a kérdésekre adott válaszaink a hitünket ma, miközben Jézus eljövetelére várunk?

2.  Az egész világra hatott a francia forradalom világnézete, szellemisége, mint ahogy a tettei is, amit a nyugati világban közvetlenebbül lehetett érezni. Nyugaton élve hogyan ünnepelhetjük folyamatosan a két tanúbizonyság feltámadását és szolgálatát?

`Jegyzetek`