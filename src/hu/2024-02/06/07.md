---
title:  További Tanulmányozásra
date:  10/05/2024
---

„Amikor a vallási és világi hatóság betiltotta a Bibliát; amikor igazságait kiforgatták és mindent megtettek, amit csak ember és démon megtehet, hogy a nép figyelmét eltereljék róla; amikor azokat, akik hirdetni merték szent igazságait, hitükért üldözték, elárulták, kínozták, börtönbe vetették, vértanúvá tették, vagy arra kényszerítették, hogy fellegvárakban és a föld barlangjaiban és üregeiben keressenek menedéket – akkor a hű tanúbizonyságok gyászruhában prófétáltak. De a bizonyságtevés az 1260 éves időszak alatt sem szűnt meg. Voltak a legsötétebb időkben is hűséges emberek, akik szerették Isten szavát és féltették becsületét. E hű szolgák bölcsességet, erőt és képességet kaptak Isten igazságának hirdetéséhez” (Ellen G. White: A nagy küzdelem. Budapest, 2013, Advent Kiadó, 237. o.).

„Amikor Franciaországban általánosan elvetették Istent és félretették a Bibliát, a gonosz emberek és a sötétség lelkei ujjongtak, mert elérték rég vágyott céljukat – íme egy ország, amely mentes Isten törvényének fékező erejétől… Isten Lelkének fékező ereje, amely ellenőrzést gyakorol Sátán kegyetlen hatalmán, nagymértékben visszavonatott, és így az, akinek az egyetlen öröme az emberek tönkretétele, szabad kezet kapott, hogy véghezvigye szándékát. Azoknak, akik a lázadáshoz csatlakoztak, le kellett aratniuk a gyümölcsöket, míg végül az ország már annyira megtelt bűnnel, hogy az már le sem írható borzalmai miatt. Letarolt tartományokból, romokban heverő városokból szörnyű kiáltás hangzott fel – a legkeserűbb gyötrelem kiáltása. Franciaország megrendült, mintha csak földrengés rázta volna. Vallás, törvény, társadalmi rend, család, állam, egyház – mindent elsöpört az a szentségtelen kéz, amely Isten törvénye ellen emelkedett fel” (i. m. 648. o.).

„Ha az egyház megkerüli Isten intézkedéseit és csak részben fogadja el a fényt; ha kinyilatkoztatott feladatait csak részben teljesíti, akkor a vallás elkerülhetetlenül formasággá korcsosul és eltűnik az éltető kegyesség” (i. m. 274. o.).

**Beszélgessünk róla!**

`1) Hogyan mutatkoztak meg a nagy küzdelem elvei a francia forradalomban?`

`2) Valaki amellett érvelt, hogy nincs Isten. Azt írta, hogy „szabadon kitűzhetjük saját céljainkat, minden intellektuális határvonalon átléphetünk anélkül, hogy figyelnünk kellene a »Tilos az átjárás« táblákra.” Sokak esetében tehát mi motiválja azt, hogy tagadják Isten létét? `