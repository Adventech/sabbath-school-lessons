---
title: Történet
date: 10/05/2024
---

#### EGY ANGYAL, NÉGY TALÁLKOZÁS

_Nelson Cinco Reis Chitaonga és Calavete Sabonete Ossifo_

Kevés ember mondhatja el, hogy angyalt látott. Oyele azonban arról számol be, hogy ő négyszer is látott angyalt. Eltávolodott gyülekezetétől, ahova gyermekkorában járt, és az utóbbi három évben a családjától távol, egy útépítésen dolgozott Mozambikban. A munka nehéz volt, ő pedig az alkohollal próbálta a feszültségét enyhíteni. Egy nap néhány idegen kereste fel munka után, amikor szokása szerint részeg volt. Megkérdezték tőle, tudja-e, hogy a szombat a hetedik nap. Oyele mást válaszolt, mint amit a kérdezői mondtak, de biztos volt benne, hogy ők tévednek, ezért kifakadt: „Bizonyítsátok be!”

_Az idegenek elmondták, hogy adventisták, kinyitották a Bibliát, és elkezdték olvasni a negyedik parancsolatot: „megemlékezzél a szombatnapról…” Majd Ezékiel 20-hoz lapoztak: „a szombat jel köztem és közöttetek…” Oyelét elgondolkodtatta, hogy gyermekkorától járt templomba, mégsem hallott soha erről. Ahogy újra és újra elolvasta a részt, egy fénylő angyal jelent meg a háza fölött, és így szólt: „Légy erős, jó úton vagy!” A következő éjjel ugyanezt hallotta és látta, mint ahogy a harmadik éjszakán is. Oyele a következő szombaton elment egy adventista imaházba, és attól fogva rendszeresen eljárt az istentiszteletekre._

Amikor lejárt a hároméves szerződése, hazatérve meglepetten vette tudomásul, hogy a felesége és a gyermekei egy adventista imaházba járnak. Oyele szombatonként eljárt az adventista imaházba, vasárnap pedig gyermekkora gyülekezetébe ment. Ekkor az angyal negyedszer is megjelent neki. „Amit tanulmányozol, igaz!” – mondta. Oyele abban a pillanatban eldöntötte, hogy adventista lesz.

Kevés adventista él ott, ahol Oyele, de Isten megáldotta erőfeszítéseit Jézus eljövetelének hirdetésében. Három házi gyülekezet megalapításában segédkezett. „Tegyél bizonyságot mindenkinek, még akkor is, ha részegek! – mondta. – Isten téríti meg az embert, és sokan állnak készen arra, hogy elfogadják az evangéliumot. Viszont szükségük van rá, hogy általad érintse meg őket.”