---
title:  A Két Tanúbizonyság Megölése
date:  07/05/2024
---

`Olvassuk el Jel 11:7-9 szimbolikus verseit! E szakasz jövendölése szerint minek kellett megtörténnie Isten két tanúbizonyságával, az Ó- és az Újtestamentummal?`

Kr. u. 538-ra a pogány Római Birodalom összeomlott. Justinianus, keletrómai császár a polgári, a politikai és a vallási hatalmat is átadta Vigiliusz pápának. Elkezdődött a középkori egyház uralmának hosszú korszaka, ami 1798-ig tartott. 1798. február 10-én Berthier, francia tábornok bevonult Rómába, és IV. Piusz pápát fogságba vitte Franciaországba. Ez a dátum jelzi a római egyház világi hatalmának, egyben a Dániel és Jelenések próféciájában megjövendölt ezerkétszázhatvan napos/éves időszaknak a végét. Krisztus előtt mintegy ötszáz évvel Dániel ilyen pontossággal megjövendölt kétezerháromszáz évvel későbbi, sőt még távolabbi eseményeket. Valóban bízhatunk tehát a Biblia próféciáiban! Ez idő alatt az Ige bizonyságtétele életben tartotta az evangélium igazságát, ám még nagyobb veszélyek közelegtek. A feneketlen mélységből feljövő fenevad (Sátán) harcolt a Szentírás ellen. Az 1789-ben kezdődő francia forradalommal új támadásokat intézett a Biblia tekintélye ellen.  A francia forradalom idején hivatalosan megalapították az ész istennőjének a kultuszát, az állam által támogatott ateista vallást, hogy azzal váltsák fel a kereszténységet. 1793. november 10-én az egész országban megtartották az ész istennőjének az ünnepét, az utcákon Bibliákat égettek. Kijelentették, hogy nincs Isten, a halál pedig örökké tartó alvás. Sátán istentelen emberek által igyekezett megölni Isten két tanúbizonyságát, akiknek holtteste „annak a nagy városnak az utcáján lesz, amelyet lelki értelemben Sodomának és Egyiptomnak hívnak, ahol az ő Urukat is megfeszítették” (Jel 11:8, ÚRK). Az igaz Istent elutasító Egyiptomban (2Móz 5:2) számos bálványt tiszteltek, Sodoma pedig az égbekiáltó erkölcstelenséget jelképezi. Az ateizmus és az erkölcstelenség forrongásának és vérontásának tombolása közepette leráztak minden normális korlátot.

Jel 11:9 verse szerint Isten két tanúbizonyságának holtteste temetetlenül hevert „három és fél napig” (ÚRK). A prófétai „napok” éveket jelölnek, tehát ez három és fél valós évet jelent. A francia forradalom alatt az ateizmus a tetőfokára hágott, legalábbis mintegy három és fél évig. 1793. november 26-án adták ki Párizsban azt a rendeletet, ami eltörölte a vallást, 1797. június 17-én azonban a francia kormány hatályon kívül helyezte a vallást korlátozó törvényeit.

---

#### Ellen G. White idézetek

A Biblia elleni harc, amely Franciaországban hosszú századokon át folyt, a francia forradalom jeleneteiben tetőzött. Ez az iszonyú ­robbanás ­azonban Róma Szentírást elhallgattató politikájának törvényszerű kö­vet­kezménye volt. A világ tanúja volt a pápai politika érvényesítésének, amely azt szemléltette, hogy több mint ezer éven át mit akart az egyház a tanításaival elérni.

A próféták megjövendölték, hogy a pápaság uralma alatt a Szentírás be lesz tiltva. A Jelenések könyvének írója azt is kinyilatkoztatta, hogy milyen iszonyatos következményekkel fog járni – különösen Franciaországban – a „bűn emberének” uralma. – A nagy küzdelem, 265–266. o.

Aznap [november 2-án] délután Bourdeau testvért elkísértem a székesegyházba [Valence, Franciaország], ahol megtekintettük a fogságban elhunyt VI. Piusz pápa mellszobrát, akiről a jövendölés szól. A történelem tehát bemutatta a pápát, aki halálos sebet kapott. A pápa szívét a mellszobor helyszínén egy márvány emlékmű őrzi. Megtekintve a próféciák által említett személy emlékművét, ünnepélyes érzés kerített hatalmába. – Manuscript Releases, 8. köt., 354. o.

Aki hű az Úrhoz és művéhez, ugyanazokkal a cselszövésekkel fogja szembetalálni magát, mint amelyeket az ellenfél régen támasztott, hogy akadályozza Isten munkájának helyreállítását és fölépítését – a nehézségek nagy hegyét, mely Zorobábel útján emelkedett. Sok emberi kitalálást használnak, hogy olyan emberek gondolkodásának és akaratának megfelelő terveket valósítsanak meg, akikkel az Úr nem fáradozik együtt. Ámde nem kérkedő szavak, szertartások sokasága bizonyítja, hogy az Úr együtt munkálkodik népével. Az emberi eszköz tettetett, hamis ereje nem dönti el a kérdést Az Úr munkájával szembehelyezkedők ideig-óráig hátráltathatnak, mégis az a Lélek, mely az Úr munkáját vezette végig az úton, ma is ő fog irányítani. „Nem erővel, sem hatalommal, hanem az én lelkemmel, mondja a seregek Ura.” – A Te Igéd igazság, 4. köt., 1179. o.

Hatalmas csata részesei vagyunk, mely a végső harchoz közeledve egyre szorosabb és küzdelmesebb lesz. Éber ellenségünk szüntelen munkálkodik azok elméjén, akiknek nem volt személyes tapasztalatuk Isten népe tanításai kapcsán az elmúlt ötven évben. Némelyek megragadják a saját idejükre szóló igazságot, és a jövőbe helyezik. A prófécia folyamatának már beteljesedett eseményeit kivetítik a jövőbe, és ezek az elméletek aláássák egyesek hitét. – Szemelvények Ellen G. White írásaiból, 2. köt., 102. o.