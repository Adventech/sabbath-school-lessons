---
title:  Főpapunk
date:  04/04/2024
---

Jézus a kereszten végbevitt tette által közbenjárhat értünk a mennyben. A feltámadt Úr a nagy Főpap, Ő mindent megad, ami szükséges ahhoz, hogy Isten országában örökké élhessünk.

`Olvassuk el Zsid 4:15-16 és 7:25 verseit! Milyen bátorítást találunk ezekben a versekben a kísértéssel, szenvedéssel, betegséggel és halállal teli világban?`

Az Ige azt mondja, hogy „hozzánk hasonlóan megkísértetett mindenben, kivéve a bűnt” (Zsid 4:15, ÚRK). Majd hozzáteszi: „Járuljunk azért bizalommal – azaz bátran – a kegyelem trónjához, hogy irgalmat nyerjünk, és kegyelmet találjunk idejében jövő segítségül” (Zsid 4:16, ÚRK). Egyszerűen szólva, Jézus a saját igazságosságába öltöztetve, a halála által megmentve és a vére által megváltva állít bennünket a világegyetem elé. Ő minden tekintetben olyan, amilyennek nekünk kellene lenni. Krisztus által nem kárhoztatnak minket a múltunk bűnei miatt. Benne eltűnik a vétkünk, hatalmas közbenjárása miatt megtörik a bűn szorítása az életünkön. Lehullanak a láncok, amelyek megkötöztek minket, megszabadulunk.

`Olvassuk el Jn 17:24-26 szakaszát! Mi Krisztus vágya a jó és a rossz közötti nagy küzdelemben?`

„Krisztus, miután meghozta nagy áldozatát, felemelkedett a mennybe, de addig nem fogadta el az angyalok imádatát, míg el nem mondta kérését: »Akiket nékem adtál, akarom, hogy ahol én vagyok, azok is énvelem legyenek« (Jn 17:24). Kimondhatatlan szeretettel és súllyal hangzott a válasz az Atya trónjáról: »Imádják Őt az Istennek minden angyalai« (Zsid 1: 6)! Egyetlen folt sem volt Jézusban. Megalázkodása véget ért. Áldozatát befejezte, és olyan nevet kapott, amely minden név felett áll” (Ellen G. White: A nagy küzdelem. Budapest, 2013, Advent Kiadó, 431. o.). Jézus mindennél jobban szeretné, hogy ott legyünk vele a mennyben. A szíve vágya, hogy megmentsen bennünket, ezért halt meg és jár közben értünk. Van valami, amire most különösen nagy szükséged van? Mondd el Jézusnak! A bánat helyett Ő megnyugvást ad. Ahol félelem van, oda békét hoz. A bűntudatra megbocsátást hoz. A gyengéknek erőt ad.

Miért áldozta fel magát értünk Krisztus? Miért vagyunk ilyen értékesek a számára?

---

#### Ellen G. White idézetek

Ő, aki magára vette az emberi természetet, tudja, hogyan fejezze ki, hogy együtt érez az ember szenvedéseivel. Krisztus nemcsak ismer minden egyes embert sajátos szükségleteivel és próbáival együtt, de ismeri azokat a körülményeket is, amelyek bántják és megzavarják lelkét. Szánakozó szeretettel nyúl minden szenvedő gyermeke felé. Aki nagyon szenved, azt nagyon szánja, és mélységesen együtt érez vele. Megindul gyengeségünkön, és szeretné, ha kétségeinket, bajainkat letennénk a lábához, és ott is hagynánk. […]

Ha kísértések ostromolnak, ha elborít a gond, a kétség és a sötétség, tekints arrafelé, ahol utoljára láttad a fényt! Nyugtasson meg az a tudat, hogy Krisztus szeret és megoltalmaz! Amikor a bűn erőt akar venni a szíveden, amikor bűntudat gyötör, és furdal a lelkiismeret, amikor kétely üli meg a lelked, gondolj arra, hogy Jézus kegyelme elég a bűn legyőzéséhez, a sötétség eloszlatásához! A Megváltóval közösségbe lépve a béke birodalmába lépünk be. – A nagy Orvos lábnyomán, 249–250. o.

Krisztus közbenjárói szolgálata által Isten szeretete mutatkozott meg teljes tökéletességben az emberek és az angyalok előtt. Ő közbenjár érted. Ő, a főpap könyörög az érdekedben, neked pedig Jézus Krisztus által kell az Atya elé vinned ügyedet. Így közvetlen bejárásod lehet Istenhez, és bár vétkeztél, ügyed mégsem reménytelen. „És ha valaki vétkezik, van szószólónk az Atyánál, az igaz Jézus Krisztus.” (1Jn 2:1) […]

A mennyei szentélyben végzett szolgálata során Krisztus a vérét mutatja be minden pillanatban a kegyelem trónusa előtt, és közbenjár éreünk. Ennek kellene mélységesen meghatnia a szívet, és meg kellene értenünk a közbenjárás minden pillanatának értékét. Jézus mindig él, hogy esedezzen értünk, ellenben a közöny miatt elveszített pillanatok sosem térnek már vissza. – The Faith I Live By, 205. o.

Krisztus képviselte az Atyát a világnak, és Ő képviseli az Atya előtt a választottakat, akikben helyreállította Isten erkölcsi képmását. Ők az öröksége. Nekik mondja: „Aki engem látott, látta az Atyát.” „Senki sem ismeri az Atyát, hanem csak a Fiú, és akinek a Fiú kinyilatkoztatja Őt.” Sem pap, sem vallási tanító nem nyilatkoztathatja ki az Atyát Ádám gyermekeinek.

Az embereknek egyetlen közbenjárójuk van, egyetlen szószólójuk, aki megbocsáthatja a bűnöket. Teljen meg hálával a szívünk iránta, aki Jézust adta bűnünk engesztelésére. Gondolkodjunk el alaposan az Atya irántunk tanúsított szeretetéről. Nem tudjuk lemérni ezt a szeretetet, hiszen megmérhetetlen. Csak a Kálváriára, a világ megalapítása óta megölt Bárányra mutathatunk. Kimondhatatlan áldozat! Megérthetjük és lemérhetjük-e a végtelent? – A Te Igéd igazság, 7. köt., 914. o.