---
title:  Lucifer Megtéveszt, Krisztus Győz
date:  01/04/2024
---

Nincs észszerű magyarázat arra, miért hagyta Lucifer, a tökéletes angyal, hogy a büszkeség és a féltékenység gyökeret eresszen a szívében, majd pedig a Teremtő elleni lázadássá növekedjen. Sátán büszkesége nyílt lázadássá érett. Igazságtalansággal vádolta az Urat. Kételyeivel és vádjaival megfertőzte az angyalokat.

`Olvassuk el Jel 12:4 versét! Mire mutat rá ez a bibliavers Sátán megtévesztő képességét illetően? Hány angyal adott hitelt az Istenről mondott hazugságainak?`

Amikor kitört a harc a mennyben, az angyaloknak el kellett dönteniük, hogy Jézust vagy Lucifert követik-e. Milyen volt ez a mennyei háború? Fizikai küzdelem lehetett, vagy inkább eszméké, esetleg mindkettő? Nem ismerjük a részleteket, ugyanakkor a viszály eléggé fizikai volt ahhoz, hogy végül kivetették Sátánt és az angyalait, „többé nem volt helyük a mennyben” (Jel 12:8-9, ÚRK). A harcnak mindenképpen volt valamennyi fizikai vetülete. Egy dolog teljesen biztos a mennyei háborúval kapcsolatban: minden angyalnak döntenie kellett Krisztus mellett vagy ellen. Kit fognak követni? Kinek a hangjára hallgatnak? A hűséges angyalok azt választották, hogy Jézus szeretetből fakadó parancsolatainak engedelmeskednek, míg az angyalok egyharmada Luciferre hallgatott, nem engedtek Istennek, így elvesztették a mennyet. A föld történelmének e döntő pillanatában nekünk is döntenünk kell Krisztus mellett vagy ellen. Nekünk is ki kell nyilvánítanunk, hogy kinek az oldalán állunk: Krisztusén vagy Sátánén.

`Olvassuk el 1Móz 2:15-17, 2Móz 32:26, Józs 24:15, 1Kir 18:20-21 és Jel 22:17 verseit! Milyen alapvető elvet tanítanak ezek a versek a nagy küzdelemről?`

Amikor Isten megteremtette az emberiséget, mélyen belénk plántálta a gondolkodás, a megfontolás és a választás képességét. Emberi mivoltunk lényegét az erkölcsi választás képessége adja meg. Nem robotok vagyunk. Eltérően az állatvilágtól, Isten a saját képére alkotott meg minket, hogy képesek legyünk választani jó és rossz között, örökérvényű lelki elvek alapján élni az életünket. Isten arra hívja népét Lucifer mennybéli lázadása és a földi bűneset óta, hogy válaszoljanak szeretetére, engedelmeskedjenek parancsolatainak és szolgálják Őt.

---

#### Ellen G. White idézetek

Csodálatos hatalommal és dicsőséggel rendelkező lényként szállt szem­be Istennel… Lucifer mint tündöklő kerub állt az Úr színe előtt. Az összes teremtett lény közül ő volt a legfontosabb és a legfőbb szereplő Isten szándékainak a világmindenség számára való kinyilatkoztatásában. Miután vétkezett, ámító hatalma még félrevezetőbb és jellemének leleplezése még nehezebb volt kiemelt helyzete következtében, mellyel az Atyánál rendelkezett. – Jézus élete, 58. o.



Édenben próbára lett téve ősszüleinknek a menny iránti hűsége. Szabadon eldönthették, hogy vagy Istennek szolgálnak, vagy engedetlenségükkel Isten és az ember ellenségének szövetségeseivé válnak. Mivel nem Istenre, hanem Sátánra hallgattak, aki egy kígyó révén beszélt hozzájuk, nem csak az édeni lakozást, hanem az élethez való jogukat is elveszítették. […]

Milyen érdeklődéssel figyelte az egész világegyetem az Ádám és Éva sorsát eldöntő küzdelmet! Az angyalok feszülten figyelték Sátán szavait, aki által megszületett a bűn, amikor hazug érvekkel próbálta hatástalannak beállítani az emberek elméjében Isten törvényét. Az angyalok nyugtalansággal figyelték, hogy vajon sikerül-e elcsábítania a szent párt, és beleesnek-e csapdájába. […]

Ádám és Éva önmagukat győzték meg arra vonatkozóan, hogy egy apróság, mint a tiltott gyümölcs elfogyasztása, nem vonhat maga után olyan súlyos következményeket, mint amilyenekről Isten beszélt. Csakhogy ez az apróság, Isten szent és változhatatlan törvényének áthágása bűn volt, aminek következményeként kimondhatatlan szenvedés és halál csatornája nyílt meg és áradt ki a világra. A bűnt sose tekintsük jelentéktelen dolognak! – That I May Know Him, 14. o.

A végidőben élünk, és Sátán nagy erővel munkálkodik annak érdekében, hogy álnok kísértéseivel legyőzze még azokat is, akik Jézusban hisznek. Bennünket azonban „Isten hatalma őriz”, ezért a kísértésben is dicsőítsük Istent, aki a hűséges lelket megőrizheti az álnok ellenség támadásaitól.

A leleményes kísértő az atyafiak hazug vádolójaként, gyilkos üldözőjeként jelent meg; de bármit is állítana rólatok, az Úr kijelentheti veletek kapcsolatban is azt, amit Péter apostol mondott: „Távozz, Sátán!” Majd megparancsolhatja: „Ne állj közém és e lélek közé! Nem állhatsz közénk, mert én meghaltam érte, hogy megválthassam őt.” A ti feladatotok elűzni Sátánt és az ő kísértéseit és behívni Jézust az életetekbe. Közeledjetek hozzá. Fogjátok meg a kezét, s akkor Ő teljes erejével megragad benneteket. Aki megőrzi a hitét, azt Ő sohasem fogja elengedni. – The Upward Look, 42. o.