---
title:  A Szeretet Utat Talál
date:  03/04/2024
---

Ádám és Éva vétkezett, az Úr pedig közölte velük, hogy el kell hagyniuk kerti otthonukat. Attól kezdve fáradozás és szenvedés a jussuk. Vajon reménység nélkül kell szenvedniük, végül pedig meghalniuk?

Isten ekkor adta nekik az 1Móz 3:15 versében feljegyzett ígéretet. Egyenesen Sátánra, a kígyóra nézve mondta: „Ellenségeskedést szerzek közötted és az asszony között, a te magod között és az ő magva között: ő a fejedre tapos, te pedig a sarkát mardosod” (ÚRK). Abban a pillanatban talán nem tudták pontosan, mit értett Isten ezen, annyit viszont értettek, hogy ismét reménykedhetnek. A megváltásuk valamilyen módon az asszony magva által történik majd.

Az asszony magva természetesen Jézus Krisztus (Gal 3:16). Sátán a kereszten marta meg Jézus sarkát, akinek a győzelme azonban garantálja a számunkra, hogy egy nap a kígyó fejére fog taposni, bezárul a szenvedés és a halál ajtaja, amit Ádám és Éva tárt ki.

`Olvassuk el 2Kor 5:21, Gal 3:13 és Zsid 2:9 verseit! Mit árulnak el ezek a szakaszok Krisztus keresztáldozatának jelentőségéről?`

Tűnődtünk már valaha azon, hogy tényleg szeret-e bennünket Isten? Nézzünk a keresztre, a töviskoszorúra, a kezét és lábát átfúró szögekre! Jézusnak a Golgotán kiontott minden csepp vérével Isten azt mondja: Szeretlek! Nem akarok nélküled lenni a mennyben! Igen, bűnt követtél el, az ellenség kezébe adtad magad, az érdemeid alapján nem vagy méltó az örök életre, de én váltságdíjat fizettem érted. Többé nem kell bizonytalankodnunk amiatt, hogy Isten szeret-e bennünket, ha a keresztre tekintünk.

A Biblia Jézusról szól, aki eljött a világunkba, tapasztalta az egész emberiség által jól ismert bánatot, csalódást és fájdalmat. Úgy mutatja be Krisztust, mint aki ugyanolyan kísértésekbe ütközött, mint mi, de élete és kereszthalála által győzött a pokol hatalmasságai és erői felett. Mindezt mindannyiunkért tette, egyen-egyenként.

Gondoljuk végig! Jézus, a világmindenség Teremtője (lásd Jn 1:3) nemcsak lejött a mennyből a bűnbe süllyedt világba, hanem úgy szenvedett, ahogyan egyikünknek sem kell (lásd Ézs 53:1-5). Ezt azért vállalta, mert szeret bennünket, mindannyiunkat! Milyen komoly indok ez a reménységre!

Hogyan felelt Sátán vádjaira a kereszten Krisztus? Mit ért el a halálával a jó és a rossz közötti nagy küzdelemben?

---

#### Ellen G. White idézetek

Ésaiás jövendölései milyen félreérthetetlenül világosan szóltak Krisztus szenvedéseiről és haláláról. […]

Isten előrevetítette Krisztus halálának módját és körülményeit is. Miként Mózes felemelte a rézkígyót a pusztában, úgy kellett felemeltetnie az eljövendő Messiásnak, „hogy valaki hiszen őbenne, el ne vesszen, hanem örök élete legyen” (Jn 3:16). […]

Aki azonban istentelen emberek kezétől halált szenvedett, győzött a bűn és a sír fölött, mert feltámadt! Izrael kedves dalnoka a Mindenható sugallatára bizonyságot tett a feltámadás hajnalának dicsőségéről, és vidáman kiáltotta: „Azért örül az én szívem, és örvendez az én lelkem; testem is biztonságban lakozik. Mert nem hagyod lelkemet a seolban; nem engeded, hogy a te szented rothadást lásson.” (Zsolt 16:9–10)

Pál kimutatta, hogy az áldozati szertartásokat Isten milyen szorosan egybefonta a próféciákkal. Ezek rá utalnak, aki olyan lesz, mint „a bárány, mely mészárszékre vitetik”. A Messiás „önlelkét áldozatul” adja. Ésaiás próféta bizonyságot tett róla, mint Isten Bárányáról; az Üdvözítő engesztelő művét évszázadokkal előbb szemlélhette, aki „életét halálra adta, és a bűnösök közé számláltatott; pedig Ő sokak bűnét hordozta, és a bűnösökért imádkozott” (Ésa 53:7, 10, 12). – Az apostolok története, 225–227. o.

Isten egyszülött Fia kész volt elhagyni a menny dicsőségét, és lejött földünkre, hogy együtt lakozzon az engedetlen nemzetséggel, amely visszautasította az ő jóindulatú irgalmát. Kész volt szegénységben élni és még a kísértést is elszenvedni, kész volt a fájdalmak Férfiává válni és megismerkedni a szenvedéssel. Az Ige kijelenti: „Utált és az emberektől elhagyott volt… mint aki elől orcánkat elrejtjük.” (Ésa 53:3) Még egyik tanítványa, Péter is megtagadta, Júdás pedig elárulta. A nép, amelyet megáldani jött, nem fogadta be. Gúnyolták, és kimondhatatlan szenvedést okoztak neki. Töviskoronát helyeztek a fejére, tüskék döfték át szent homlokát. Megostorozták, majd keresztre feszítették. Mindezek mellett egyetlen zokszó sem hagyta el ajkát.

Krisztus azért tűrte el a szenvedést, hogy jogot nyerjen örök életet adni mindazoknak, akik benne hisznek. Ó, amikor ezen elmélkedem, úgy érzem, hogy sose lenne szabad panaszkodnom! – This Day With God, 216. o.

Krisztus keresztre feszítésekor a meggyógyítottak nem ­üvöltötték együtt a csőcselékkel: „Feszítsd meg, feszítsd meg.” Együtt éreztek Jézussal, mivel ők is érezték mély részvétét és csodálatos hatalmát. Megváltójuknak ismerték el, mert testi-lelki egészséget adott nekik. Hallgattak az apostolok prédikálására, a szívükhöz eljutott isteni ige bölccsé tette őket. Isten kegyelmének hirdetőivé, a megváltás eszközeivé váltak. – Jézus élete, 163. o.