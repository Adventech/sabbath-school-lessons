---
title:  Tanítói melléklet
date: 05/04/2024
---

#### Áttekintés

Kulcsszöveg: Jel 12:7-8

Alapige:  1Móz 2:15; Ézs 14:2-4; Ez 28:12-15; Jn 17:24; Kol 1:16;  Jel 12:7-9

Bevezetés: Ez a tanulmány bevezet a kozmikus konfliktus, vagyis a nagy küzdelem témájába, amely Krisztus és Sátán között zajlik. Először megvizsgáljuk a gonoszság eredetét és Isten megoldását a bűnbeesésre.

A kozmikus küzdelem több szempontja érdemel komoly átgondolást. Először: a nagy küzdelem nem örök. A mennyben kezdődött akkor, amikor Lucifer, egy teremtett lény, lázadó angyalok egy csoportja élére állt, akik kétségbe vonták Istennek, az örökkévaló Teremtőnek, minden teremtmény Királyának lényét és uralkodásának módszereit. Ebből tehát arra következtethetünk, hogy ha a gonoszságnak és magának Sátánnak volt kezdete, akkor lesz vége is.

Másodszor: a kozmikus küzdelem ténye mutatja, hogy mennyire nem fér össze egymással a jó és a rossz. Egyik fél sem tud a másikkal együtt létezni, nem tudja eltűrni a másikat, mindkét fél a másik megsemmisülését akarja. Amint a gonoszság megjelent Lucifer szívében, azonnal megkérdőjelezte Isten jogát a létezéshez és kormányzáshoz, mindezt Isten örökkévaló volta ellenére.

Továbbá a nagy küzdelem kizár mindenfajta filozófiai vagy vallási dualizmust, amelyben a rossz és a jó egyaránt örökkévaló, egymással egyenlő, a rossz pedig szükséges volna. A bibliai világnézet szerint nincs szükségünk a rosszra ahhoz, hogy ismerjük és értékeljük a jót, a rossz a jó gyarapodásához sem szükséges.

Harmadszor: a gonoszság és a nagy küzdelem a mennyben kezdődött, ami a racionális és szabad erkölcsi tudatú emberekben azt a gondolatot ébresztheti, hogy a küzdelem elsősorban lelki jellegű, ezért a megoldásnak is lelkinek kell lennie. Bár a gonoszság úgy jött létre, hogy Istennek semmi köze nem volt hozzá (éppen ellene támadt), létét megszüntetni nem lehet Isten nélkül. A gonoszság természeténél fogva végleges károkat okoz az univerzum egészében, ezért csak Isten természetfeletti, teremtő hatalma képes mindenestől kiirtani, eltávolítva katasztrofális következményeit.

Isten megváltási terve tehát nem csupán abból áll, hogy azonosítja, felismeri, megszégyeníti vagy megbünteti a gonoszság szerzőit. Ezek az eljárások nem elegendőek a gonosznak az univerzumból való kiirtásához. Isten megoldása az, hogy Krisztusban magára vállalja a bűn következményeit. Teremtői hatalma által tevékenyen részt vesz a gonosz megsemmisítésében és az univerzum megtisztításában, helyreállításában.

A tanulmány témái: Az e heti tanulmány három dologra összpontosít:

1.  A gonoszság és a kozmikus küzdelem a tökéletes mennyben kezdődött, majd kiterjedt a földre és gyökeret vert Istennek a saját képmására alkotott, szabad akarattal rendelkező teremtményeinek a szívé­ben.

2.  A rossz és a bűn végső következménye az Isten és országa elleni lázadás.

3.  Az üdvösség és a világméretű küzdelem lezárása egyedül és kizárólag a kereszt, Krisztus közbenjárása és teremtő, átalakító, helyreállító hatalma által lehetséges.

#### Kommentár

A nagy küzdelem adventista tantétele

Hetednapi adventistaként egyedi módon értelmezzük a bűn eredetét és annak megoldását. Más keresztényektől eltérően nincs a bűnről szóló, külön tantételünk, mert az „a nagy küzdelemről” szóló tantétel része. John M. Fowler helyesen mutat rá: „A bűnről szóló egyetlen tantétel sem lehet teljes a Krisztus és Sátán között dúló nagy küzdelem témájának ismerete nélkül. Középpontjában Isten szuverenitása és jelleme áll. Amikor Lucifer lázadást szított a mennyben Isten ellen… és amikor ez a tetőpontjára ért, Istennek nem volt más választása, mint kivetni a bukott angyalok seregét a mennyből” (Fowler: „Bűn” címszó a Handbook of Seventh-day Adventist Theology. Hagerstown, MD, 2000, Review and Herald, 241. o.).

Valamilyen szinten más keresztények is hiszik Lucifer bukását és Ádám bűnbeesését, az adventisták azonban megfogalmazták ezeket a tételeket a 8. számú hitelv (alább, dióhéjban) egyedi tantételében:

„Az egész emberiség belebonyolódott az Isten és Sátán közötti nagy küzdelembe, ami Isten jelleme, törvénye és a világmindenség fölötti uralmának kérdése körül forog. A harc a mennyben kezdődött, amikor egy szabad akarattal rendelkező teremtmény önmagát felmagasztalva Isten ellenségévé, Sátánná vált, és fellázította az angyalok egy csoportját is. Sátán a mi világunkba is behozta a lázadás szellemét, amikor Ádámot és Évát bűnre vitte. Az ember bűnének következtében az emberiség elveszítette istenképűségét, a teremtett világ rendje felbomlott, majd pedig vízözön pusztított a földön, ami az egyetemes küzdelem színtere lett. Ezt a harcot az egész univerzum figyelemmel kíséri. Isten szeretete végül igazolódik. Krisztus, hogy segítse népét a harcban, elküldi Szentlelkét és a jó angyalokat, hogy az üdvösség útján vezessék, védelmezzék és oltalmazzák őket.” https://adventista.hu/kik-az-adventistak/hitelveink/#toggle-id-8

Az emberiség bűnbeeséséről szóló bibliai tanítás szerepel a 7. alapvető hitelvben is, amelynek címe: „Az ember természete”.

„Isten az első emberpárt a saját képmására teremtette, egyéniséggel, hatalommal és szabadsággal ruházta fel, hogy képes legyen gondolkodni és cselekedni. Teremtett szabad lény, a test, a lélek és a szellem oszthatatlan egysége, de Istentől függ az élete. Amikor ősszüleink nem engedelmeskedtek Istennek, megtagadták Istentől való függőségüket, és elveszítették Istentől kapott kiváltságukat. Isten képmása összetört bennük, a halál alattvalóivá lettek. Utódaik ezt a megromlott természetet és annak következményeit öröklik. Gyengeségekkel és bűnös hajlamokkal születnek. Isten azonban megbékéltette magával a földet Krisztusban, és Szentlelke által helyreállítja az Alkotó képmását a bűnbánó emberben. Isten a dicsőségére teremtette az embereket, és azért hívta el őket, hogy szeressék Őt és egymást, és viseljenek gondot környezetükről.”

https://adventista.hu/kik-az-adventistak/hitelveink/#toggle-id-7

A nagy küzdelemről szóló adventista tanítás két további szempontja is megfontolást érdemel: 1) a nagy küzdelem témájának eredete és 2) történetisége.

Először: a nagy küzdelem témája a Szentíráson alapul, és az adventista bibliaértelmezés és tantételbeli fejlődés alapját képezi. A bibliaértelmezésről ezt írta Ellen G. White: „A Biblia önmagát magyarázza, igeverset igeverssel kell összevetni. A tanuló sajátítsa el, miként kell a Bibliát összefüggő egészként szemlélni és meglátni a részek közötti kapcsolódási pontokat! Ismerje meg a Szentírás hatalmas, központi témáját, Isten eredeti célját a világgal, a nagy küzdelem kezdetét és a megváltás művét! Meg kell értenie az elsőbbségért egymással versengő két elv jellegét, és meg kell tanulnia, miként ismerje fel azok működését a történelemben és a próféciákban, egészen a kiteljesedésig. Fel kell tudnia ismerni, hogyan hat a nagy küzdelem az ember életének minden szakaszára, hogyan alkalmazza egyik vagy másik egymásnak feszülő elvet ő maga is minden tettében; és akár akarja, akár nem, már most eldönti, kinek az oldalára áll ebben a küzdelemben” (Nevelés. Budapest, 2015, Advent Kiadó, 165-166. o.)

E bibliaértelmezés következményeként a nagy küzdelem témája beleszövődik az adventista teológia minden egyéb tantételébe. Ez az Istenről szóló tanítással kezdődik, az Ő természetének lényegével, mint aki szabad, szerető, kegyelmes, igaz, igazságos és hűséges. A Szentírás egészében a következő tanításokkal fonódik még össze a nagy küzdelem témája:

a)  A teremtés tana – Isten szeretetének, szabadságának, hatalmának kifejezése;

b)  Az emberi természetről – annak jelen állapotáról és jövőbeni sorsáról – szóló tan;

c)  A bűneset következtében az emberiség eredeti, igaz állapota megromlott, megtört Istennel való közössége;

d)  Tanítás Isten megmentő tetteiről, ahogyan azok kifejeződnek Jézus Krisztus testet öltésében, szolgálatában, halálában, feltámadásában, mennybemenetelében, a mennyei szentélyben történő közbenjárói szolgálatában, valamint második eljövetelében;

e)  Tanítás Isten megváltási tervéről, az emberiség megigazításáról, megszentelődéséről, megdicsőüléséről;

f)  Tanítás Isten elhívott hűségeseiről, minden korszakban élő népéről. Ennek tetőpontja a végidei maradék kihívása más egyházakból. A maradék küldetése a kegyelem utolsó üzenetét hirdetni az emberiségnek;

g)  Tanítás Isten ítéletéről. Az advent előtti ítéletről, a millennium alatt történő ítéletről és Isten végrehajtói ítéleteiről, amelyeknek végén megsemmisül a gonosz, Isten pedig mindent helyreállít.

Másodszor: a nagy küzdelem történeti jellegű. Mivel a hagyományos kereszténység átvette a görög filozófia előfeltételezéseit és tételeit, mint például azt, hogy a menny anyagtalan, időtlen, határtalan, ezért sok keresztény allegóriaként vagy teológiai mítoszként kezeli a Bibliának a nagy küzdelemre és az ember bűnbeesésére vonatkozó utalásait. Az adventista történeti–szó szerinti bibliaértelmezés úgy mutatja be Istent, mint aki mindvégig személyesen van jelen az emberiség, a megváltás történetében. Lucifer, az angyalok – úgy a lázadók, mint az igazak –, Ádám és Éva valódi személyek, bűnbeesésük pedig valódi történelmi esemény. Jézus valós történelmi személyként utalt Sátánra, mint akit a földi történelem előtti időből ismert, akitől minden gonoszság és bűn ered. Egyszer azt mondta a farizeusoknak, hogy ők nem Ábrahám gyermekei (Jn 8:39-40), nem is Isten gyermekei (Jn 8:41-42), inkább az „ördög-atyáé”, „aki emberölő volt kezdettől fogva, és nem állt meg az igaz­ságban, mert nincsen benne igazság. Amikor hazugságot szól, a sajátjából szól, mert hazug ő, a hazugság atyja” (Jn 8:44).

János, A jelenések könyve írója szintén történelmi tényként utal Sátánra és a kozmikus küzdelemre. Így jellemzi a gonoszt: „a nagy sárkány, az ősi kígyó, akit ördögnek és Sátánnak neveznek, aki az egész földkerekséget megtéveszti” (Jel 12:7-9), tőle ered minden háború, gonoszság, hitetés úgy a mennyben, mint a földön.

Jel 12:7-9 közvetlen szövegkörnyezete arra utal, hogy János apostol Sátánt és a világméretű küzdelmet is történelmi tényként, eseményként tartja számon, mint ahogy Isten létét (Jel 12:5-6, 10, 17), Jézus születését és mennybemenetelét (Jel 12:5), az egyház létét és az üldözéseket (Jel 12:1, 6, 11, 13-15), Jézus keresztjét, akinek vére által üdvözülünk (Jel 12:11). Bár azt nem tudjuk, mikor tört ki a mennyben a kozmikus háború, hitünk szerint ennek ideje azelőttre tehető, hogy „Isten megteremtette Ádámot és Évát. Az is ugyanúgy történelmi esemény volt, mint az emberiség bűnbeesése Sátán kísértése folytán” (Handbook of Seventh-day Adventist Theology. 241-242. o.).

#### GYAKORLATI ALKALMAZÁS

Beszéljük meg az alábbi kérdéseket az osztályban!

1.  Mit gondolnak az emberek általában a jó és a rossz között dúló, nyilvánvaló küzdelemről – úgy világszinten, mint az emberi társadalomban? Hogyan értelmezik a gonosz eredetét? Abban hisznek, hogy a gonoszság sosem ér véget? Miért vagy miért nem? Feladták már a reményt, hogy a rossznak egyszer vége lesz? Ha igen, miért? Talán úgy gondolják, hogy a rossz egyszerűen az élet része, sőt talán még szükséges is, hogy valamiféle egyensúly legyen a világegyetemben és a történelemben? Hogyan lehet ismertetni a Biblia álláspontját a gonoszságról?

2.  Miként befolyásolják a jó és a rossz közötti küzdelem eredetéről szóló különböző teóriák az ember erkölcsiségéről és felelősségéről alkotott nézetünket? Vegyük például az evolúció elméletét! Hogyan hat ez a gonosz eredetével kapcsolatos nézetünkre, következésképpen pedig arra, ahogyan az ember erkölcsi felelősségére tekintünk? Az evolúción kívül még milyen elméletek létezéséről tudunk a rossz eredetét illetően?

3.  Hogyan lehet elmagyarázni a körülöttünk élőknek a rossz eredetéről, a nagy küzdelemről és a bibliai reménységről szóló adventista hitelveket? Milyen elemeket foglalnánk bele a nagy küzdelem leírásába?

`Jegyzetek`