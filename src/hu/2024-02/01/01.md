---
title:  A Minden Háborút Kiváltó Harc
date:  30/03/2024
---

### E heti tanulmányunk
1Mózes 3:15; Ézsaiás 14:12-14; Ezékiel 28:12-15; János 17:24-26; Jelenések 12:7-9

> <p></p>
> „Ezután háború támadt a mennyben: Mihály és angyalai harcra keltek a sárkánnyal, és a sárkány is hadakozott, és az ő angyalai is. De nem tudtak győzni, és többé nem volt helyük a mennyben” (Jel 12:7-8, ÚRK).

Ha Isten jó, akkor miért olyan rossz a világ? Hogyan engedheti meg a szeretet Istene, hogy ennyi gonoszság létezzen? Miért történnek szörnyű dolgok jó emberekkel? Az e heti tanulmányban a jó és a rossz közötti ősi küzdelmet tekintjük át. Lucifer mennybéli lázadásától kezdődően megvizsgáljuk, honnan eredt a gonoszság, illetve milyen türelmet gyakorol Isten a bűn problémájával kapcsolatban.

Isten a mérhetetlen szeretet Istene, ez a természetéből fakad (1Jn 4:7-8). Minden tette erről árulkodik (Jer 31:3). Szeretetet nem lehet erőltetni, kikényszeríteni, előírni. Ellen G. White helytállóan fogalmaz: „Szeretetet csak szeretet ébreszthet” (Ellen G. White: Jézus élete. Budapest, 1989, Advent Kiadó, 13. o.). A választás szabadságának megtagadása a szeretet lehetőségét veszi el, ezzel pedig eltörli a valódi boldogság lehetőségét. Isten a szeretetével nyer meg bennünket szövetségeseiül. Úgy fáradozik a jó és a rossz közötti nagy küzdelem megoldásán, hogy a bűn soha többé ne üthesse fel a fejét a világegyetemben. Célja, hogy az egész világegyetem előtt bemutassa, Ő mindig is a teremtményei érdekeit, javát szolgálta. Isten szeretet-szemüvegén keresztül, a világra a jó és a rossz közötti nagy küzdelem fényében tekintve arról bizonyosodunk meg, hogy a jó végérvényesen győzni fog a gonoszság felett.

Az e heti tanulmánnyal olvassuk el A nagy küzdelem 29-30. fejezetét!

---

#### Ellen G. White idézetek

Ősszüleink bűnbeesése előtt már Krisztus kijelentette, hogy fel akarja menteni az embert a bűn büntetése alól, ezért le kell jönnie földünkre, hogy Sátánt a saját harcterén győzhesse le. A mennyben kezdődött háború tehát a földön fog folytatódni.

E küzdelemnek számos vetülete van. Hatalmas érdekek csapnak össze egymással. A világegyetem lakói választ várnak a következő kérdésekre: „Talán nem tökéletes Isten törvénye, ezért változtatni kell rajta? És meg kellene változtatni az isteni kormányzatot is, vagy az is változhatatlan és örök?” […]

A Krisztus által átélt küzdelmek hevességével arányosak az Úr sikereinek vagy kudarcainak a hatásai… Sátán megpróbálta legyőzni Krisztust, hogy megőrizhesse a világ fölötti uralmát… Az egymáshoz való viszonyulásuk mutatja meg mind az Atya és a Fiú, mind pedig Lucifer jellemét. Isten az ő igazságosságának és szeretetének nyilvánvaló bizonyítékait kínálta fel. – The Signs of the Times, 1902. augusztus 27.

Az Úr szeme szüntelenül figyel bennünket. Az emberi lélek és a feddhetetlenség Napja közé ékelődő felhőket hitünk megerősítése céljából engedi meg Isten, hogy még szorosabban kapaszkodjunk az ő ígéretei­be, és hogy ragyogó, biztos reménységünket egyetlen viharfelhő se árnyékolhassa be. Mindenkinek magának kell megtanulnia szenvedni, erősnek maradni, hogy ne süllyedjen el gyengeségében. […]

Próbák és nehézségek érnek, de ez nem azt jelenti, hogy Jézus nem szeret és nem áld meg. Isten Báránya együttérzően azonosul a szenvedést átélő, hívő gyermekeinek az érdekeivel. Minden pillanatban óvja őket. Ismeri összes fájdalmukat, Sátán minden kísértését és a lelküket marcangoló összes kételyt. A megkísértettek, a tévelygők és a hitüket elveszítők védelmére kel. Próbálja fölemelni magához őket. Krisztus szolgálatához tartozik megszentelni hűségeseit, megtisztítani őket és a szívüket békével betölteni. Ez által teszi őket méltókká a dicsőségre, tisztességre és az örök életre, valamint a bármilyen földi fejedelem által szerzett örökségnél gazdagabb és tartósabb örökségre. – Our High Calling, 327. o.

Nagy nehézségek jönnek a világra, és Sátán erői minden erejüket latba vetve próbálnak szenvedést, pusztulást okozni. Az ördög igyekszik minden elképzelhető nyomorúságot ráhozni az emberiségre. A föld az ő ténykedésének színtere, a kísértő mégis féken van tartva. Csak addig mehet el, ameddig megengedi neki az Úr. […]

Jézus él, hogy esedezzen értünk. Miközben sötétség és homály fogja körül a földet, az életünk csak Krisztus által Istenben elrejtve van biztonságban. Csodálatos Üdvözítőnk van! Őbenne van örök életünk minden reménysége… A hitnek át kell törnie még a legsötétebb felhőkön is. – That I May Know Him, 284. o.