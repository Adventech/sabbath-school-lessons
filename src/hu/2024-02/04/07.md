---
title:  További Tanulmányozásra
date:  26/04/2024
---

„Isten lehetővé tette, hogy e kiválasztott emberekre nagy világosság sugározzék. Megnyitotta szemüket, hogy lássák Róma számos tévedését; de a teljes világosság, amelyet Isten a világra akart sugározni még nem fénylett fel előttük. E szolgái által Isten vezette ki az embereket a katolicizmus sötétségéből, de még sok akadályt kellett leküzdeniük. Lépésről lépésre vezette őket úgy, ahogy el tudták viselni. Arra nem voltak felkészülve, hogy a teljes világosságot egyszerre fogadják be. Éppúgy elfordultak volna tőle, mint a sokáig sötétségben élők a déli nap fényétől, ha teljes verőfényével rájuk sugárzik. Ezért Isten apránként tárta fel az igazságot a vezetőknek, ahogy a nép be tudta fogadni. Századról századra egyik hűséges munkás követte a másikat, hogy egyre tovább vezessék a népet a reformáció útján” (Ellen G. White: A nagy küzdelem. Budapest, 2013, Advent Kiadó, 94. o.).

„Egy másik levélben, amely egy papnak szólt, aki az evangélium híve lett, Husz János mélységes alázattal beszélt saját hibáiról. Azzal vádolta magát, hogy »élvezettel viselt pompás öltözéket, és órákat fecsérelt el haszontalan dolgokkal«. Majd ezeket a megható intelmeket tette hozzá: »Bárcsak Isten dicsősége és lelkek megmentése foglalkoztatná elmédet, és nem az egyházi javadalmak és birtokok! Óvakodj attól, hogy a házadat jobban ékítsd, mint a lelkedet! Mindenekelőtt lelked építésére legyen gondod! Légy jóindulatú és önzetlen a szegényekhez, és anyagi javaidat ne pazarold lakomákra! Ha nem javulsz meg, és nem tartózkodsz a hiábavaló dolgoktól, attól tartok, néked is kemény fegyelmezésben lesz részed, akárcsak nekem«” (i. m. 96. o.).

**Beszélgessünk róla!**

`1) Mit jelent az, hogy az igazság fokozatosan tárul fel? Miért így mutatja meg Isten? Hogyan vonatkozik ez a mai egyházra? `

`2) Az újonnan felfedezett igazságok hogyan viszonyulnak azokhoz, amelyeket Isten népe már korábban megértett? Miért nem mondhat ellent az új a már régebben ismertnek?  `

`3) Bárhol éljünk is, környezetünk olyan értékeket, gondolatokat és erkölcsi szabályokat erősít, amelyek valamilyen szempontból biztosan ellentétesek a Biblia tanításával. Nevezzünk meg ilyen ütközőpontokat! Ezek fényében vajon hogyan birkózunk meg ezekkel a kihívásokkal mi magunk, illetve az egyház egésze? Hogyan maradhatunk jó állampolgárok akkor is, ha nem engedünk a kultúránk nyomásának?`

---

#### Ellen G. White idézetek

Az evangélium szolgái, 267. o.: „A bizalom és kiváltság ideje” című fejezet; Jézus élete, 385–386. o.: „A galileai válság” című fejezet.