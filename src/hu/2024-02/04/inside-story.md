---
title: Történet
date: 26/04/2024
---

#### KÉT SZOMSZÉD TÖRTÉNETE

_Andrew McChesney_

Mussa vallása szerint helytelen sertéseket tartani eladásra, Mussa azonban egy sertéstelepen dolgozott. Nicolonaga vallása azt tanította, hogy nem helyes elválni, ez alól csak a hűtlenség jelent kivételt. Nicolonaga azonban háromszor nősült, ráadásul három élettársi kapcsolata is volt. Ők egymás szomszédságában éltek, és mindketten nagyon távol kerültek vallásuk követelményeitől, de Istennek terve volt mindkettőjükkel.

Egyszer Mussa disznói berontottak Nicolonaga veteményesébe, és nagy károkat okoztak. Nicolonaga mérgében megverte Mussát, aki bosszút esküdött, boszorkány praktikához folyamodott. „Harminc napod van, hogy felkészülj a halálra” – mondta Nicolonagának.

Nicolonaga nagyon betegen ébredt másnap reggel, de elmesélte adventista barátainak, hogy Mussa megfenyegette. A hívők imacsoportot szerveztek a lelkésszel, és meglátogatták barátjukat. A 30 nap vége vészesen közeledett. A lelkész egy imaéjszakát szervezett Nicolonagáért.

Másnap kora reggel Mussa kopogott a lelkész ajtaján, és elmondott egy fantasztikus történetet arról, ahogy Nicolonaga Istene harcolt az ő isteneivel, és Nicolonaga Istene győzött. Azt mondta, hogy már nem akarja Nicolonaga halálát, inkább ő is keresztény szeretne lenni, hogy Nicolonaga Istenét imádja.

Nicolonaga meggyógyult, és a két szomszéd a keresztségre kezdett készülni. Most Nicolonaga és Mussa is a jó oldal harcosai Mozambiknak azon a területén, ahol élnek.

„Isten hatalmas, meghallgatja azoknak az imáit, akik hittel keresik Őt” – mondta Nelson A. Quenesse, a gyülekezet lelkésze.

_Mert „hit nélkül senki sem lehet kedves Isten előtt, mert aki az Istent keresi, annak hinnie kell, hogy ő van; és megjutalmazza azokat, akik őt keresik” (Zsid 11:6)._