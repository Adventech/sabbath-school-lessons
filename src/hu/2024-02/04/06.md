---
title:  A Reménység Örömével
date:  25/04/2024
---

`Olvassuk el Zsid 2:14-15 verseit! A középkor hívői hogyan élték meg a nagy küzdelem valóságát?`

Az iszonyatos üldöztetések között mi tartotta a lelket a hűséges valdensekben? Mi öntött bátorságot Husz, Jeromos, Tyndale, Latimer és a középkor idején mártírhalát halt többi hívő szívébe, amikor szembenéztek tűzzel és karddal? A hit Isten ígéreteiben. Elhitték, amit Krisztus mondott: „mert én élek, ti is élni fogtok” (Jn 14:19). Tapasztalták, hogy Isten ereje megtart az élet legnagyobb megpróbáltatásai között. Még örülni is tudtak annak, hogy részesek lehettek Krisztus szenvedéseiben. Hűségük erős bizonyság lett a világ számára. A jelenen túlra tekintettek, a jövőt látták. Tudták, hogy Krisztus feltámadása miatt a halál már legyőzött ellenség. A halál szorítása megtört e bátor emberek szemében. Isten Igéjének ígéreteibe kapaszkodtak, így váltak győztesekké.

`Olvassuk el Jn 5:24, 11:25-26 és 1Jn 5:11-13 verseit! Milyen bizonyosságot találsz ezekben az ígéretekben? Hogyan segítenek ezek a gondolatok, amikor próbára tesz az élet?`

Husz Jánost nem ingatta meg a börtön, az igazságtalanság, de még a halál sem. Hónapokon át hideg, nyirkos tömlöcben sínylődött, magas láz gyötörte, ami csaknem végzett vele. Azonban „Isten kegyelme megtartotta. A végső elítélése előtti szenvedésteljes hetekben mennyei béke töltötte be lelkét. »Börtönömben, megbilincselt kezemmel írom ezt a levelet – írta egyik barátjának –, holnapra várva halálos ítéletemet… Ha majd Jézus Krisztus segítségével újra találkozunk az elkövetkezendő élet boldog békességében, meg fogod tudni, hogy az irgalmas Isten miként mutatta meg önmagát nekem, és mennyire támogatott engem a kísértések és próbák közepette.« Sötét börtönében előre látta az igaz hit diadalát” (Ellen G. White: A nagy küzdelem. Budapest, 2013, Advent Kiadó, 97-98. o.).

Pál apostol buzdítása még jelentőségteljesebben szól ma hozzánk: „Ragaszkodjunk a reménység hitvallásához tántoríthatatlanul, mert hű az, aki ígéretet tett” (Zsid 10:23, ÚRK). Isten ígéretei megtartották népét a múltban és bennünket is megtartanak.

Mit jelenthet az, ha az ember mindent elveszít Krisztusért? Végül mit veszít valójában (lásd Mk 8:36)? Mit tanulhatunk a valdensektől és a reformátoroktól, ami megőrizhet bennünket a föld végső küzdelmében?

---

#### Ellen G. White idézetek

Mi adott erőt a múltban Krisztus követőinek a szenvedések között? Istennel, a Szentlélekkel és Krisztussal való közösségük! A gyalázat és üldöztetés sokakat elválasztott ugyan földi barátaiktól, de sohasem Krisztus szerelmétől. A vihartól korbácsolt lelkeket akkor szereti legjobban az Üdvözítő, amikor az igazságért szenvednek. Jézus ezt mondta: „Én is szeretem azt, és kijelentem magamat annak.” (Jn 14:21)

Ha a hívőt földi törvényszék elé állítják az igazságért, Krisztus ott áll mellette. Ha börtönfalak közé kerül, Krisztus megnyilatkozik neki, és szeretetével vidítja fel szívét. Ha Krisztusért halált szenved, az Üdvözítő így szól hozzá: „A testet ugyan megölhetik, de a léleknek nem árthatnak.” „Bízzatok, én meggyőztem a világot.” „Ne félj, mert én veled vagyok; ne csüggedj, mert én vagyok Istened; megerősítelek, sőt, megsegítlek, és igazságom jobbjával támogatlak.” (Jn 16:33; Ésa 41:10) – Az apostolok története, 85. o.

Az egész Biblia Krisztus. Fogadjuk a Szentírást Isten hozzánk intézett – nem csupán írott, hanem mondott – szavaként is! A hozzá jövő szenvedőkben Krisztus nemcsak azokat látta, akik akkor segítséget kértek tőle, hanem mindazokat is, akik a korszakokon át hasonló ínségben és hasonló hittel fordulnak majd hozzá – mint mikor így szólt a gutaütötthöz: „Bízzál, fiam! Megbocsáttattak néked a te bűneid”, vagy mikor ezt mondta a kapernaumi asszonynak: „Bízzál, leányom, a te hited megtartott téged; eredj el békességgel!” (Mt 9:2; Lk 8:48).

Ezek a szavak más bűnterhet hordozókhoz is szólnak, akiknek a segítségét kellene igényelniük. Így van ez Isten Igéjének minden ígéretével. Bennük Ő személy szerint mindnyájunkhoz szól, olyan közvetlenül, mintha ténylegesen hallanánk szavát. Krisztus megígéri nekünk kegyelmét, és megosztja velünk hatalmát. Ezek azok a falevelek, amelyek „a népek gyógyítására szolgálnak” (Jel 22:2 – új prot. ford.). Elfogadva, belénk ivódva jellemünk erősségévé, az élet mozgatórugójává, fenntartójává lesznek. Semmi másnak nincs ilyen gyógyító ereje. Ezenkívül semmi sem képes azt a biztonságot és hitet adni, amely az egész ember éltető erejévé válik. – A nagy Orvos lábnyomán, 122. o.

Megértettem, hogy minden nap meg kell vívnom a hit nemes harcát. Gyakorolnom kell a hitemet, nem hagyatkozhatok az érzelmeimre, és abban a tudatban kell viselkednem, hogy az Úr hallja szavaimat, válaszolni fog és megáld engem. A hit nem fellengzős állapot, nem szárnyaló boldogság érzése, hanem egyszerűen ezt jelenti: elhiszed Isten szavát, hiszed, hogy teljesíti ígéreteit, mivel ezt Ő maga mondta.

Reménységed legyen az Úrban, bízz benne, és nyugodj meg ígéretei­ben, függetlenül attól, hogy boldognak érzed magad, vagy sem. A kellemes érzés még nem bizonyítja, hogy Isten gyermeke vagy, de a zavar vagy a kételkedés érzelmei sem azt bizonyítják, hogy nem vagy Isten gyermeke. Járulj a Szentíráshoz, és érett hittel higgy Isten szavában! Tégy eleget a feltételeinek, és hidd, hogy a gyermekévé fogad. Ne hitetlen, hanem hívő legyél! – Our High Calling, 119. o.