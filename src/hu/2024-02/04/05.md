---
title:  A Reformáció Hajnalcsillaga
date:  24/04/2024
---

`Olvassuk el Zsolt 19:8-12, 119:140, 162 és Jer 15:16 verseit! Mi a közös abban, ahogyan Dávid és Jeremiás tekintett Isten Igéjére, ami valójában a reformációnak is az alappillére?`

Minden reformátor „örömét lelte” Isten Igéjében, „boldoggá tette őket” Isten akaratának teljesítése, „szerették” törvényét. A reformáció egyik legfontosabb alapigazsága az, hogy mekkora örömet okozott nekik a Szentírás tanulmányozása. A Biblia kutatását nem tekintették fárasztó feladatnak, sem törvényeskedő gyakorlatnak, számukra nem szigorú követelmény, inkább öröm volt. Miközben tanulmányozták a Szentírást, a Szentlélek hatalma megváltoztatta őket. „Wiclif jelleme a Szentírás nevelő, átalakító hatalmáról tanúskodik. A Biblia formálta olyanná, amilyen volt. Amikor az ember igyekszik megérteni a kinyilatkoztatás nagy igazságait, minden képessége megélénkül és megacélosodik. Ez az erőfeszítés csiszolja az agyat, élesíti a felfogóképességet és éretté teszi az ítélőképességet. Nincs olyan tanulás, amely annyi nemes gondolatot, érzést és vágyat tudna ébreszteni az emberben, mint a Biblia kutatása. Ez a tanulás céltudatossá, türelmessé, bátorrá és állhatatossá tesz; csiszolja a jellemet és megszenteli a lelket. A Szentírás buzgó, áhítatos kutatása, amely közvetlen kapcsolatot teremt a végtelen Isten és a kutató ember értelme között, nagyobb, lángeszűbb gondolkodókat, nemesebb elveket valló embereket adott a világnak, mint az emberi filozófia nyújtotta legnagyszerűbb nevelés” (Ellen G. White: A nagy küzdelem. Budapest, 2013, Advent Kiadó, 85. o.).

`2Tim 2:1-3 szakaszában Pál apostol milyen tanácsot adott Timóteusnak az Ige hirdetésére vonatkozóan?`

Isten Igéjének igazsága és a Krisztusban nyert megváltás öröme annyira betöltötte a reformátorok szívét, hogy beszélniük kellett erről, nem hallgathattak. Wiclif Jánost két dolog ösztönözte arra, hogy életét Isten Igéjének angolra fordítására szentelje: az egyik az volt, hogy az Ige által az élő Krisztus megváltoztatta őt, a másik pedig, hogy a tanultakat másoknak is elmondja. Azelőtt a Bibliának csak nagyon kevés része volt meg angolul. Wiclif meghalt, mielőtt a pápaság képviselői elfogták volna, de maradványait kiásták, majd elégették, hamvait pedig a folyóba szórták. Csakhogy amint a hamvak szétterjedtek a vízben, úgy Wiclif munkássága révén Isten Igéje, az élet vize is széltében-hosszában elterjedt. Isten felhasznált őt, „a reformáció hajnalcsillagát”.

---

#### Ellen G. White idézetek

A 14. századi Angliában feltűnt a „reformáció hajnalcsillaga”. John Wycliffe a reformáció előhírnöke volt nemcsak Anglia, hanem az egész kereszténység számára is. […]

[A Szentírásban] megtalálta, amit azelőtt hiába keresett. Itt látta kinyilatkoztatva a megváltás tervét, amely Krisztust az ember egyetlen védőjeként, közbenjáróként mutatja be. Látta, hogy Róma eltért a Biblia ösvényétől az emberi hagyományok kedvéért. Krisztus szolgálatára bízta magát, és elhatározta, hogy hirdeti az igazságot, amelyet felfedezett.

Életének legnagyobb munkája a Szentírás angol nyelvre való lefordítása volt. Ez volt az első angol fordítás, amit valaha is készítettek… Anglia megkapta saját nyelvén a Bibliát. Így Isten Igéjének világossága kezdte szétárasztani ragyogó sugarait a sötétségen át. Egy isteni kéz készítette el a nagy reformáció útját. – A megváltás története, 336. o.

Az ügyét képviselő ember értéke aszerint van, hogyan ismeri és érti Istent. „Te annakokáért, én fiam, erősödjél meg a Krisztus Jézusban való kegyelemben; és amiket tőlem hallottál sok bizonyság által, azokat bízzad hív emberekre, akik másoknak a tanítására is alkalmasak lesznek. Te azért a munkának terhét hordozzad, mint Jézus Krisztus jó vitéze.” (2Tim 2:1–3) „Az pedig az örök élet, hogy megismerjenek téged, az egyedül igaz Istent, és akit elküldtél, Jézus Krisztust.” (Jn 17:3)

Ez az a titkos forrásként működő ismeret, amelyből minden erő származik. A hit használata által vagyunk képesek Isten Igéjét befogadni és gyakorolni. – A keresztény nevelés alapjai, 341. o.

„Ha szavaidat hallattad, én élveztem azokat; a te szavaid örömömre váltak nékem, és szívemnek vigasságára; mert a te nevedről neveztetem, ó, Uram, Seregeknek Istene!” (Jer 15:16) […]

Isten Igéje a legszebb és legcsodálatosabb fényben tárult elém. Lapról lapra olvastam a kegyelemmel teljes meghívásokat és a kitartó felszólítást, miszerint keressük Isten dicsőségét és akaratát, és a többi majd megadatik nékünk… Mindenekelőtt törekedj megismerni Istent! Kutasd a Szentírást! Táplálkozz Krisztus szavával, ami lélek és élet, s akkor bővülni fog az ismereted. Tanulmányozd a Bibliát! Ne a filozó­fiakönyveket olvasd, hanem az élő Isten Igéjében található filozófiát tanulmányozd, amihez viszonyítva minden más irodalom értéktelen. Isten Igéjében a legbőségesebb lakoma tárul eléd. Az Úr gazdagon megterített asztallal vár, ahol majd ehetsz és megelégedhetsz. – That I May Know Him, 201. o.