---
title:  Tanítói melléklet
date: 26/04/2024
---

#### Áttekintés

Kulcsszöveg: Jn 3:14-15

Alapige:  Mt 10:18-20; Jn 3:14-15; 14:6; ApCsel 4:12; Zsid 11:6; 1Jn 1:7; Júd 3-4; Jel 1:9; 2:10

Bevezetés: Az ősegyházat és a középkor hűséges keresztényeit nemcsak Istenhez és az Igéhez való hűség jellemezte, hanem az is, hogy nyilvánosan kiálltak, hirdették Isten országának elveit és az üdvösséget. Ezen a héten folytatjuk vizsgálódásunkat, és megnézzük, hogy miként állt az egyház Isten oldalán a nagy küzdelem folyamán a középkorban és a reformáció idején. A korai reformátorok és egyházi vezetők Krisztus és az apostolok példájából nyertek ihletet, valamint a mártíroktól, mint amilyen Szmirnai Polikárp volt.

Ez a reformkorszak azonban nem egy egyszerű üldözési időszak, hanem 1260 éven át tartó prófétai időszak volt, 538-tól 1789-ig. Más üldözésekkel teli, prófétai időszakokhoz hasonlóan ez is azt bizonyítja, hogy az üldözés mindig korlátozott idejű, és Isten mindent az ellenőrzése alatt tart.

Ekkoriban számos keresztény – beleértve a valdenseket, Wiclifet és Huszt –, nemcsak elszenvedték az üldözést Isten ellenségeitől, hanem támadásba is kezdtek a lelki sötétség erőivel szemben. Fegyverük nem a saját erejük, látásuk és bölcsességük volt, nem rafináltan kimódolt haditervvel támadtak a gonosz erőire. Az igaz keresztények missziója és erejük titka abban állt, hogy kutatták, szerették és hirdették Isten Igéjét, nem törődve azzal, hogy milyen árat kellett ezért fizetniük.

A reformátorok munkája kettős eredménnyel járt az emberek és Isten javára is. Az első az volt, hogy megértették: Istennek az Igében kinyilatkoztatott szeretete átalakítja gyermekei életét, országának reményével ajándékozza meg őket. Második vívmányuk az volt, hogy hirdették a Biblia igazságát a világnak Isten lényéről és jelleméről, amit a gonosz erői a nagy, kozmikus harc során befeketítettek. Akkor is igaz volt, és most is igaz, hogy a lelki sötétség visszavonul, ahol Isten Igéjét hirdetik, hiszen az reménységgel és szeretettel világítja be a földet.

A tanulmány témái: Az e heti lecke három fő témára összpontosít.

1.  Prófétai időszakban zajlott az üldözés, amelyet a középkori egyház folytatott a Bibliában hívő keresztények ellen, időben korlátozva, Isten abszolút ellenőrzése alatt, ahogyan azt a Szentírás megjövendölte.

2.  A valdensek, Wiclif és Husz példázzák azt, hogy mit jelent Isten oldalán állni, bizonyságot tenni róla, hirdetni Isten Igéjét a kozmikus küzdelem legsötétebb időszakaiban.

3.  Isten Igéje a reménységünk és erőnk legcsodálatosabb forrása, képessé tesz arra, hogy Isten oldalán éljünk és ott meg is álljunk.

#### Kommentár

Az üldözés gyökere

Az őskeresztények üldözésének okait az egyháztörténészek általában az alábbi kategóriákba sorolják be:

Az üldözések alapvető elindítója Sátán volt. Mi volt az indítéka arra, hogy megtámadta a keresztényeket a Krisztussal folytatott háborújában? Nem ő volt, aki eredetileg Istent vádolta zsarnoksággal, elnyomással, a szabadság korlátozásával? Miért éppen ő lett az üldözés és elnyomás forrása, elindítója?

Két lehetséges indokot mondhatunk erre. Először: Lucifer a lázadását és az új világrend követelését hazugságokra, vad spekulációkra, Isten, a jelleme, rangja, uralma ellen felhozott alaptalan és bomlasztó vádakra építette (Jn 8:44). Mivel Sátán hazug, nemcsak mások előtt, de önmaga számára is eltorzította az igazságot, rá is hatottak az általa terjesztett hazugságok, és már ez is torzította jellemét. A csalás a személyiség alapját rendíti meg. Milyen gyorsan válik a hazugság irányító erővé az emberben, és próbálja magát igazságként érvényesíteni az ész és a lelkiismeret sugallatával szemben!

Bár a hazugság csak az ember gondolatában létezik, de irányítja a tetteket és a viselkedést, így szörnyű torzulásokat okoz a külső, látható valóságban is. Ez azért történik, mert a hazugság természeténél fogva nem túlélő: nincs összhangban a valósággal, inkább a valóságot akarja a saját követelményeihez igazítani, különben rögtön megsemmisül, amint találkozik az igazsággal. A hazugnak folyton erőfeszítést kell tennie, hogy fennmaradjon. Amikor valaki keresni és vizsgálni próbálja az igazságot, létében fenyegeti a hazugságot, ezért az, aki a hazugságot fogadja el, elnyom magában minden próbálkozást az igazság keresésére. Ez az oka annak, hogy Lucifer, a maga gonosz lényével, amelyet eltorzítottak saját hazugságai, most igyekszik meghiúsítani Isten népének minden kísérletét az igazság befogadására, felkutatására, megélésére és hirdetésére.

Továbbá Isten maga a szabadság, és nélküle nincs szabadság. Ő a saját képmására teremtett bennünket, szabadnak, erkölcsös, szeretetteljes lényeknek. Nemcsak szabadnak teremtett, hanem mint Gondviselőnk, Ő a szabadságunk mércéje és fenntartója is. Nélkül vagy ellenére nem lehet valódi szabadságunk. Bármilyen próbálkozás arra nézve, hogy Istentől való teljes függetlenséget vívjunk ki – ahogy Sátán akarta –, azt jelentené, hogy megfosztjuk Istent teremtői és gondviselői státuszától. Ez az Ő trónfosztását is jelentené. Lucifer tehát azért indította el lázadását, hogy abszolút függetlenséget vívjon ki. Hamar ráébredt azonban, hogy függetlensége megőrzéséhez folyamatosan el kell nyomnia – magában és másokban – a tudatot, hogy Isten létezik, Ő a Teremtő és a Gondviselő. A vágyat is el kellett nyomnia – magában és másokban –, hogy visszaforduljanak Istenhez és országának elveihez. Ezért Lucifer arra törekedett, hogy Isten létét sehol ne említsék. Mivel Isten népe bizonyság Isten létezésére, Teremtőjükként, Gondviselőjükként imádják Őt, Sátán nem hagyja háborítatlanul ezt a népet, mert nem akarja elismerni az elméletei megdőlését, azt, hogy Istentől és kormányzatától függetlenül valóban nincs szabadság.

Valdensek, ferencesek és a Szentírás

A Krisztus utáni második évezred kezdetére a Római Katolikus Egyház ijesztő, központosított, hierarchikus hatalom lett Európában. Velejéig romlott intézménnyé vált. Az egyháztagok nem hagyhatták figyelmen kívül ezeket a folyamatokat. Szükségét érezték annak, hogy feltárják az egyházi korrupció okait és megoldási javaslatokat tegyenek. Ez a folyamat számos kegyes csoport és koldulórend megalakulását eredményezte.

A 13. század elején misztikus megtérési tapasztalata volt Assisi Ferencnek (1181-1226), egy dúsgazdag család meglehetősen világi fiának, ami után lemondott minden vagyonáról, kijelentette, hogy Krisztus szegénységének példáját kívánja követni. Ő alapította a ferencesek rendjét, amely erényként hirdette a szegénységet. Az utcai prédikálásukról ismerték őket. 1209-ben kérte a rendje hivatalos elismerését III. Ince pápától, aki 1198-tól 1216-ig volt hatalmon. A pápa kezdeti tétovázás után 1210-ben teljesítette Ferenc kérését. Ferenc egy női rendet is alapított, a Szent Klára Rendet (klarisszák), és egy harmadik rendet is világiaknak (laikusok).

Néhány évtizeddel korábban, a 12. század vége felé Vald Péter (született kb. 1140-ben, meghalt 1204 körül), egy délkelet-franciaországi, sikeres kereskedő szintén átélt egy megtérési élményt. Ennek hatására szétosztotta vagyonát, és az önkéntes szegénységet kezdte hirdetni. Ő is alapított egy rendet a szegények számára, és a pápához folyamodott elismerésért. III. Sándor pápa, aki 1159-től 1181-ig volt uralmon, kezdetben elfogadta Vald szegénységi fogadalmát, ám utódja, III. Luciusz pápa (akinek pontifikátusa 1181-től 1185-ig tartott) eretneknek bélyegezte, elítélte őt és mozgalmát, a valdenseket, eltiltva őket a prédikálástól. Majd a Katolikus Egyház a következő néhány évszázadban szörnyű üldözést folytatott ellenük, aminek következtében majdnem teljes egészében megsemmisült a mozgalom.

Vegyük fontolóra e két megújulási mozgalom és vallási rend közötti hasonlóságokat, amelyek a történelem szinte azonos szakaszában indultak útjukra! Assisi Szt. Ferencnek és Vald Péternek eléggé hasonló megtérési tapasztalata volt. Kezdetben mindketten hasonló lelki szabályokra alapozták rendjük működését: szegénység és utcai prédikálás. Egyaránt vágytak az egyház megreformálása, mindketten a pápához folyamodtak rendjük elismeréséért. Azonban a két rendnek radikálisan másként alakult a pápasággal való viszonya, s ebből következett különböző sorsuk és történetük. A ferencesek jóváhagyásért való kérelmét kezdetben vonakodva fogadta a pápa, ám később jóváhagyta. Vald Péter szegénységi fogadalmát azonban először jóváhagyta a pápaság, később mégis hatálytalanította. A ferences rend az egyik legbefolyásosabb római katolikus rend lett. (Jelenlegi befolyásának egyik legszembetűnőbb jele, hogy a most regnáló pápa – bár maga jezsuita –, azzal fejezte ki tiszteletét Assisi Ferenc iránt, hogy az ő nevét vette fel.) A valdensek viszont a teljes kiirtásukra irányuló legkegyetlenebb üldöztetést szenvedték el a történelem során.

Mi okozta e két mozgalom, illetve rend története közti különbséget? A válasz a végső elköteleződésükben keresendő. A ferencesek valószínűleg tanultak Vald tapasztalatából, és úgy igényelték a pápai jóváhagyást, hogy hűséget fogadtak neki. Pontosabban a ferencesek elismerték a pápaságot, mint legfőbb lelki és világi hatalmat a földön, megesküdtek, hogy feltétel nélkül támogatják tekintélyét úgy a tantételeket, mint a gyakorlatot illetően.

A valdensek azonban Isten Szent Igéjét ismerték el tekintélynek. Ezért kutatásaik, prédikálásuk, életmódjuk forrása a Szentírás lett és maradt. Következésképpen a valdensek hamar felfedezték, majd megtagadták a Római Katolikus Egyház által tanított hamis és megalkuvó tanokat, mint például:

A valdensek azt hirdették, hogy Isten az egyetlen Teremtő és Megváltó, Krisztus az egyetlen Közbenjáró, aki a kegyelmet és a bűnbocsánatot adja. Azt tanították, hogy az istentisztelet helye nem korlátozódik a Római Katolikus Egyház templomaira, hanem bárhol lehet.

A valdensek nem kaptak jutalmat hűségükért földi életükben. Gondolataik, hitvallásuk és bátorságuk, amilyen megalkuvás nélkül kiálltak Isten Igéje mellett és ellenálltak Sátán hamisságainak, bátorításként hatottak a reformáció hajnalcsillagaira, John Wiclifre és Husz Jánosra, valamint a reformáció mozgalmának többi harcosára is a 16. századtól kezdve, sőt még tovább. Ezek a reformátorok az emberektől nem kaptak tiszteletet, de Krisztustól fognak majd tiszteletet kapni dicsőséges visszajövetelekor. A valdensek örökül hagyták számunkra a Szentírás tekintélyébe vetett, feltétlen bizalmat. Megértették, hogy a kereszténység sikere nem tagjainak veleszületett lángelméjén vagy ravaszságán múlik, hanem azon, hogy bizonyságot tesznek Krisztus megváltó tettéről, Isten Igéjére mutatnak rá, mint az isteni kinyilatkoztatás és üdvösség egyetlen forrására. Ezért a reformátorok egyszerűen követték Pál tanácsát: „Hirdesd az igét, állj elő vele alkalmas és alkalmatlan időben” (2Tim 4:2)! Terjesztették a Bibliát vagy a Szentírás egyes részeit, az eredményt pedig a Szentlélekre hagyták. A valdenseket a sola scriptura nagy és alapvető elve vezérelte, vagyis az, hogy a Szentírásnak, Isten Igéjének, a Bibliának van hatalma arra, hogy közölje Isten üzenetét minden emberrel. Ez önmagában elég, és értelme van minden olvasó számára. Ez a szellemiség adta az ösztönzést az 1800-as évek adventmozgalmának, identitása, küldetése, egysége és élete alakulásának.

#### Gyakorlati alkalmazás

1.  A valdensek üldöztetések között terjesztették Isten Igéjét. Talán hozzájuk hasonlóan te is üldözést szenvedsz most el, kedves olvasó. Vagy lehet, hogy vallási tolerancia és viszonylagos béke időszakában élsz. Bármelyik is igaz rád, mit tehetsz azért, hogy értelmes módon hirdesd Isten Igéjét a körülötted élő embereknek?

2.  Készítsünk egy három pontból álló tervet, ami segít majd hűségesen megállni Isten oldalán, ha üldözés következne be! Beszéljünk erről a családunk tagjaival vagy a szombatiskolai csoportunkkal!

`Jegyzetek`