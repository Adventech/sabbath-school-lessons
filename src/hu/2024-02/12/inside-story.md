---
title: Történet
date: 21/06/2024
---

#### OROSZ ANYANYELVŰEK ELÉRÉSE

_Andrew McChesney_

Az ukrán nemzetiségű Vagyim Krinicsnij Portugáliába költözött, hogy légkondicionálókat szereljen. Két évtizeddel később ukrán menekültek segítője lett egy orosz nyelvű gyülekezet lelkészeként Spanyolországban.

Mi történt közben? Miután a család elhagyta Ukrajnát, vállalkozást indítottak Portugáliában. Jól ment az üzlet, légkondicionálókat szereltek, és megszerezték a portugál állampolgárságot is. 12 évvel később gyökeresen megváltozott az életük, amikor megkérték őket, hogy segítsenek egy nemrégiben érkezett családnak, akik nem beszéltek portugálul. Meghívták a családot a gyülekezetbe, és elkezdték tanulmányozni velük a Bibliát. Három hónap múlva a család mekeresztelkedett.

Vagyim és Alina keresni kezdte az oroszul beszélő családokat. Másfél év múlva egy házi gyülekezetet alapítottak 20 taggal. Szombatonként Vagyim prédikált, Alina pedig a zenéről gondoskodott. Estére elfáradtak, mégis kimondhatatlan öröm és boldogság töltötte el őket.

Úgy érezték, hogy Isten új célt mutatott nekik. A vállalkozásuk felszámolása után átköltöztek a szomszédos Spanyolországba, a Sagunto Adventista Főiskolára. Vagyim elvégezte a teológiát. Amikor Vagyim segédlelkészként szolgált Valenciában, a főiskolához közeli városban, egy 20 fős csoportot szervezett oroszul beszélőknek, akik minden szombat délután összejönnek.

Miután a taglétszám 26 lett, egy oroszul beszélő gyülekezet születetett Valenciában a spanyol Adventista Egyház és az Intereurópai Divízió segítségével.

„Az volt az elképzelésünk, hogy minden oroszul beszélő embert szolgálunk, függetlenül attól, hogy orosz nemzetiségűek-e vagy sem, és elvezessük őket Jézushoz – mondta Vagyim. – Isten gazdagon megáldott minket ebben a küldetésben.”