---
title:  Tanítói melléklet
date: 21/06/2024
---

#### Áttekintés

Kulcsszöveg: Péld 23:23

Alapige:  Péld 23:23; Ézs 8:20; Ez 20:12, 20; Hós 6:3; Jóel 2:21-24;  Jak 5:7-8; Jel 7:1-2; 14:1; 18:1-4

Bevezetés: Isten népe, amely részese a Krisztus és Sátán közt dúló, utolsó nagy küzdelemnek, nem marad sötétségben a végső eseményeket illetően, és amikor azok teljesednek, mennyei Atyjuk nem hagyja őket magukra. Akár egy megbízható hadvezér, aki lelkesíti csapatait a döntő ütközetre, úgy készít Isten a csatára bennünket: prófétai Igéjét adja, hogy az inspiráljon, vezessen és erősítsen.

Ezen a héten néhány kulcsfontosságú elemet tanulmányozunk, amelyek segítséget jelentenek Isten népének a végidőre való felkészülésben. Először: arra emlékeztet bennünket az Úr, hogy az Ő Igéje az egyetlen megbízható vezetőnk, minden igazság és erő forrása. Csak akkor leszünk biztonságban, ha hűségesek maradunk szavához. Ezért kell ragaszkodnunk a Biblia tanácsaihoz, bölcsességéhez, még akkor is, ha a világ eseményeinek arénájában valami mást látunk. Másodszor: a szombat megünneplése az odaszentelődésünk jele, valamint Teremtőnk és Megváltónk iránti hűségünk pecsétje. Harmadszor: nem vagyunk és soha nem leszünk egyedül a nagy küzdelemben, sem Isten missziójának teljesítése és az örökkévaló evangélium hirdetése közben. A Szentlélek fogja különleges módon felhatalmazni Isten népét, hogy nyilvánosan bizonyságot tegyenek a végidőben élő világnak az evangélium erejéről, és arról, hogy Isten minden embert és népet hív: térjenek vissza hozzá, fordítsanak hátat a gonosznak. Ez a késői eső, Isten népének erővel való felruházása és a hangos kiáltás, ami az evangélium utolsó, erőteljes hirdetését jelenti.

A tanulmány témái: Ezen a héten két fő témára fogunk összpontosítani:

1.  Amikor elfogadjuk Isten szeretetét és a Jézus Krisztusban való megváltást, az rendíthetetlen szeretetet fog ébreszteni bennünk, odaszentelődést, hogy hűségesek legyünk hozzá, Igéjéhez és szombatjához.

2.  A Szentlélek felhatalmaz bennünket a késői eső kiárasztásával. Ez tesz képessé a „hangos kiáltásra”, más szóval arra, hogy továbbítsuk a végső felhívást a világnak: térjenek meg, akkor üdvözülnek.

#### Kommentár

Légy hűséges: Istené az utolsó szó

Iván hithű adventista családban született és nevelkedett a volt Szovjetunió területén. A család szegény volt, keményen kellett dolgozniuk a megélhetésért, de Ivánnak gondtalan, boldog gyermek- és ifjúkora volt. 18 éves korában besorozták a szovjet hadseregbe. A többi sorkatonával együtt vonatra tették, majd 7 nappal később már az otthonától 3000 kilométerre találta magát. Így kezdődött a hosszú, kétéves szolgálata a seregben. Azon túl, hogy magányosnak érezte magát és honvágya volt, Iván tudta, hogy a legnagyobb kihívás még előtte áll. A sorozás előtt eldöntötte, hogy hűséges marad Istenhez és megtartja a szombatot, bármi történjen vele emiatt. Az első néhány alkalommal elmondta a közvetlen feletteseinek, hogy vallási meggyőződése miatt nem dolgozhat szombaton. A parancsnokok el is tűrték ezt neki az első néhány szombaton, gondolván, hogy hamar feladja majd ezt a „primitív” szokást.

Ám egy idő után sejteni kezdték, hogy a fiatalember komolyan gondolja, ezért határozott „fegyelmezéshez”, „nevelő” eszközökhöz folyamodtak. Az egyik péntek délután, egy kimerítő munkanap végeztével azt mondták Ivánnak, hogy a hétvégén nem érdemli meg a kényelmes ágyat, ha nem hajlandó szombaton dolgozni. Közölték vele, hogy a hétvégét fogdában fogja tölteni.  Iván és a parancsnokai a börtönhöz érve zárva találták a cellát, az őr pedig nem volt ott. Várakozás közben Iván nézte a naplementét a gyönyörű Balkas-tó felett. Csöndben kérte Istentől a megerősítést és a segítséget. Akkor megállt mellettük egy őrmester, kérdezgetni kezdte Iván feletteseit, hogy kit hoztak a fogdába. „Egy szombatistát! – válaszoltak. – Meg akarjuk nevelni, hogy engedelmeskedjen a parancsainknak, dolgozzon szombaton is.” „Én ismerem ezeket az embereket! – kiáltott fel az őrmester. – Inkább meghalnak, de nem dolgoznak szombaton!” A tisztek rögtön rájöttek, milyen hibát követtek el azzal, hogy Iván jelenlétében beszéltek az őrmesterrel, de már késő volt. A fiú megkapta a várt megerősítést.

Az őr megérkezett, és éppen a szombat kezdetekor kísérte be Ivánt egy 2x3 méteres cellába, ahol rajta kívül még vagy tíz katona tartózkodott, többségük dohányzott. A nehéz vasajtó bezárult mögötte, és Iván elfoglalta az egyetlen kínálkozó helyet, szorosan az ajtó mellett. Felkészült, hogy egész hétvégén ott fog ülni vagy állni. Krisztus fiatal katonája eltökélte szívében, hogy hűséges marad Isten szombatjához. A percekből órák lettek. Éjfél körül Iván elképzelte, milyen boldogan mennek az emberek a gyülekezetbe otthon, a szülővárosában Istent imádni, ő pedig három egész napon át ott rostokol a sötét börtöncellába zárva, dohányfüstben.

Hirtelen eszébe jutott a prédikáció, amit a gyülekezetben utoljára hallott. Illésről szólt, aki a Kármel hegyén hétszer imádkozott azért, hogy legyen eső. Mi lenne, ha ő is hétszer imádkozna? – gondolta magában. Iván úgy döntött, megpróbálja. Elmondta magában az első egyszerű imádságot. Nem történt semmi. Ezt követte egy második ima. Még mindig sehol a „felhő”. Harmadik ima. Aztán a negyedik. Az ötödik. A hatodik. Végül elmondta a hetedik imádságot is. Csak a teljes csend honolt körülötte az éjszakában, amikor befejezte. A csend azonban nem rendítette meg a hitét. Kész volt Isten mellett hűségesen kitartani, még ha nem is válaszol kézzelfogható módon a hét imára. Legalább megpróbáltam – gondolta magában.

Ám egy perccel később a csendet lépések hangja törte meg, ami elhalt az ajtó előtt. Kulcs zörgött, majd az ajtó nyikorogva kinyílt. Az őr a zseblámpája fényével a cellát pásztázta.  Amikor meglátta Ivánt, utasította, hogy menjen ki a folyosóra, majd az irodájába kísérte, megvetett neki egy egyszerű, de kényelmes ágyat, és mondta, hogy feküdjön le aludni. Iván lerogyott az ágyra, és egy percen belül elaludt. Reggel másik meglepetés várta: a felügyelő reggelivel kínálta, sőt még több étellel ellátta. Kiengedte a tó partjára, szabadon járkálhatott, a természetben élvezhette a szombat nyugalmát.

Iván a következő szombatokat is hasonlóképpen töltötte. A tisztek hétvégére a fogdába vitték, de az őr kiengedte és élelemmel is ellátta. Hétfő reggelenként visszavitték a barakkjába. A következő hónapok és évek is hasonlóan teltek: Isten csodálatos gondviselésének jeleivel. Két év után Iván érett, erős fiatalemberként tért haza, Istenéhez hűségesen. Szembeszegült a szovjet hadsereg hatalmával, amely meg akarta törni a hitét. A tisztek azt mondták neki, hogy nem alhat a matracos ágyon, nem érdemli meg, de Istené volt az utolsó szó. Isten gondoskodik hűséges gyermekeiről, akik Dánielhez, a bibliai hőshöz hasonlóan döntést hoznak, és ahogy Iván is tette, hűségesek maradnak hozzá.

Keresztény hűség

A hűség mindig is lenyűgözte azokat, akik az emberi természetet és a történelmet tanulmányozták. Ez a magatartásbeli hozzáállás különböző gyökerekből eredhet: lehetnek biológiai vagy a személyiségből, a helyzetből adódó okai, mint a család vagy a születési hely. Másik alapja lehet a személyes döntés. Döntéseink számos dolgot érintenek, például az anyagi hasznot (fizetés, pénzbeli jutalom), a meggyőződést vagy a világnézetet és az erkölcsöt. Egyesek hűségének alapja a kötelességtudat, másoké az, hogy mi a fontos, hasznos számukra. A hűség tárgya ezekhez kapcsolódik. Az emberek elkötelezettek maradnak családjuk, népük, vallásuk, ideológiájuk, filozófiájuk, a természet, a munkájuk iránt, hogy csak néhányat említsünk. Mit jelent tehát a keresztény hűség? Miért és kihez hűségesek a keresztények?

A válaszadásban segít Jób története. Isten rávilágított Jób feddhetetlenségére, becsületességére, hűségére, istenfélelmére (Jób 1:8), amikor Sátánnal beszélt. Sátán azonban saját kétkedő, hazug, lázadó természetéhez hűen megkérdezte: „Avagy ok nélkül féli Jób az Istent” (Jób 1:9)? Aztán kijelentette, hogy az ember Isten iránti hűségének alapja az önzés. „Nem te vetted-e körül őt magát, házát és mindenét, amije van? Keze munkáját megáldottad, jószága igen megszaporodott e földön. De bocsássad csak rá a kezedet, sújts le vele mindarra, ami az övé, vajon akkor nem átkoz-e meg téged szemtől szembe” (Jób 1:10-11)?! Sátán azzal vádolta meg Istent, mielőtt el kellett hagynia a mennyet, hogy hamisan, erőszakosan és önző módon követel odaadást és hűséget az el nem bukott lényektől. Vagyis hűségüket csak a haszon és az önérdek motiválja. Azt is felhozta érvként, hogy Isten földi gyermekei csak azért tettetnek hűséget, mert erre sarkallja őket az önzés – a túlélés és a gazdagodás érdekében. Sátán így magyarázta félre a valóságot, ebből indult ki a világszéles nagy küzdelem, benne Jób szenvedése is. Viszont Jób bámulatos hűsége bizonyította, hogy Sátán hazudott. Gyönyörű példa ez a keresztény hűség igazi alapjára, ami az Isten iránti rendíthetetlen és feltétel nélküli szeretet, mélységes vágy, hogy igazak legyenek Őbenne.

A cellában töltött első éjjel azonnali jutalmat nyert Iván Isten iránti hűsége, de nem a jutalom volt hűségének az alapja. Elhatározta, hogy hű marad Istenhez, tekintet nélkül arra, hogy kap-e konkrét választ. Dániel társai is bátran válaszoltak Nabukodonozornak, amikor a tüzes kemencében való, szörnyű halállal fenyegették meg őket Dura mezején (Dán 3:15): „Nem szükséges, hogy erre feleljünk neked. Íme, a mi Istenünk, akit szolgálunk, ki tud minket szabadítani az égő, tüzes kemencéből és a te kezedből is, ó, király, ki tud szabadítani minket. De ha nem tenné is, legyen tudtodra, ó, király, hogy mi a te isteneidet nem tiszteljük, és az aranyszobrot, amelyet fölállíttattál, nem imádjuk” (Dán 3:16-18). Évekkel később Habakuk próféta így énekelt: „Mert [ha] a fügefa nem fog virágozni, a szőlőkben nem lesz gyümölcs, hiányzik az olajfa termése, a szántóföldek sem teremnek eleséget. Kivész a juh az akolból, és nem lesz ökör az istállóban. De én [mégis] örvendezni fogok az ÚRban, és vigadok szabadító Istenemben” (Hab 3:17-18).

Hogyan születik meg ez a fajta hűség Isten gyermekeinek szívében és elméjében? Isten népe és az univerzum többi lakója is azért érzi a késztetést, hogy hűséges legyen az Úrhoz, mert Ő a Teremtő, egyben az Atya. A család már önmagában is erőteljes tényező, de van még más is: Isten gyermekei tőle kapják a hűségüket. Isten a saját képmására teremtette őket (1Móz 1:26-27). Isten a szeretet, és kegyelméből az emberek is lehetnek szeretetteljesek. Isten igaz, eredetileg az embert is igaznak teremtette. Isten hűséges, így az embert is hűségesnek, lojálisnak teremtette. Természetesen az ember az Ő segítségével képes erre. Pontosan az irántunk való szeretete és hűsége ébreszt bennünk is szeretetet és hűséget iránta. János apostol kifejtette, hogy nem félelemből vagyunk hűek Istenhez, mert „a szeretetben nincs félelem, sőt a teljes szeretet kiűzi a félelmet, mert a félelem gyötrelemmel jár, aki pedig fél, nem lett teljessé a szeretetben”, hanem „azért szeretjük őt, mert ő előbb szeretett minket” (1Jn 4:18-19). „Nem abban van a szeretet, hogy mi szerettük Istent, hanem hogy ő szeretett minket, és elküldte az ő Fiát engesztelő áldozatul a mi bűneinkért” (1Jn 4:10; lásd még Jn 3:16).

`Jegyzetek`