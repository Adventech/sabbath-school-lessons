---
title:  A Föld Történelmének Záró Eseményei
date:  15/06/2024
---

### E heti tanulmányunk
Ezékiel 20:12, 20; Hóseás 6:3; Jóel 2:21-24; János 8:32; Jakab 5:7-8; Jelenések 7:1-2; 14:1; 18:1-4

> <p></p>
> „Szerezz igazságot, és el ne adj; bölcsességet és erkölcsöt és eszességet” (Péld 23:23).

Képzeljük el, hogy tizenéves lányunk a nyári szünetre kocsival jön haza a főiskoláról. Várakozás közben aggódva figyeljük az időjárás-előrejelzést, és nyugtalanít, hogy egyre rosszabbra fordul az idő. Viharfelhők gyülekeznek, erős szél fúj, a közeli főút is járhatatlan. Az egyik szomszédtól megtudjuk, hogy már az alsóbbrendű út sem biztonságos, a kocsiknak leszakadt faágak között kell manőverezni. Akadozik ugyan a kommunikáció, de azért sikerül sms-ben részletesen leírni neki a biztonságos útvonalat hazafelé. Jézus mindennél jobban vágyik rá, hogy az élet viharain átvezetve segítsen nekünk hazaérni. Ellen G. White így ír: „Közeleg a tomboló erejű vihar. Vajon felkészültünk rá” (Testimonies for the Church. 8. köt. 315. o.)? Krisztus azért élt, halt meg, támadt fel és szolgál a mennyei szentélyben, hogy biztosítsa a hazaérkezésünket. Dániel és Jelenések prófétai üzenetei Istentől jövő tanácsok, kiváltképp a végidőben élő emberek számára, amelyekkel segít átjutni az élet viharain, és így egy nap majd érezhetjük Megváltónk szerető ölelését. Ezen a héten az utolsó időkre vonatkozó prófétai igéket tanulmányozzuk, miközben újból látni fogjuk, hogy Krisztusnak van hatalma hazavinni bennünket még a föld végső küzdelmén át is. 

Az e heti tanulmánnyal olvassuk el A nagy küzdelem 37-38. fejezetét!

---

#### Ellen G. White idézetek

Az igazság kifinomulttá teszi az ízlést, és megszenteli az ítélőképességet. Fölemel és nemessé tesz, mígnem az ember egész lénye megtisztul, és tisztességes edénnyé válik a Szentlélek csendes, szüntelen munkálkodása révén, aki az igazság befogadóját méltóvá teszi a feddhetetlen és bűntelen angyalok társaságára.

Az igazság, ahogy Jézusban van, nem rideg, élettelen, és nem a külsőséges uralják. Az igazság Jézus jelenlétének bizonyítéka.

Üzenetet kell közölnünk a világgal. Ehhez azonban hordoznunk kell a keresztet. Az igazság akár kellemetlennek is tűnhet, mivel önmegtagadást és önfeláldozást igényel. Mennyire fontos tehát, hogy az igazság hirdetőinek szavai és tettei – miközben hűséggel szólják az igazságot – arról tanúskodjanak, hogy őket megérintette Krisztus szeretete. Az igazság minden esetben csodálatos, és akik élik azt, ahogy az Jézusban van, azoknak meg kell tanulniuk úgy bemutatni az igazságot, hogy láthatóvá váljon annak szépsége. – Our High Calling, 34. o.

„Ne nyugtalankodjék a ti szívetek: higgyetek Istenben, és higgyetek énbennem. Az én Atyámnak házában sok lakóhely van. Ha pedig nem volna, megmondtam volna néktek: Elmegyek, hogy helyet készítsek néktek. És ha majd elmegyek, és helyet készítek nektek, ismét eljövök, és magamhoz veszlek titeket; hogy ahol én vagyok, ti is ott legyetek.” (Jn 14:1–3)

Régóta várjuk Üdvözítőnk eljövetelét. De azért az ígéret csöppet sem bizonytalanabb. Nemsokára megígért otthonunkban leszünk. Ott majd Jézus az Isten trónjától folyó vizek mellé vezet, és megmagyarázza a sötétnek tűnt gondviseléseket, melyeken átvezetett, hogy tökéletesítse a jellemünket. Ott teljes dicsőségükben meglátjuk a visszaállított Éden szépségeit. Az Üdvözítő lába elé tesszük koronánkat, melyet fejünkre helyezett, és aranyhárfáinkba kapva megtöltjük a mennyet a trónon ülő dicséretével. – Bizonyságtételek, 8. köt., 254. o.

A világ megérik a pusztulásra. Isten csak rövid ideig viseli el a bűnösöket. Ki kell inniuk Isten haragjának tüzes borát, amit már nem elegyít könyörülettel. Akik Isten örököseivé s a halhatatlan örökségben Krisztus örököstársaivá kívánnak lenni, azok különlegesek lesznek. Igen, annyira különlegesek, hogy Isten rájuk teszi pecsétjét, mint akik az övéi, teljesen az övéi. Azt hiszitek, hogy Isten elfogad, megtisztel és elismer olyan népet, amely annyira elvegyül a világgal, hogy csak a nevük más? Olvassátok el újra Titusz 2:15-öt. Rövidesen kiderül, ki áll az Úr oldalán, és ki nem szégyelli Jézust. Akikben nincs meg az erkölcsi bátorság, hogy a hitetlenekkel ellentétes álláspontot foglalják el lelkiismeretesen, maguk mögött hagyják a világ divatjait, és nem követik Krisztus igénytelen, magát megtagadó életét, azok szégyellik Őt, és megvetik példáját. – Bizonyságtételek, 1. köt., 287. o.