---
title:  További Tanulmányozásra
date:  21/06/2024
---

Az adventista úttörők már 1851-ben az Amerikai Egyesült Államokat azonosították Jel 13:11-17 szakaszának második fenevadával. Akkor azonban még nehéz lehetett elgondolni, hogyan veheti rá ez a nemzet az egész világot az első fenevad imádására (Jel 13:12). Az Egyesült Államok hadiflottájának az 1880-as évek második felében mind­össze negyvennyolc régi hajója volt. A hidegháború vége óta azonban már egyetlen hatalom sem ér fel az Egyesült Államok haderejével. Az amerikaiak csodálatos szabadságot élveztek, de a körülmények nehezedésével könnyű elképzelni, hogyan tiporják el, sőt veszik el teljesen ezt a szabadságot. Sokan gondolják úgy, hogy ennek a folyamatnak a teljesedése már most látszik. „Az engedelmesség megtagadása [a hamis szombat megtartását illetően] államellenes cselekménynek fog minősülni, amelyért halálbüntetés jár. Másrészről pedig Isten törvénye, amely elrendeli a Teremtő nyugalomnapjának megtartását, követel engedelmességet, és kinyilatkoztatja mindazok megbüntetését, akik megsértik rendelkezéseit” (Ellen G. White: A nagy küzdelem. Budapest, 2020, Advent Kiadó, 518. o.). „Amikor közeledik a vihar, sokan, akik hitet tettek a harmadik angyal üzenete mellett, de az igazságnak való engedelmesség híján nem szentelődtek meg, elhagyják helyüket, és az ellenség soraiba lépnek. Mivel egyesülnek a világgal, és azonosulnak szellemével, szinte egészen magukévá teszik a világ szemléletét. Amikor a próba jön, csak a könnyű és népszerű utat tudják választani. Tehetséges, kellemes emberek, akik valamikor szívesen követték az igazságot, képességeiket megtévesztésre és félrevezetésre használják. Korábbi testvéreik legelkeseredettebb ellenségeivé válnak. Amikor a szombatünneplőknek a törvény előtt kell hitüket megvédeniük, ezek a hitehagyók Sátán legaktívabb eszközeiként fogják meghazudtolni és vádolni őket. Rágalmakkal és gyanúsítgatásokkal ellenük fogják hangolni a hatalmasságokat” (i. m. 521. o.).

**Beszélgessünk róla!**

`1) A közeledő válság miatt miért különösen fontos tisztában lenni a végidő eseményeivel? Hogyan ad védelmet a Szentírás a megtévesztés ellen?`

`2) A demokratikus társadalmak évszázadokon át a vallásszabadság védőbástyái voltak. Hogyan változhat ez meg elég gyorsan?`

`3) Ellen G. White sorai alapján hogyan készíthetik elő az ember mai döntései azt, hogy holnap a hitüket megtagadók között legyen?`

`4) A második angyal üzenete hogyan változik a hangos kiáltás alatt? Személyesen hogyan készülhetünk a késői eső fogadására, hogy Isten földi munkája befejeződjön?`

---

#### Ellen G. White idézetek

Isten fiai és leányai, 369. o.: „Mert méltók vagyunk, fehérben fogunk járni” című fejezet; Maranatha, 189. o.: „Világosság a zűrzavarban” című fejezet.