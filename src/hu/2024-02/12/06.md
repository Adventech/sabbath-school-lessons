---
title:  A Hangos Kiáltás
date:  20/06/2024
---

`Hab 2:14, Mt 24:14 és Jel 18:1-4 versei értelmében hogyan fejeződik majd be Isten munkája a földön?`

A Babilon elestét bejelentő angyalnak „nagy hatalma” van. Mint Jelenések 14. fejezetének angyalai, ez is emberi hírnököket jelképez. Olyan erővel hirdeti Isten dicsőségét, ami az egész földet beragyogja. Az Újtestamentumban a hatalomra vagy az erőre használatos görög szó az exuszia, ami gyakorta utal Krisztus diadalára a sötétség fejedelmei és erői felett, Máté evangéliumában pedig Jézus a tanítványok kiküldésével kapcsolatban használja. Mt 10:1 verse szerint hatalmat adott nekik a tisztátalan lelkek felett. Isteni erővel küldte ki őket, hogy győzzenek a jó és a gonosz csatájában. Máté 28. fejezetében szintén elküldi őket „mennyen és földön” minden hatalommal, hogy tegyenek „tanítványokká minden népeket” (Mt 28:18-19). Az újszövetségi egyház a Szentlélek erejével telve, az élő Krisztus hatalmával haladt előre, aki életében és halálában legyőzte a pokol fejedelmeit és erőit, és Isten „dicsősége beragyogta a földet” (Jel 18:1, ÚRK). Néhány év leforgása alatt a tanítványok az egész akkor ismert világban hirdették az evangéliumot (Kol 1:23). 

A végidőben a Szentlélek olyan erővel árad ki, mint még soha azelőtt, és az evangélium gyorsan eljut az egész világra. Ezrek térnek meg egy nap alatt, Isten kegyelme és igazsága az egész bolygóra kihat. A világ így meghallja a figyelmeztető üzenetet, világszerte elterjed az evangélium és az abban felkínált reménység. „Nem lesz kisebb az az erő, amivel Isten az evangélium hatalmas munkáját lezárja, mint amilyennel ezt a munkát elindította. A próféciák, amelyek az evangélium hirdetésének kezdetén a korai eső kiáradásában teljesedtek, a lezárulásakor a késői esőben ismét teljesedni fognak…

Isten szolgái szent lelkesedéstől fénylő arccal sietnek egyik helyről a másikra, hogy hirdessék a menny üzenetét. Az egész földön ezernyi hangon szól majd a figyelmeztetés, csodálatos dolgok fognak történni. Betegek meg­gyógyulnak, és a hívők munkáját jelek és csodák kísérik” (Ellen G. White: A nagy küzdelem. Budapest, 2020, Advent Kiadó, 523-524. o.).

Mi tartja vissza a Szentlélek hatalmas kiáradását, azaz a késői esőt, valamint a hangos kiáltást? Milyen szerepünk lehet azzal, hogy várjuk a Szentlélek kitöltetését, még ha egyéni befolyásunk kicsi is?

---

#### Ellen G. White idézetek

Ezekhez szól Krisztus: „Miért álltok itt egész napon át hivalkodván?” és felszólítja őket: „Menjetek el ti is a szőlőbe” (Mt 20:6–7). Miért nem követi több keresztény ezt a felhívást? Mert azzal mentegetőznek, hogy nincsenek hithirdetői tisztségre felavatva. Vajha meg tudnák érteni, hogy a prédikátori munkakörön kívül még milyen nagy munkát kell elvégezni, amelyet csak a megszentelt életű önkéntes tagok ezrei vállalhatnak és végezhetnek el.

Isten már régóta várja, hogy minden egyes tag a tehetségéhez képest munkálkodjék, hogy az egész gyülekezetet a szolgálat lelkülete hassa át. Ha Isten gyülekezetének tagjai teljesítenék küldetésüket az ínséget szenvedő bel- és külföldi területeken, és így elvégeznék evangéliumi megbízatásukat, akkor csakhamar az egész világ meghallaná az intő figyelmeztetést, és az Úr Jézus mielőbb visszajöhetne e földre – hatalommal és nagy dicsőséggel. „És az Isten országának ez az evangéliuma hirdettetik majd az egész világon bizonyságul minden népnek; és ekkor jő el a vég.” (Mt 24:14) – Az apostolok története, 110–111. o.

Amint a nap sugarai eljutnak a földkerekség legtávolabbi zugaiba is, úgy tervezi Isten eljuttatni az evangélium fényét minden földi lélekhez. Most, amikor az ellenség minden erejét megfeszítve próbálja uralma alá hajtani az emberek, férfiak és nők elméjét, még nagyobb lelkesedéssel kell dolgoznunk. Szorgalmasan és érdekmentesen kell hirdetnünk az utolsó üzenetet a városokban, az utak és a sövények mentén. Az üzenetet el kell juttatnunk minden társadalmi réteghez. Munkánk során különböző nemzetiségű emberekkel fogunk találkozni. Egyetlen személyt sem hagyhatunk figyelmeztetés nélkül. Isten ajándékul adta Jézust az egész világnak, nem csak a magas rangú embereknek, és nem csak egy nemzetnek. Egyetlen nemzetet sem zárt ki. Üdvözítő kegyelme az egész világot átöleli. Bárki ihat az élet vizéből. A világ hallani akarja a jelenvaló igazságot. – In Heavenly Places, 340. o.

Amint a harmadik angyal üzenete hangos kiáltássá duzzad, nagy hatalom és dicsőség fogja kísérni hirdetését. Isten népének arca mennyei világosságtól fog ragyogni.

Az Úr majd férfiakat és nőket, sőt, gyermekeket tesz alkalmassá munkájára, mint Sámuelt. Hírnökeivé teszi őket. Aki sohasem szunnyad vagy alszik, az őrködik minden munkása fölött, az választja ki munkaterületeiket. Az egész menny figyeli a harcot, melyet Isten szolgái látszólag csüggesztő körülmények között vívnak, új hódításokat, új tisztségeket érnek el, amikor az Úr szolgáiként megváltójuk zászlaja köré gyűlnek, előremennek, s a hit nemes harcát harcolják. Az összes mennyei angyal Isten alázatos, hívő népe szolgálatára áll. Mikor idelenn az Úr munkásainak serege dicsőítő énekeket zeng, a mennyei énekkar csatlakozik hálaadásukhoz, és Istennek és Fiának dicséretét zengik. – Bizonyságtételek, 7. köt., 17. o.