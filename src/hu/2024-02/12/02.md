---
title:  Hűség Istenhez És Igéjéhez
date:  16/06/2024
---

`Milyen közös szálat látunk Péld 23:23, Jn 8:32 és 17:17 verseiben?`

A nagy küzdelem mindig is az igazság és a hamisság csatája volt. Sátán hazug, a hazugság atyja (Jn 8:44). Jézustól ered minden igazság, aki kijelentette: „Én vagyok az út, az igazság és az élet” (Jn 14:6). A Sátán csalásainak kötelékéből megszabadító igazság Isten Igéjében található. A Biblia leleplezi az ördögi stratégiát és bemutatja Isten terveit. A Szentírás mécses a lábunk előtt (Zsolt 119:105, ÚRK). „Beszéded kijelentése világosságot gyújt, és értelmessé teszi az együgyűt” (Zsolt 119:130, ÚRK), továbbá „A te igédnek summája igazság” (Zsolt 119:160).

`Miről biztosít 2Pt 1:16-21 szakaszában az apostol a prófétasággal kapcsolatban? Milyen példával világít rá Isten prófétai kijelentésének fontosságára?`

Nem „mesterkélt meséket” követünk. Isten Igéjének próféciái világítják meg az előttünk álló utat, segítenek megkülönböztetni az igazságot a hamisságtól. A Biblia nélkül ki lennénk téve az emberi elgondolások múló szeszélyeinek, könnyen félre lehetne bennünket vezetni. „Isten népének a Szentírásnál kell védelmet keresnie a hamis tanítók befolyása és a sötétség lelkeinek megtévesztő hatalma ellen. Sátán minden úton-módon igyekszik az embert elzárni a Biblia kínálta ismerettől, mert a Biblia világos kijelentései leleplezik csalásait… Nemsokára szemtanúi lehetünk utolsó nagy csalásának. Az antikrisztus szemünk láttára viszi véghez bámulatos tetteit. A hamisítvány annyira fog hasonlítani az igazságra, hogy csakis a Szentírás által lehet különbséget tenni köztük… Csak azok fognak az utolsó nagy küzdelemben végig kitartani, akik felvértezték értelmüket a Biblia igazságaival. Egyszer mindenki fel fogja tenni magának ezt a súlyos kérdést: Istennek engedelmeskedjem-e vagy embereknek? A döntő óra már a küszöbön van. Szilárdan áll-e lábunk a sziklán, Isten változhatatlan Igéjén? Ki tudunk-e híven tartani Isten parancsolatai és a Jézus hite mellett” (Ellen G. White: A nagy küzdelem. Budapest, 2020, Advent Kiadó, 509. o.)?

Gondolkozzunk el az idézetben feltett kérdéseken! Mi ad erőt ahhoz, hogy megálljunk a végső küzdelemben? Mi térít el attól, mi akadályozza, hogy tanulmányozzuk Isten Igéjét? Előfordulhat, hogy kényünk-kedvünk szerint engedményeket teszünk az igazság kérdésében?  

---

#### Ellen G. White idézetek

Akinek a szívében Krisztus szeretete él, betöltekezett szabadsággal, világossággal és örömmel. Az ilyen lélekben nincsenek megosztott gondolatok. Egész lénye Istenhez vágyik. Nem embereknél érdeklődik kötelessége felől, hanem Krisztushoz, minden bölcsesség forrásához fordul. Tanulmányozza Isten Igéjét, hogy megismerje azt a mércét, amit el kell érnie.

Találhatunk-e jobb vezetőt Jézusnál? Az igazi vallás alapja, hogy gondolatainkat, szavainkat és tetteinket a szent Isten vezérli. Aki az út, az igazság és az élet, hívja mindazokat, akik teljes szívvel, alázattal és komolyan keresik Őt: „Jöjj, kövess engem!” – mondja. Ő vezeti el gyermekeit a szentségre és a mennybe vezető keskeny ösvényre. Krisztus már kitaposta előttünk ezt az ösvényt, amikor végtelen nagy árat fizetett, hogy ne kelljen a sötétben botladoznunk. Mellettünk áll, és így szól: „Én vagyok az út.” Akik elhatározzák, hogy követik az Urat, azokat elvezeti a mennyország felé vezető útra, amely megnyílt az Úr megváltottai előtt. – Reflecting Christ, 114. o.

A zsoltáríró így szól: „A te beszéded megnyilatkozása világosságot ad, és oktatja az együgyűeket.” (Zsolt 119:130) […]

A Biblia a világ részére adott legtanulságosabb és legátfogóbb történelem. Szent oldalain a teremtés egyetlen hiteles beszámolóját olvashatjuk. Itt szemlélhetjük azt a hatalmat, „aki az eget kiterjeszté és a földet megalapítá” (Ésa 51:13). Itt találhatjuk az emberiség olyan hitelt érdemlő történetét, amelyet nem ront meg emberi előítélet vagy büszkeség.

Isten Igéjében a legmélyebb gondolatokra méltó témaköröket találunk. Igazságai a legfennköltebb vágyakat keltik az emberi lélekben. Benne nyerhetünk lelki közösségre pátriárkákkal és prófétákkal, hallgathatjuk az Örökkévaló szavát, amint emberekhez szól. Itt szemlélhetjük, min elmélkedtek csodálattal az angyalok: Isten Fián, amint megalázta magát, hogy helyettesünk és kezesünk legyen, segítség nélkül megküzdjön a sötétség hatalmaival, és győzelmet szerezzen miértünk. – A keresztény nevelés alapjai, 84–85. o.

Nem elég azt hinnünk, hogy Jézus nem csaló, és hogy a Biblia vallása nem ravaszul kigondolt mese. Van olyan ember is, aki ugyan elhiszi, hogy Jézus neve az egyetlen név, amely által üdvözülhet, de nem fogadja el Jézust hit által személyes Megváltójaként. Nem elég elfogadni az igazságot, mint elméletet. Nem elég hitvallást tenni Krisztusról, és nem elég, ha a nevünk a gyülekezet névsorában szerepel. „Aki az ő parancsolatait megtartja, az őbenne marad, és Ő is abban; és abból ismerjük meg, hogy bennünk marad, abból a Lélekből, amelyet nékünk adott.” „Arról tudjuk meg, hogy megismertük Őt, ha az ő parancsolatait megtartjuk.” (1Jn 3:24; 2:3) Ez a megtérés igazi bizonyítéka. Bármit vallunk, nem ér semmit, ha nem teszünk Krisztusról igaz cselekedeteinkkel bizonyságot. – Krisztus példázatai, 312. o.