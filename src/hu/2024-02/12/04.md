---
title:  Kit Imádunk?
date:  18/06/2024
---

A Teremtőt imádjuk, vagy a fenevadat és annak képét? Nincs köztes terület. Jelenések 14. fejezetének első angyala sürgeti az embereket: „imádjátok azt, aki teremtette a mennyet és a földet, és a tengert és a vizek forrásait” (Jel 14:7). A mennyei felhívást még inkább megerősíti a harmadik angyal, aki megemlíti, hogy rettenetes következményekkel számolhat az, aki a fenevadat imádja: „Az is iszik az Isten haragjának borából, amely elegyítetlenül töltetett az ő haragjának poharába” (Jel 14:10). Ezzel szemben az jellemzi a Teremtő imádóit, hogy „megtartják az Isten parancsolatait és a Jézus hitét” (Jel 14:12). Az igaz istentisztelet alapja a teremtés (Jel 4:11). Mindent Isten „teremtett a Jézus Krisztus által” (Ef 3:9). Sátán gyűlöli a Teremtőt, és világi hatalmak által megkísérelte megváltoztatni a szombatot, a teremtés emlékünnepét (Dán 7:25). Ha Sátánnak sikerül eltörölni a szombatot, mint az istentisztelet napját, akkor kijelenti, hogy az ő hatalma nagyobb, mint Istené. Ezért igyekszik az egész világot rávenni a hamis szombat elfogadására, ha meggyőzéssel nem, hát erőszakkal. Bármennyire nehéz is most elképzelni, hogyan valósulhat ez meg, a változások drámai gyorsasággal történnek. A koronavírus világjárvány bizonyította, hogy a világunk egyik napról a másikra egészen más lehet. A világ rendkívül labilissá vált, és az elképesztő technológiai eszközökkel gyorsabban bekövetkezhet az, amire a Biblia figyelmeztet, mint gondolnánk.  

`Jel 13:13-17 szakasza szerint milyen büntetéssel fenyegetik azokat, akik nem veszik fel a fenevad bélyegét?`

Gazdasági nyomás és halálos fenyegetés nehezedik azokra, akik hűségesek Krisztushoz és nem követik a fenevadat meg annak képét. Az emberiség olyan marad, amilyen mindig is volt: korrupt, hataloméhes és erőszakos. Nem tudunk még sokat arról, pontosan hogyan is fognak a végső események kibontakozni, de nem lehet túl nehéz elképzelni a végidei üldözést. Sokatmondóak János szavai ebben az értelemben is, amelyeket ugyan egészen más összefüggésben írt: „nem szorult rá, hogy valaki bizonyságot tegyen az emberről; mert magától is tudta, mi volt az emberben” (Jn 2:25).

Gondoljunk bele, mennyire romlottá vált az ember, milyen gonoszságokat képes elkövetni! Miért enged ez is arra következtetni, hogy gyorsan kibontakoznak a végső események? Ami pedig még fontosabb: miért kell nagyon vigyáznunk a saját szívünkre? Mire figyelmeztet ezzel kapcsolatban ez a szomorú igazság?

---

#### Ellen G. White idézetek

A sátáni tanácskozáson eldöntötték, hogy a földön eltörlik az Isten iránti hűség jelét. Az Antikrisztus, a bűn embere legfelsőbb földi hatalomként fölmagasztalta magát, általa azonban a Sátán munkálkodik nagy sikerrel, hogy lázadást szítson Isten törvénye és a teremtés emlékünnepe ellen. Vajon ez nem bűn és törvénytelenség? Az Úr, a menny és a föld Teremtője ellen lehetne ennél súlyosabb megvetést tanúsítani az általa megalapított, megszentelt és megáldott szombat semmibevételénél, amit azért alkotott, hogy teremtői hatalmára emlékeztessen bennünket? Hogy is merészkednek az emberek változtatni azon a napon, amit Isten megszentelt? Miért veszi a bátorságot a keresztény világ, és fogadja el a pápaság hamis szombatját? Úgy tartották és becsülték meg a hamis szombatot, mintha isteni eredete lenne, pedig a hazugság atyjától származik, amit Sátán emberi ügynöke, a bűn embere vezetett be. Emberfeletti eszközökkel támogatták a hamis szombatot, hogy meggyalázzák Istent. Sátán földi hatalmának a jele, ami azt a célt szolgálja, hogy az emberek ennek a világnak az istenét imádják. – The Signs of the Times, 1894. március 12.

Mire ez a nyomorúságos idő eljön, addigra mindenki felől döntöttek már, véget ért a próbaidő, véget ért a megátalkodottak iránti kegyelem. Ott lesz már népén az élő Isten pecsétje. Ez a kis maradék nem tudja megvédeni magát a világ hatalmasai ellen vívott halálos küzdelemben Sátán seregei ellen, ezért Istent választják védelmüknek. A föld legtekintélyesebb hatóságai törvényt hoznak: üldözés és halálbüntetés terhe mellett a fenevadat kell imádni, az ő pecsétjét kell felvenni. […]

A bátorság, a lelkierő, a hit és az Isten megmentő hatalmába vetett feltétlen bizalom nem egy pillanat műve. Évek tapasztalata szükséges e mennyei eredetű tulajdonságok megszerzéséhez. Isten gyermekei már előzőleg a szent életre való törekvéssel és az igazsághoz való szilárd ragaszkodással pecsételték meg sorsukat. Számtalan kísértés között is tudták, hogy szilárdan ellen kell állniuk, máskülönben elbuknak. Érezték, hogy súlyos kötelesség vár rájuk. Azt is tudták, hogy bármelyik órában felszólítást kaphatnak, hogy tegyék le fegyverzetüket. S ha életük anélkül zárulna le, hogy feladatukat nem végezték el, az örök veszteségük lenne. Buzgón elfogadták a menny világosságát, akár az első tanítványok Jézustól.

Régen, amikor pusztákba és hegyekbe űzték az őskeresztényeket, amikor földalatti börtönökben haltak meg éhség, hideg, kínzások miatt, amikor a vértanúhalál látszott az egyetlen kiútnak szorongatott helyzetükből, még örvendeztek is, hogy Isten méltónak találta őket arra, hogy szenvedjenek az értük megfeszített Krisztusért. Ragyogó példájuk megnyugvás és bátorítás lesz Isten népének, akik majd olyan nyomorúságos időben élnek, amilyen még sohasem volt. – Bizonyságtételek, 5. köt., 212–213. o.