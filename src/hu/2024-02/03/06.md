---
title:  Harc Az Elméért
date:  18/04/2024
---

`Olvassuk el 2Kor 4:3-6 szakaszát! Mit jelent az, hogy „Akikben e világ istene megvakította a hitetlenek elméit” (2Kor 4:4)? Hogyan vakul meg a szemük? Hogyan nyílik meg a szemük?`

A szakaszban szereplő „elme” szó görögül noema, ami felfogást, értelmi képességet jelent. „A Krisztus és Sátán közötti harc az emberek gondolataiért dúló küzdelem (Róm 7:23, 25; 12:2; 2Kor 3:14; 11:3; Fil 2:5; 4:7-8). Sátán legfőbb tevékenysége, hogy elvakítja, elsötétíti az emberek elméjét. Akadályozza őket Isten Igéjének tanulmányozásában, az értelmi erőket megzavarja a test és a lélek túlhajszolásával, teljes mértékben leköti a gondolatokat e világ dolgaival, a büszkeségre, az önfelmagasztalásra hivatkozva” (The SDA Bible Commentary. 6. köt. 854. o.).

Az elveszettek ismeretei nem azért hiányosak, mert képtelenek volnának valamit megérteni, megtudni, hanem mert nem akarják. Sokaknak megvolt minden lehetősége az igazság megismerésére, de úgy döntöttek, hogy nem hisznek, Sátán pedig elvakította a szemüket. Sátán a sötétség országának ura. A Bibliakommentár még hozzáteszi: „Egyedül az evangélium által lehet leleplezni Sátán ördögi mesterkedéseit és csalásait, így láthatják meg az emberek a sötétségből a világosságba vezető utat” (i. m. 854. o.). Az Újszövetség üzenetének Jézus élete, halála és feltámadása a lényege. Jézus áll az evangélium és a teljes Szentírása középpontjában. Az egész Szentírás róla tesz bizonyságot (Jn 5:39).

`Hogyan mutatják be Jézust Jn 1:4, 5, 9 és 14 versei? Figyeljük meg különösen a 14. verset!`

A keresztény egyház első évszázadaiban az újszövetségi hívők maradéktalanul elkötelezték magukat Krisztus mellett, aki fény volt számukra a sötétben. Kegyelme által megváltotta őket, ereje átalakította életüket és szeretete jelentette a hajtóerőt számukra. Krisztus iránti hűségüket még a halál sem törhette meg. Az evangélium fényében felismerték az ördög csalásait. Krisztusnak mindig voltak olyan emberei, férfiak és nők, akik kegyelme által bátran kiálltak igazságáért. Az első századokban Krisztus szeretetének, kegyelmének és igazságának fénye ragyogott a sötétben.

---

#### Ellen G. White idézetek

Az emberek ma is mohón keresik a földi kincseket. Tele vannak önző, becsvágyó elképzelésekkel. Az evilági gazdagságért, dicsőségért és hatalomért az emberi igazságokat, hagyományokat és kívánalmakat Isten kívánalmai fölé helyezik. Krisztus kincsei rejtve vannak előttük. […]

„Ha... leplezett a mi evangéliumunk, azoknak leplezett, akik elvesznek: akikben e világ istene megvakította a hitetlenek elméit, hogy ne

lássák a Krisztus dicsőséges evangéliumának világosságát, aki az Isten képe.” (2Kor 4:3–4)

A Megváltó látta, hogy az embereket teljesen lefoglalja a nyereséghajhászás, és szem elől tévesztik az örök valóságokat. Jézus vállalkozott e betegség gyógyítására. Meg akarta törni az elvakító, lélekbénító varázst… Krisztus a bukott emberiség elé tárja a szem elől tévesztett nemesebb világot, hogy meglássák az örök valóságokat. Elviszi őket az Isten leírhatatlan dicsőségétől fénylő végtelenség küszöbéig, és megmutatja nekik a kincset, amire ott bukkanhatnak. – Krisztus példázatai, 106. o.

Az ember a bűn által elszakította magát Isten életétől. Lelke megbénult Sátánnak, a bűn szerzőjének mesterkedéseitől. Az ember magától képtelen megérezni a bűnt, képtelen értékelni és elsajátítani az isteni jellemet. Ha közel hozzák ezt a jellemet, a bűnös szíve semmit sem kívánna meg belőle. Sátán elbűvölő hatalma uralkodik rajta. Amit az ördög fortélya kitalálhat, mindent eléje tár, hogy akadályozza jóra törekvő ösztönzéseit. […]

Sátán mégsem győzi le Istent. Az Atya elküldte Fiát, hogy emberi formát és természetet öltsön magára, s az emberinek és isteninek egyesülése által fölemelje az embert az Isten előtti erkölcsi mérték fokozatain.

Nincs más mód az ember megmentésére. Nélkülem – mondja Krisztus – mit sem tehettek. Jézus által az élet forrásai életre tudják kelteni az ember természetét, átalakíthatják szokásait, a menny felé irányíthatják szeretetét. Az isteni és az emberi természet egyesítése által Krisztus meg tudja világosítani a gondolkodást, életadó tulajdonságait öntheti a gonoszságban és bűnben halott lélekbe. – A Te Igéd igazság, 6. köt., 1099. o.

Isten látta, hogy a földön tévelygésben élnek az emberek, és azt is tudta, hogy egy mennyei tanítónak kell lejönnie a földre. Az ellenség félremagyarázásai sokakat megtévesztettek, ezért hamis isteneket kezdtek imádni, sátáni jellemet sajátítottak el. Akik közönyben és erkölcsi sötétségben élnek, azoknak világosságot, lelki világosságot kell szerezniük, és mivel a világ nem ismerte meg Istent, Őt kell kinyilatkoztatni az emberi értelem előtt. Az igazság letekintett a földre, de nem látta saját képmásának visszatükröződését, mivel a világ lelki sötétségbe borult. Ezeket a felhőket csak Jézus oszlathatta el, hiszen Ő a világ Világossága. Jelenléte révén szertefoszlottak azok az árnyak, amelyeket Sátán vetett az ember és Isten közé. – Counsels to Parents, Teachers, and Students, 28. o.