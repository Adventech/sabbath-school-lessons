---
title:  Fény A Sötétben
date:  13/04/2024
---

### E heti tanulmányunk
Zsoltárok 119:105, 116, 130, 133, 160; Példabeszédek 16:25; 23:23; János 8:44;

> <p></p>
> Apostolok cselekedetei 20:27-32; 2Korinthus 4:3-6;

2Thesszalonika 2:7-12

„Jézus pedig azt mondta nekik: még egy kevés ideig közöttetek van a világosság. Járjatok, amíg világosságotok van, hogy a sötétség el ne borítson titeket, mert aki a sötétségben jár, nem tudja, hova megy” (Jn 12:35, ÚRK).

A Biblia utolsó irata, A jelenések könyve az ördögöt sárkányként és kígyóként ábrázolja (Jel 12:9). Azért sárkány, mert el akarja pusztítani Isten népét, és kígyó, mert minden ravaszságát a megtévesztésre használja. A Krisztus halála utáni évszázadokban a Római Birodalomban ezreket kínoztak meg, vetettek oroszlánok elé és égettek el máglyán azért, mert nem voltak hajlandóak az ő „isteneiket” imádni. A kegyetlen büntetések dacára is sokan hűségesek maradtak, az evangélium tovább terjedt, az egyház pedig növekedett. Sátán emiatt változtatott a stratégiáján. Pogányok sokaságát keresztelték meg anélkül, hogy a Biblia igazságára megfelelően megtanították volna őket. Özönlött az egyházba a tévtanítás, amikor a vezetők népszerű szokásokkal egyesítették a Szentírás igazságait. A 4-5. század a kompromisszum kora volt, mert az egyházi főemberek pogány szokásokkal vegyítették a keresztény tanításokat. Isten viszont továbbra is népével volt, még a legnehezebb időszakokban is. Rátaláltak Jézusra, aki „az út, az igazság és az élet” (Jn 14:6), és a Szentlélek hatalma által szilárdan megálltak, noha óriási nyomás nehezedett rájuk, hogy feladják lelkiismereti meggyőződéseiket. Hűek maradtak az Úrnak a Szentírásban kinyilatkoztatott akaratához, rendületlenül kiálltak az Ige igazsága mellett a nyílt vagy burkolt kényszerítések ellenére is.

Az e heti tanulmánnyal olvassuk el A nagy küzdelem 3. fejezetét!

---

#### Ellen G. White idézetek

Sátán szüntelen kifogásokat kínál Isten választott népének, hogy elvonja a figyelmüket a komoly felkészüléstől a közvetlen előttünk álló eseményekre. Csaló ő a szó valamennyi értelmében, és gyakorlott hitető. Mennyből kölcsön vett fénnyel álcázza terveit és csapdáit. Azzal kísértette meg Évát, hogy egyen a tiltott gyümölcsből, hogy rábeszélte arra a meggyőződésre, hogy haszna lesz abból. Sátán vezeti ügynökeit, hogy bemutassák a különböző találmányok és szabadalmak jogait, hogy a szombattartó adventisták, akik gyorsan meg akarnak gazdagodni, kísértésbe essenek, az ördög kelepcéjébe, mely romlásba dönti az embert. Az ördög ugyanis éber, fáradhatatlanul viszi fogságba a világot, és a világiak közreműködésével szüntelen kellemes izgalmat támaszt, hogy magához vonzza a gyanútlan, állítólag igazságban hívő embereket, és ezzel a lépéssel csatlakozzanak a világiakhoz. A szem kívánsága, az izgalom és a kellemes szórakozások kívánása Isten népének kísértése és csapdája. Sátánnak sok olyan finoman szőtt veszélyes hálója van, mely ártatlannak látszik, de amit ügyesen felállít, hogy elcsábítsa Isten népét. – Bizonyságtételek, 1. köt., 550. o.

Amikor az embereket a kísértései révén Sátán bűnbe viszi, és amikor a magatartásuk nem hasonlít Krisztuséhoz, akkor lehet, hogy nem is tudatosul bennük saját állapotuk, mivel a bűn álnok, és hajlamos csökkenteni az erkölcsi értékrendet. Azonban önvizsgálat, a Szentírás tanulmányozása, alázatos imádkozás és a Szentlélek segítségével rádöbbenhetnek tévedéseikre. Ha megvallják bűneiket, és megtérnek, akkor a kísértő többé nem tűnik számunkra a világosság angyalának, hanem úgy tekintenek majd rá, mint csalóra.

Mindazok, akik elismerik, hogy a feddés és a helyreállítás Istentől jön, s ezáltal beismerik a vétkeiket, értékes leckéket tanulhatnak meg. Látszólagos legyőzésük győzelemmé változik. Nem saját ­erejükben, hanem Isten erejében bízva állhatnak meg. Komolyak, lelkesek és szeretetteljesek, alázatban egyesültek, és Isten Igéjének elvei vezetik őket. Biztonságban járnak, és nem botránkoznak meg az úton, amelyre mennyei világosság árad. – That I May Know Him, 239. o.

„Ismét szóla azért hozzájok Jézus mondván: Én vagyok a világ világossága: aki engem követ, nem járhat a sötétségben, hanem övé lesz az életnek világossága.” (Jn 8:12)

A menny felé vezető úton haladóknak biztos vezetőre van szükségük. Nem járhatunk emberi bölcsesség szerint. Nagy előjogunk hallani Krisztus hangját, aki beszél hozzánk, miközben az élet útját járjuk. Ő mindig bölcs szavakat szól.

Sátán nagy igyekezettel munkálkodik annak érdekében, hogy tönkre tegye az emberi lelket. Nagy hatalommal szállt alá, tudva, hogy kevés ideje van. Egyetlen biztonságunk, ha Krisztus közelében maradunk, az ő bölcsessége szerint járunk, és az ő igazsága szerint élünk. Nem mindig vesszük észre Sátán ténykedéseit, és nem tudjuk, hová helyezte ki a csapdáit. Jézus azonban tud az ellenség álnokságairól, ezért biztos ösvényen vezetheti lépteinket. „Én vagyok az út, az igazság és az élet” (Jn 14:6) – jelentette ki Krisztus. – Our High Calling, 16. o.