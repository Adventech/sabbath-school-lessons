---
title: Történet
date: 19/04/2024
---

#### HŰSÉGES DIÁK OLASZORSZÁGBAN

_Andrew McChesney_

Olaszországban az állami iskolák diákjai hittant tanulhatnak heti egy órában. Sara úgy döntött, hogy járni fog. Osztálytársai hamar rájöttek, hogy Sara minden kérdésre tudja a választ. A tanár megkérdezte, hogy miért ismeri ilyen jól a Bibliát. „Hetednapi adventista gyülekezetbe járok” – válaszolta. A tanár kíváncsiságból elment Sarával a gyülekezetbe.

Amikor Sara hatodikos lett, új hittantanárt kapott, aki megkérte, hogy tartson egy órás beszámolót az osztályban az Adventista Egyházról. A bemutató elkészítésében a lelkész és a gyülekezet vezetői is segítettek neki. Az előadás végén az osztálytársai kérdésekkel árasztották el a szombatünnepléssel kapcsolatosan.

Ma Sara középiskolás, és a hittantanára egy apáca, akit azzal lepett meg, hogy az egyik dolgozatában a Bibliából idézett. Mások nem szoktak ilyet tenni. A tanárnő rá is kérdezett erre, utána pedig ő is elment Sarával a gyülekezetbe.

Egy másik középiskolai osztályban a tanár csalódott volt, hogy Sara nem tudott válaszolni az Olaszország fő vallásával kapcsolatos kérdésekre. A lány elmondta, hogy ez azért van, mert nem tagja Olaszország legnagyobb egyházának. A tanár megkérte, hogy tartson egy előadást az Adventista Egyházról. „Milyen nagyszerű más hitről is hallani az osztályban!” – mondta utána elismerően.

A következő évben Sarának órái lettek volna szombaton egy másik tanárral, aki parancsolóan lépett fel vele szemben, hogy eljárjon a szombati órákra. Érdekes módon az osztálytársak védelmükbe vették a lányt. Később pedig egy szombaton, amikor Sara gyülekezetben volt, a tanár így szólt: „Sara hiányzik az órák feléről, mégis jobb jegyei vannak, mint a többieknek.”

Sara hiszi, hogy Isten megáldja, mert kész megvallani hitét. „Soha nem hallgattam el a hitemet az osztálytársaim előtt – mondta az Adventista Misszió riporterének. – Tisztelnek, és tudják, hogy a hit fontos számomra.”