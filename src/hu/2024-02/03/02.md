---
title:  Megalkuvás - Sátán Ravasz Stratégiája
date:  14/04/2024
---

`Vessük össze Jn 8:44 és 14:6 verseit! A két igeszakasz alapján milyen különbséget veszünk észre Jézus és Sátán jelleme között?`

Amit Jézus mond, az az igazság, mert tőle ered az igazság. Ez fakad a mindentudó, bölcsességgel, szeretettel teljes Isten szívéből. Ő a valóság és minden igazság forrása.

Ezzel ellentétben Sátán hazug, a hazugság atyja. Felkészült rá, hogy hazugságot, csalást, félrevezetést és az igazság eltorzítását felhasználva térítse el Isten népét. Becsapta Évát a kertben, amikor torz képet festett az igazságról, kételyt ébresztett benne, és szemrebbenés nélkül tagadta azt, amit Isten mondott. A gyümölcs elfogyasztását illetően egyértelműen meghazudtolta Isten szavát: „Bizony nem haltok meg” (1Móz 3:4). Az évszázadok során Sátán ezt a stratégiát alkalmazta. Aláássa az emberek bizalmát Isten Igéjében, szembehelyezkedik az Úr kinyilatkoztatott akaratával, elferdíti a Szentírást, és időnként, ha ezt véli előnyösnek, helytelenül idézi a Bibliát.

`Mi a közös Péld 23:23, Jn 8:32 és 17:17 verseiben Isten Igéjének igazságával kapcsolatban? Mi a központi üzenetük?`

„Sátán jól tudta, hogy az emberek a Szentírás fényében felismerhetik csalásait, és leküzdhetik hatalmát. A világ Megváltója is az Igével állt ellen Sátán támadásainak. Minden egyes támadásnál Krisztus feltartotta az örök igazság pajzsát, és így szólt: »Meg van írva.« Az ellenség minden egyes indítványával szemben az Ige bölcsessége és hatalma volt a válasz. Sátán úgy akarta megőrizni az emberek feletti hatalmát és megalapozni a pápai bitorló tekintélyt, hogy elzárta a Szentírás ismeretét az emberek elől. A Biblia Istent dicsőíti, és a véges embert az őt megillető helyre teszi, ezért Sátán a Biblia szent igazságait elhallgattatta és eltitkoltatta. A római egyház is ezt a taktikát követte. Évszázadokig megtiltotta a Biblia terjesztését. Az embereknek tilos volt a Szentírást olvasni vagy házukban tartani. Elvtelen papok és főpapok úgy magyarázták tanításait, hogy állításaikat alátámasszák velük. Így történt, hogy a pápát majdnem mindenki Isten földi helytartójának ismerte el, akinek hatalma van az egyház és az állam felett” (Ellen G. White: A nagy küzdelem. Budapest, 2013, Advent Kiadó, 45. o.).

Beszélgessünk arról, hogy Sátán ma milyen úton-módon igyekszik eltorzítani vagy félremagyarázni Isten Igéjét!

---

#### Ellen G. White idézetek

Jézus a teljes igazság szerzője. Minden ragyogó gondolat, minden bölcs tanítás, minden emberi képesség és talentum Krisztustól kapott ajándék. Ő nem vett kölcsön emberi gondolatokat, hanem Ő maga a gondolatok szerzője. De amikor lejött a földre, az emberiségre bízott igazság drágakincseit a hiedelmek és a hagyományok sarába lesüllyedve találta. Tévedések szőtték át a legfontosabb igazságokat, hogy megfelelhessenek az örök csaló céljainak. Krisztus azonban minden tévtanítást eltávolított. A világ Megváltóján kívül senki sem tudott olyan tisztaságú igazságot hirdetni, melyben nem voltak jelen az igazságok szépségét elrejteni hivatott sátáni tévtanok. Krisztus fogta az igazságot, amire szüksége volt az embernek, elválasztotta azt a tévelygéstől és a világi hiedelmektől, hogy az emberek újból befogadhassák annak örök értékeit. Eltávolította a kétely felhőjét, hogy napfényre kerüljön az igazság, és ragyogó sugarai elűzzék az emberek szívéből a homályt. – That I May Know Him, 207. o.

Sátán minden energiáját arra összpontosítja, hogy akaratodat az övéhez igazítsa, és eszközévé tegyen Krisztus terveinek ellenzésében, azzal, hogy elutasítod, hogy Krisztus uralkodjon feletted… Az ördög arra törekszik, hogy elvonjon téged Krisztustól, hogy eszköze lehess abban, hogy másokat is eltérítsen, és így meghiúsítsa Isten tervét. Ő a hazugság atyja, szövi a hamisság hálóját, amelybe hazugságainak köteleivel köt szolgálatára. Minél értelmesebb vagy, minél vonzóbb, annál nehezebb azon munkálkodnia, hogy rábeszéljen, hogy talentu­maidat a lába elé helyezd, és segíts neki véghez vinnie céljait, hogy másokat halálos zászlaja alá csábítson. Ha csak ezzel tudja lefoglalni elmédet, meg tudja csinálni. Pál megkérdezi: Ki csábított el titeket, hogy ne engedelmeskedjetek az igazságnak? Sátán a csábító, és ő munkálta ki, hogy Jézust kirekessze a lélekből, és ő maga ülhessen a szív trónjára.

Könyörgök nektek, fiúk és lányok, hogy szakítsatok a gonosz csábításával. Meneküljetek Jézushoz, mentsvárunkhoz, és ragaszkodjatok az örök élethez. – Isten fiai és leányai, 336. o.

Az igazság átalakító befolyása szentel meg bennünket, ezért szeretjük Isten parancsolatait. A félelem és kárhoztatás eltűnt. Jézus Krisztus szeretete – amely végtelen áldozatában nyilvánult meg az ember megmentése érdekében – minden akadályt ledöntött. Isten szeretete beárad az emberi lélekbe, és hála ébred abban a szívben, amely azelőtt hideg volt, mint a kő. A megfeszített Krisztus, „a mi igazságunk” megnyeri a szívet, és bűnbánatra bír. Mindez olyan egyszerű, hogy a gyermekek is megérthetik, de mindenkit elbűvöl, aki szemléli a bölcsességet, szeretetet és hatalmat, amelynek mélységét sohasem érthetjük meg teljesen. Mutassuk be ezt az igazságot az embereknek, akik a bűn foglyai, hogy mindenki megláthassa: Krisztus a mi törvényszegésünkért halt meg, és Ő mindnyájunkat szeretne megmenteni. […]

Az igazság szentségének és tekintélyének mélységes érzése kellene, hogy hatalmába kerítsen bennünket. – Az én életem ma, 265. o.