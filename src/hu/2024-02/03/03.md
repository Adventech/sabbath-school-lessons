---
title:  Gonosz Farkasok
date:  15/04/2024
---

`ApCsel 20:27-32 verseiben Pál apostol konkrétan mire figyelmeztette az efezusi gyülekezet vezetőit a hittől való eltéréssel kapcsolatban?`

Tanácsaival Pál fel akarta készíteni az egyházat a közelgő veszélyre. Ebben a szakaszban arról írt, ami leginkább aggodalommal töltötte el.

„…ragadozó farkasok jönnek közétek, akik nem kímélik a nyájat” (ApCsel 20:29, ÚRK). Másképp mondva, a hívők ádáz üldözésre számíthatnak az egyházon belül.

Az apostol kifejezte azt is, hogy még mi aggasztja: „Sőt közületek is támadnak férfiak, akik fonák dolgokat beszélnek, hogy maguk után vonják a tanítványokat” (ApCsel 20:30, ÚRK). Tévtanítások jutnak be az egyházba. Hamis tantételek kerülnek az Istentől származó igazságok helyére, elterjedté válnak a pogány szokások. A 4-5. században a keresztény egyházban burkolt módon teret nyertek a tanbeli engedmények, amit valószínűleg a misszió támogatásával igazoltak. Azonban ennek az lett a rettenetes következménye, hogy eltávolodtak Isten Igéjének igazságaitól.

`Mit ír Pál apostol a közelgő hitehagyásról 2Thessz 2:7-12 szakaszában? Milyen jellemzőkre kellett figyelniük a hívőknek?`

Sokatmondó Pál megjegyzése, miszerint „Működik ugyan már a törvényszegés titkos bűne” (2Thessz 2:7). Már Pál idejében megkezdődött a fokozatos eltérés Isten Igéjének igazságától az Isten törvényének való engedelmesség tekintetében. A későbbi századokban pedig a távolodás egyre kiszélesedett.

A második parancsolattal ellentétben behozták a bálványokat a keresztény istentiszteletbe. Évezredeken át minden pogány vallásban kiemelt, fő helye volt a bálványoknak. Az egyházhoz csatlakozó pogányok számára úgy akarták elfogadhatóbbá tenni a kereszténységet, hogy a pogány istenségeket átnevezték szentekké. A vasárnapot, a napisten imádatának a napját fokozatosan átvették a keresztény istentisztelet napjaként, a feltámadás tiszteletére. Még most is ez a Szentírás által nem szentesített, hamis istentiszteleti nap a legelterjedtebb.  

Ma milyen kompromisszumok jelennek meg az egyházban? Ami pedig még fontosabb, hogy talán te magad milyen téren engedsz a hitelvekből? Előfordulhat, hogy időnként keveredik az igazság a tévedéssel?

---

#### Ellen G. White idézetek

Az utolsó nagy csata két szembenálló sereget mutat. Az egyik oldalon az ég és föld Teremtője áll. Az ő oldalán állókon rajtuk a jele. Ők engedelmesek parancsolatainak. A másik oldalon a sötétség fejedelme áll a hitehagyást és lázadást választókkal.

Komoly, félelmetes idő ez a gyülekezetnek… Isten Lelke fokozatosan visszavonul a világból. Sátán is gyűjti a gonoszság hadait, kimenve a föld királyaihoz és az egész világra, hogy zászlója alá gyűjtse őket, kiképezve a mindenható Isten nagy napjának viadalára. Sátán a lehető legnagyobb erőfeszítéseket teszi az utolsó csatában való felülkerekedésre. Alapvető elveket fognak elővenni, és döntéseket hoznak velük kapcsolatban. Hitetlenség lesz úrrá mindenfelé. Elszaporodott az istentelenség. A gyülekezet tagjainak hitét egyen-egyenként megpróbálják, mintha sohasem lett volna más személy a világon. – A Te Igéd igazság, 7. köt., 982–983. o.

Amikor a nagy csaló munkához lát, az istenfélelem tettetésével férkőzik be az emberek bizalmába, majd agyafúrt, félrevezető szellemével viszi véghez terveit. […]

Akadnak, akik azt állítják, hogy új világosságot hoznak, s hitújítóknak kiáltják ki magukat. Nagy tekintélyre tesznek szert olyan körökben, ahol az a meggyőződés terjedt el, hogy Isten népe tévúton jár, és olyanok között is, akik elégedetlenek a gyülekezet lelkiségével. Az utóbbiak igaz, becsületes szívvel kívánják a javulást, a magasabb színvonalú lelki életet. Ha Krisztus szolgái eléjük tárnák a tiszta, romlatlan igazságot, elfogadnák azt, és engedelmeskedve megtisztulnának. De Sátán, aki mindig éber, a jobb után vágyó lelkek nyomába szegődik. A hitújító magasröptű nyilatkozatával közelíti meg ezeket az embereket, s még messzebb vonja őket a világosság ösvényétől. – Bizonyságtételek, 5. köt., 143–144. o.

A gonoszság erői Ádám bukása óta minden nemzedékben elérték, hogy az Isten parancsolatait megtartóknak állandó küzdelmet kelljen vívniuk. Aki mindvégig diadalmaskodni akar, annak le kell győznie Sátán erőit és minden lépésnél megtapasztalt heves támadásait. Egy éber és ravasz ellenséggel kell szembeszállniuk, aki sosem alszik, ezért fáradhatatlanul igyekszik aláaknázni Isten szolgáinak hitét.

A jó és a gonosz sosem fér meg egymás mellett. Világosság és sötétség között sosem lesz kiegyezés. Az igazság a kinyilatkoztatott világosság; a hazugság pedig a sötétség. A világosságnak nincs köze a sötétséghez, feddhetetlenség nem társulhat törvénytelenséggel. […]

Isten a rendelkezésünkre bocsátotta azt a fegyverzetet, amellyel minden embernek harcolnia kell. Bárcsak Krisztus katonái felöltenék Isten fegyverzetét, és szilárdan szembeszállnának Sátán támadásaival. – In Heavenly Places, 260. o.