---
title:  Történet
date: 06/12/2024
---

#### ÖRÖK HAVER RENDSZER

Andrew McChesney

Micah számára izgalmasnak tűnt az alaszkai nyári tábor. A 11 éves fiú Oregonban élt. Egyszer a szombatiskolai tanára felolvasott egy missziós történetet Camp Polarisról, a hetednapi adventista nyári táborról, ami az alaszkai Dillingham közelében van. A történet alaszkai őslakos fiúkról szólt, akik féltek a szellemektől, amíg meg nem tanulták, hogy Jézus sokkal hatalmasabb.

A történet egészen lenyűgözte Micaht. Soha nem gondolta volna, hogy az Egyesült Államokban élnek olyan gyerekek, akik félnek a szellemektől és nem ismerik Jézust. Amikor elérkezett a tizenharmadik szombat, boldogan adakozott, hogy segítsen a Polaris táborban élő gyerekeknek.

Micah nem is sejtette, hogy hat évvel később Camp Polarisban fog dolgozni, és neki is lesz alkalma bizonyságot tenni Jézusról alaszkai őslakos fiúknak.

Micah 17 évesen, az Oklahoma Középiskola diákjaként elutazott Alaszkába, hogy egy nyáron tábori tanácsadóként dolgozzon.

A Polaris tábor egyik faházában 10-15 éves fiúk felügyeletét bízták rá.

Egy este Róm 8:38 versénél nyitotta ki a Bibliát a faházi istentiszteleten. Ezt olvasta: „Mert meg vagyok győződve, hogy sem halál, sem élet… sem semmi más teremtett dolog nem választhat el minket Isten szeretetétől, amely a mi Urunk Krisztus Jézusban van.”

Micah felnézett, és megkérdezte: „Mit gondoltok arról, hogy Isten mindig velünk van, és Ő a barátunk?”

A fiúk egy pillanatra elgondolkodtak. Azután az egyikük megszólalt: „Jézus az örök barátunk.”

A többi fiú elmosolyodott. A Polaris tábor „haverrendszer” szerint működik, ami azt jelenti, hogy egyetlen gyerek sem megy sehova egyedül. Ha az egyikük el akar menni valahová, egy másik fiúval kell mennie. A bibliavers azt közvetítette, hogy Jézus az örök barátjuk, aki mindenhová velük tart.

„Így van – kiáltott fel Micah –, Jézus az örök barátunk! Bármit is teszünk, mindig velünk van!” 

Micah sugárzott az örömtől, amikor lefeküdni indult. Fantasztikusan érezte magát! Naponta imádkozott azért, hogy beszélhessen Jézusról. Ez egy fantasztikus este volt.

