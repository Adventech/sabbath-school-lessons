---
title:  Az út, az igazság és az élet
date: 06/12/2024
---

#### Áttekintés

**Alapigék:  János 1:14; 5:38-40; 13:1-20; 14:1-3, 5-6 **

Az e heti tanulmány elbeszéli Jézusnak, Isten testet öltött Fiának lenyűgöző történetét. Nincs senki olyan, mint Jézus, Ő egyetlen. Közelről ismeri az Atyát. Jézus az Út, az Igazság és az Élet. János evangéliumában halljuk, amint hosszasan beszél az Atyjáról, az Ő neve volt folyamatosan az ajkán és a szívében. Jézus az egyetlen, aki látta színről színre az Atyát. Ezt az emberek közül más nem mondhatja el magáról. Isten-voltát megerősíti Atyjával való kapcsolatáról szólva: „Nem mintha valaki is látta volna az Atyát, csak, aki az Istentől van, az látta az Atyát” (Jn 6:46). 

Az egyik tanítvány, Fülöp gyakran hallotta Jézust az Atyjával való kapcsolatáról beszélni, mégis ezt kérte tőle: „Uram, mutasd meg nekünk az Atyát, és az elég nekünk” (Jn 14:8)! 

Jn 14:9-ben találjuk a legmélységesebb szavakat a Jézus és az Atya közötti bensőséges kapcsolatról, amikor Jézus Fülöpnek válaszolt: „Annyi idő óta veletek vagyok, és mégsem ismertél meg engem, Fülöp? Aki látott engem, látta az Atyát. Hogyan mondhatod, hogy »mutasd meg nekünk az Atyát«?” Jézus volt Isten legfőbb kinyilatkoztatása. Hatalmas kiváltság, hogy ismerhetjük Őt, hiszen, ha ismerjük, ismerjük az Atyát is!

A VAGYOK utalásokon kívül – „Én vagyok az út, az igazság és az élet” – tanulmányozni fogunk még további igéket is, amelyek segítenek megérteni, hogy milyen hatalmas ajándék számunkra Jézus! Ha követjük Őt, az Utat és vele járva tanulmányozzuk igazságát, elvezet bennünket a bővelkedő, örök élethez.  

#### Kommentár

**Krisztus példáját kell követnünk (Jn 13:1-20)**

Jézus nemcsak elmondta a bölcsességeket és az utasításokat, hanem az igazságokat az életből vett példákkal szemléltette is, hogy az emberek szívébe vésse tanításait. Példának okáért vegyük az úrvacsora, az alázat szertartását! Amikor Krisztus megalapította ezt a szent szertartást, nem várt arra, hogy a tanítványai közül majdcsak megmossa valaki önként a másik lábát. Nem tartott kiselőadást az alázatról és a szolgálatról. Nem várta el, hogy majd hívnak egy szolgát, aki elvégzi az alantas munkát. Ehelyett Ő maga lépett fel Szolgaként, élő példát adva a követőinek, hogy hogyan kell egymáshoz viszonyulniuk. Szavai világossá tették, hogy mi volt a szándéka a lábmosás szolgálatával, amikor ezt mondta: „Azért ha én, az Úr és a Mester megmostam a lábatokat, nektek is meg kell mosnotok egymás lábát” (Jn 13:14)! Az egyértelmű parancs ellenére a legtöbb keresztény ma nem gyakorolja ezt a szertartást. Az ehhez szükséges alázat nem tetszik az emberi szívnek. Ám ha nem vagyunk hajlandók teljesíteni a szükséges feltételt, kihagyjuk az alázat leckéjét, amire Krisztus akar megtanítani.

A bibliai kultúra szerint Krisztus napjaiban a fejet tartották a legnemesebb testrésznek, a lábat pedig a legalantasabbnak. Amikor tehát Krisztus fejét lehajtva megmosta követői koszos lábát, szemléletesen mutatta be, hogy a végsőkig képes elmenni tanítványai megmentéséért. Júdás zokon vette, hogy Krisztus, akitől azt remélte, hogy Izrael királya lesz, ilyen mértékig megalázkodott. Pétert viszont alázatra késztette, amikor látta Mesterét a szelíd és alázatos szolga szerepében. Ezért, noha eleinte tiltakozott a felajánlása ellen, hiszen úgy érezte, hogy ő teljesen érdemtelen, azonnal elfogadta, amikor Jézus ezt mondta neki: „Ha nem moslak meg, semmi közöd sincs hozzám” (Jn 13:8). Semmiképp nem akarta kockáztatni kapcsolatát Jézussal. Azonnal kérlelni kezdte: „Uram, ne csak a lábamat, hanem a kezemet és a fejemet is” (Jn 13:9)! 

**Bizony, újra eljövök (Jn 14:1-3)**

Sok bajjal terhelt, zaklatott világban élünk, ezért igen időszerűek Jézus biztató szavai, amelyeket Jn 14:1-ben találunk: „Ne nyugtalankodjék a szívetek!” Ezek alapja a hit Jézus és az Atya megbízhatóságában, horgonya pedig Jézus biztos ígérete: elmegy és helyet készít nekünk, hogy mindig velünk legyen. 

Egyesek azért vágynak a mennybe, mert Jézus majd különleges palotákat készít, mások azért, mert ott arannyal borított utcák lesznek. Vajon ezek a megfelelő indítékok? A görögben a szöveg nem palotákat említ, hanem szobákat, ami arra utalhat, hogy nem a fizikai hely a fontos, amit birtokba vehetünk vagy elfoglalhatunk, hanem az, hogy Jézus társaságát élvezhetjük. Szeretete arra indít, hogy vágyjunk vele lenni, mert Ő mindig közösségre törekszik velünk. 

Jézus nyilván nem akarja, hogy aggódjunk a zaklatott világban. Bátorít, hogy helyezzük bizalmunkat az Atyába és belé, mert csak Ők képesek reményt, békét és biztos jövőt adni. 

Jn 14:3 versében az „eljövök” ige a görögben folyamatos jelen időben van. A Jézus dicsőséges, második eljöveteléről szóló ígéretbe beleértendő, hogy az már jelen idejű valóság. Jézus eljövetele olyan bizonyos, mintha most történne. Az erre való várakozás hat az életünkre most, a dicsőséges ország már összefonódik a kegyelem országával, a menny előízét jelenti számunkra. 

**Az Út, az Igazság és az Élet (Jn 14:5-6)**

Érdekes folyamatot figyelhetünk meg abban, amikor Jézus így nevezi magát: „Én vagyok az út, az igazság és az élet” (Jn 14:6). Gondoljuk végig, hogyan következik egymás után ez a három szó! Jézus az út. Miközben haladunk az úton, megtanuljuk tőle az igazságot, ami végül bővelkedő élethez vezet már most és majd az eljövendő, örök világban is. Figyeljük meg, hogy a fogalmaknak ez a sora szerepelt Krisztus válaszában Jn 14:5-ben, amit Tamásnak adott a követendő úttal kapcsolatos kérdésére. Tűnődhetünk, miért tette fel Tamás ezt a kérdést, miután Jézus világosan elmondta az előző versben: „Ahova én megyek, oda tudjátok az utat” (Jn 14:4).

Krisztus az egyetlen út az Atyához. Egyesek talán kifogásolják ezt az állítást, azon az alapon, hogy Jézus szavai kizárólagosságot sugallnak, különösen a mai társadalomban, ahol az elfogadás társadalmi norma. Csakhogy nem minden út vezet Istenhez. Jézus az egyetlen út hozzá, mert egyedül Ő igaz, Ő veheti el a bűneinket. Ő az egyetlen, aki a halál helyett örök életet adhat. Jézus az egyetlen, aki igazságosságot és életet tud adni, mert Ő birtokolja mindkettőt. 

Fülöp azt kérte, hogy Jézus nyilatkoztassa ki az Atyát a tanítványoknak. Válaszában Jézus összekapcsolja az Ő megismerését az Atya ismeretével, mert ha ismerjük a Fiút, akkor természetszerűleg ismerjük az Atyát is. „Annyi idő óta veletek vagyok, és mégsem ismertél meg engem, Fülöp? Aki látott engem, látta az Atyát. Hogyan mondhatod, hogy »mutasd meg nekünk az Atyát«” (Jn 14:9)? 

Biztató és megnyugtató tudat, hogy Jézusban közel húzódhatunk az Atyához, félelem vagy rettegés nélkül! Az Atya ugyanazzal a kegyelemmel és együttérzéssel fog bánni velünk, amilyet Jézus tanúsított a körülötte lévő emberek iránt, beleértve a kivetetteket és a bűnösöket is. Ezért nincs mentségünk, ha visszautasítjuk Isten hívását, hogy bátran járuljunk királyi széke elé, ahol kegyelmet és megbocsátást nyerünk. 

Szintén Jn 14:6-ban Jézus bizonyságot tett arról, hogy Ő maga a testté lett Igazság. Az állandóan változó világban, ahol a romlás és a csalás az úr, Jézus marad az Igazság, a teljes Igazság. Benne és szavaiban nincs változás. „Jézus Krisztus tegnap és ma és örökké ugyanaz” (Zsid 13:8). Jézus nem sokkal később visszatért a mennybe, pünkösdkor pedig a Szentlélek leszállt a tanítványokra az ígéret szerint. Isten Lelke eljött, mint „az igazság Lelke, aki az Atyától származik, ő majd bizonyságot tesz rólam” (Jn 15:26). Jézus mindig az igazságot szólta, tanítványai pedig ezt tanúsították, mert vele voltak „kezdettől fogva” (Jn 15:27). 

Jézus az igazság világossága körülöttünk. Elűzi a hazugság és a zűrzavar sötétjét, és lehetővé teszi számunkra, hogy mindent a helyes szemszögből lássunk. Most is, mint pünkösd idején, leszáll az igazság Lelke és „elvezet majd titeket minden igazságra” (Jn 16:13). 

A megengedő és pluralista társadalomban az igazságot mozgó pontnak tartják, mint ami folyton változik és alakul: amit ma igazságnak fogadnak el, az nem biztos, hogy holnap is az lesz. Jézus azonban egyetlen mondatával áthúzza ezt, amikor kijelenti: „Én vagyok az út, az igazság és az élet, senki sem mehet az Atyához, csakis énáltalam” (Jn 14:6).

**A Szentírás és az igazság (Jn 5:38-40) **

Az egész Biblia az igazságról tesz bizonyságot. A Szentírás következetes és összefüggő egész, mert mindkét testamentumnak egy és ugyanaz a szerzője: a Szentlélek. Ugyanez az igazság vonatkozik Jézus bizonyságtételére is. A vallási vezetők állították, hogy szilárdan hisznek Mózesben, de a Jézusról szóló bizonyságtételében nem hittek (lásd Jn 5:46). A vezetők állították, hogy hisznek az Ószövetségben, ugyanakkor úgy gondolták, hogy annak csupán elméleti elfogadása biztosítja számukra az örök életet. 

Az Írás szűk látókörű szemléletével azonban kivették annak lényegét, beleértve magát Jézust is. Úgy látszik, figyelmen kívül hagyták az ótestamentumi próféták jövendöléseinek teljesedését Izrael és a világ reménységéről (lásd Jn 5:39). Nem értették, hogy Jézus nélkül csak halál van, az élet csak általa lehetséges.

#### GYAKORLATI ALKALMAZÁS 

Gondoljuk át az alábbi kérdéseket, és válaszoljunk is rájuk! 

1.  Hogyan befolyásolja az életünket Jézusnak, a Megváltónak a valósága, aki az Atya tökéletes visszatükröződése? Képzeld el, hogy te vagy Fülöp, és hallod, amint Jézus azt mondja: „Látni Őt annyi, mint látni az Atyát.” Mit jelent „látni” az Atyát és a Fiút? 

2.  Mi a jelentősége annak, hogy Jézus lehajtotta a fejét, amikor megmosta Júdás lábát is? Hogyan hat ránk Jézus alázatos leereszkedése, amely ebben a tettében is megnyilvánult?

3.  Mi a valódi indítékunk arra, hogy szeretnénk ott lenni a mennyben? A szép hajlékok, az arany utcák vagy valami más? Mi a jelentősége annak, hogy ott találkozhatunk Jézussal? Miért legyen ez a legfőbb és legfontosabb célunk? 

4.  Hogyan hat most az életünkre Krisztus eljövetelének bizonyossága? 

5.  Mit gondolunk arról, hogy a Szentírásban kell gyökereznie mindennek, amit hiszünk, ugyanakkor Krisztusra kell mutatnia? Mit mond el lelki életünkről az, ha fő célként elméleti tudást akarunk felhalmozni? 

6.  Ma, amikor mindenhol széthullást és zűrzavart látunk, hogyan kell hatnia a világnézetünkre, ha Krisztusra és a Bibliára összpontosítunk?

