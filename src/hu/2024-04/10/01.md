---
title:  Az Út, Az Igazság És Az Élet
date:  30/11/2024
---

### E heti tanulmányunk
Dániel 7:27; János 1:14; 5:38-40; 13:1-20; 14:1-3, 5-11; Kolossé 1:16-17

> <p></p>
> „Az Istent soha senki nem látta; az egyszülött Fiú, aki az Atya kebelében van, az jelentette ki Őt” (Jn 1:18).

János evangéliuma négy fő részre osztható: a Prológus (Jn 1:1-18), a Jelek könyve (Jn 1:19–12:50), a Dicsőség könyve (Jn 13:1–20:31) és az Epilógus (Jn 21:1-25). Tanulmányunk eddigi részében főként a Prológusra és a Jelek könyvére összpontosítottunk, a csodák (jelek), a párbeszédek és a tanítások alapján mutattuk be Jézust. Most pedig átváltunk az evangélium harmadik szakaszára, a Dicsőség könyvére.

Érdekes, hogy hidat képez a Jelek könyve és a Dicsőség könyve között a híres hét „ÉN VAGYOK” kijelentés, amelyek a következők: „az élet kenyere” (Jn 6:35, 41, 48, 51, ÚRK), „a világ világossága” (Jn 8:12; 9:5), „az ajtó” (Jn 10:7, 9), „a jó pásztor” (Jn 10:11, 14), „a feltámadás és az élet” (Jn 11:25), „az út, az igazság és az élet” (Jn 14:6) és „az igazi szőlőtő” (Jn 15:1, 5).

Az e heti tanulmány azzal kezdődik, hogy mi volt a célja a búcsúbeszédnek, és bevezeti azt az emlékezetes epizódot, amikor Jézus megmosta a tanítványok lábát. Majd rátérünk a 14. fejezet „ÉN VAGYOK” kijelentésére („az út, az igazság és az élet”).

---

#### Ellen G. White idézetek

Aki eljött, hogy megkeresse és megváltsa az elveszetteket, életét adta az emberért… Együttérzése és szeretete semmihez sem fogható, és Ő mindent megtett az emberek érdekében, hogy senki se vesszen el. Isten Fia, a világ világossága eljött földünkre, hogy átkarolja és magához vonzza az egész világot, és egyesítse az emberiséget, mely Sátán ellen­őrzése és hatalma alatt áll. Mindenkit hív: „Jöjjetek énhozzám mindnyájan, akik megfáradtatok és megterheltettetek, és én megnyugosztalak titeket. Vegyétek föl magatokra az én igámat, és tanuljátok meg tőlem, hogy én szelíd és alázatos szívű vagyok: és nyugalmat találtok a ti lelkeiteknek.” (Mt 11:28–29) Ekképpen egyesíti mindazokat önmagával, akik szeretnének hozzá jönni. Jelét helyezi rájuk: a szent szombat iránti engedelmesség és hűség jelét. – The Upward Look, 285. o.

„Az pedig az örök élet, hogy megismerjenek téged, az egyedül igaz Istent, és akit elküldtél, a Jézus Krisztust.” (Jn 17:3) E szavak szemet nyitogatnak mindenkinek, aki látni akar. Isten ismerete olyan ismeret, amelyet nem kell hátrahagynunk, amikor lezárul a próbaidőnk. Ez olyan ismeret, amely a világ számára és számunkra is egyen-egyenként, a legmaradandóbb hasznot hozza. Akkor pedig miért tegyük Isten szavát a háttérbe, amikor üdvösségre bölccsé tehet bennünket? „Annak okáért annál is inkább szükséges nékünk a hallottakra figyelmeznünk, hogy valaha el ne sodortassunk.” (…) A Biblia tele van Isten ismeretével, és alkalmas arra, hogy annak tanulmányozóját e földi és az örök életre hasznosra tanítsa. […]

Tanúsítsunk érdeklődést az Írások iránt. Olvassuk és tanulmányozzuk őket szorgalmasan. „…azt hiszitek, hogy azokban van a ti örök életetek” – mondta Krisztus –, „és ezek azok, amelyek bizonyságot tesznek rólam” (Jn 5:39). Számunkra mindent jelent, ha tapasztalatot és személyes ismeretet szerzünk Istenről és Jézus Krisztusról, „akit Ő küldött”. „Az pedig az örök élet, hogy megismerjenek téged, az egyedül igaz Istent, és akit elküldtél, a Jézus Krisztust.” (Jn 17:3) – A keresztény nevelés alapjai, 403–404. o.

Tekints Jézusra, a mennyei Fenségre. Mit látsz az Ő élettörténetében? Emberi testbe öltöztetett Istenségét, szüntelen alázatos életét, irgalmas cselekedeteket, állandó leereszkedést a mennyei udvarokból az átoktól perzselt és tönkretett világunkba, amely nem volt méltó a jelenlétére. És Ő épp ide szállt alá egyre mélyebbre, szolgai formát öltött, elszenvedte a megvetést, de mivel az övéi nem fogadták be, helyről helyre kellett járnia, hogy mentse az életét, míg végül elárulták, meggyalázták és keresztre szegezték. […]

Ne halogasd az időt, ne engedd, hogy egy nap is elmúljon, hanem úgy, ahogy vagy, gyengeségeiddel és méltatlanságoddal késedelem nélkül jöjj hozzá most! – That I May Know Him, 56. o.