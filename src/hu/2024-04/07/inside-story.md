---
title:  Történet
date: 15/11/2024
---

#### JÉZUS VOLT AZ

Andrew McChesney

Egy szombat este valaki hangosan kopogtatott James lelkész házának ajtaján Page-ben, az arizonai Navajo Rezervátum melletti városban.

Egy indián férfi állt odakint. 

„A lányomnak segítségre van szüksége. Nagy fájdalmai vannak. Van itt szenteltvíz?” – kérdezte.

Aztán elmondta: a család épp egy másik templomból jött, ahol megkérték a papot, hogy hintsen szenteltvizet a lányukra, de a pap elküldte őket.

James még soha nem foglalkozott démoni megszállottsággal. Amint a lány belépett a gyülekezet ajtaján, habzó szájjal kezdett beszélni. Azután leguggolt a földre, állati hangon nyögött.

James felkapta a Bibliát, Márk 9. fejezetéhez lapozott, ahhoz a történethez, amelyben Jézus kiűzte az ördögöt egy fiúból. Ekkor a lány megtámadta az apját hátulról, megragadta és fojtogatni kezdte. 

Az apa, aki pillanatokkal korábban még azt állította, hogy nem fél a lányától, felkiáltott: „Segítség! Segítség!” Az anya rémülten rohant ki az imaházból.

James a lány mögé került, és finoman megérintette a vállát. Erre ő azonnal elengedte az apját, aki pedig szintén kimenekült az imaházból. Amikor a lány megérezte az érintést, lassan megfordult, és Jamesre meredt. James a szemébe nézett. Mély ürességet látott. James csendben imádkozott tovább Jézushoz, hogy szabadítsa meg a lányt.

Egy pillanattal később a lány földre rogyott. Miután James imádkozott érte, felállt, majd leült egy székre, egészen más emberként. Normális hangon kérdezte: „Ki segített rajtam?” 

Jézus volt az.

Az apja és az anyja is visszatért a terembe, James pedig Isten hatalmáról beszélt nekik. „Nagyon fontos, hogy ilyen helyzetekben az Úrhoz forduljunk” – mondta.

Amikor távoztak, James átadta nekik Ellen G. White: Jézushoz vezető út című könyvének egy példányát.

Többé nem látta a családot. Nem tudja, mi történt velük, de attól az éjszakától kezdve még jobban tudatosult benne, hogy mennyire valóságos a Krisztus és Sátán közötti nagy küzdelem a Navajo Rezervátumban. 

