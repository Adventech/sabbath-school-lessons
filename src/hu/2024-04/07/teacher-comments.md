---
title:  Boldogok, akik hisznek
date: 15/11/2024
---

#### Áttekintés

**Alapigék:  János 18:38; 19:4-22; 20:19-31**

Jézus bizalommal és bizonyossággal beszélt kilétéről. Gyakran úgy utalt magára, mint akiben eljött a megígért Messiás, és másokat is kért, hogy tanúskodjanak erről. Miért volt olyan fontos a számára, hogy legyenek, akik tanúsítják kilétét? Szeretett volna annyi embert megmenteni örökkévaló országa számára, amennyit csak lehetséges, és tudta, a belé vetett hit az egyetlen módja annak, hogy valaki megváltást nyerjen a bűntől. 

Jézus sok szemtanúját kérte, hogy fejezzék ki őszinte meggyőződésüket a vele átélt, szemmel látható, érzékelhető tapasztalataikról. Mária bizonyságtétele Jézus áldozatáról erőteljes és jelentőségteljes volt. Jézus a szívébe látott, mint ahogy mindannyiunkéba belelát. Ismerte Júdás akadékoskodó és alattomos szívét is. 

Olvasott Poncius Pilátusnak, a pogány római helytartónak a szívében is, aki sok tekintetben őszintébb volt, mint Jézus több vádolója. Jézus elfogadta egy kételkedő bizonyságtételét is, akinek személyesen kellett látnia és megérintenie az Úr feltámadását bizonyító jeleket. Türelmes volt Tamással, és megmutatta neki a testén látható bizonyítékokat. Ezen a héten a Messiás leghatalmasabb tanúságtevőjét is meghallgatjuk, magát Jézust, aki az örök életről szóló szavaival és hatalmas tettei által tesz bizonyságot messiási küldetéséről.    

#### Kommentár

**Visszaemlékezés Ábrahámra**

Jn 8:56 verse arra utal, hogy Ábrahám kinyilatkoztatást kapott a jövőbeni Messiásról. A dicsőséges reménységnek ez az Istentől származó közlése arra szolgált, hogy megerősítse Isten egyetemes megváltási tervét. Ábrahám ezt látva ujjongott és örült. Vele ellentétben a zsidó vezetőknek nem kellett látomás Krisztus napjáról, hiszen személyesen látták Őt és hatalmas tetteit. Ám ahelyett, hogy örültek volna, mint atyjuk, Ábrahám, dühükben inkább meg akarták ölni Jézust. 

Ábrahám gyakorlati alkalmazást is kapott e látomásra, ami szemléletesen mutatta be az ember megváltásának tervét. Ábrahám az Atya Isten előképe volt, Izsák pedig Jézusé, Isten egyszülött Fiáé. Izsák ugyanúgy a hátán cipelte a fát egészen az oltárig, ahogy Krisztus vitte a fából ácsolt keresztet a Golgota oltáráig. Izsák és Jézus is tiltakozás nélkül vállalta az áldozatot. Nehéz elhinni, hogy egy olyan életerős fiatalember, mint Izsák, ilyen engedelmes legyen, akár a halálig. Ábrahám bámulatos hite, ugyanakkor fájdalma, ellenérzése, hogy feláldozza egyetlen fiát, az ígéret gyermekét, előképezte azt, hogy az Atya kész volt halálra adni Jézust az emberiségért.  

A fő különbség Jézus és Izsák között a helyettes áldozat volt: Izsák számára Isten biztosított helyettesítőt, Jézus számára azonban nem. Valójában Krisztus maga volt a Helyettes. Azzal, hogy Jézus a vérét ontotta, minden ember megváltásáért odaadta az életét és igazságát, amivel senki más nem rendelkezett. 

**Mária tanúságtétele**

Figyelmünket Simon farizeus házára és az ott rendezett lakomára fordítva észre kell vennünk, hogy Jézus a tiszteletbeli vendég Lázárral együtt, akit éppen azelőtt támasztott fel. Mária azonban nem számított megbecsült vendégnek. Simon és Mária tulajdonképpen az ellentétekről összeállított esettanulmány nagyszerű példái lehetnének. Jézus megtisztította Simont a leprából, de ő még nem engedte, hogy bűnös döntéseinek leprájából is kigyógyítsa. Vele ellentétben Mária teljesen odaszentelte magát Jézusnak, engedte, hogy bűnös múltjának leprájából megtisztítsa. Simon kötelességének érezte – a zsidó szokásnak megfelelően –, hogy tiszteletben részesítse Jézust a gyógyulásáért, ezért puszta kötelességből vendégségbe hívta. Mária azonban teljesen elkötelezett és odaszánt volt, szeretetének illata áradt az egész házban. A vacsorán megkente Krisztus testét, Isten Bárányáét, akit az Atya küldött helyettesítő áldozatként a bűnös emberiséghez. 

Jézus Mária védelmére kelt, amikor a figyelem középpontjába került. Júdás nyilvánosan is sértegette őt azért, mert megkente Jézust, és a sértéssel a tanítványok is egyetértettek. Jézus csodálatos dolognak nevezte Mária odaadó tettét, mert a tőle telhető legtöbbet és legjobbat cselekedte Megváltójáért. Amikor őszinte szeretetből megtesszük a mi részünket, Jézus elfogadja az ilyen erőfeszítést legjobb áldozatként, mert ismeri az őszinte szív belső működését. Amikor megtesszük a tőlünk telhető legjobbat Jézusért, Ő azt elfogadja. Ami elég jó Jézusnak, annak nekünk is elég jónak kell lennie.

**Pilátus akaratlan tanúságtevése (Jn 18:38; 19:4-22)**

Meglepő és ironikus, hogy egy pogány helytartó bizonyos értelemben Jézus mellett foglalt állást, kijelentette ártatlanságát, miközben Jézus saját népe, akiket megmenteni jött, elutasították Őt és a haláláért kiáltottak. Pilátus, aki roppant korrupt világban élt és kormányzott, szerette volna tudni az igazságot, viszont kételkedett annak létezésében. Az igazsággal kapcsolatos kételyek ma ugyanígy élnek. Az igazságot hazugságként értelmezik félre, hatalmi trükknek mondják, a fényt a tudatlanok leigázására használt sötétségnek bélyegzik. A csalást egyre inkább elfogadottnak tekintik a társadalomban, miközben Pilátushoz hasonlóan mi is kiáltunk, hogy megismerjük az igazságot. 

Ezért annyira igaz és nélkülözhetetlen a mi időnkben is, amit Jézus mondott Tamásnak: „Én vagyok az út, az igazság és az élet, senki sem mehet az Atyához, csakis énáltalam” (Jn 14:6). Az utolsó időkben Jézussal kell járnunk, mert Ő az Út. Miközben vele járunk, szavai és tettei által megtanít az igazságra, ami végül örök életre vezet. Könnyű elcsüggedni, sőt kiábrándulni, amikor a világ eseményeivel szembesülünk. Éppen ezért ragaszkodnunk kell Jézushoz, aki mindig maga az Igazság, és akiben halvány nyoma sincs a sötétségnek, ami jelen életünket jellemzi. Ő állandó, tegnap, ma és mindörökre ugyanaz. 

Egy utolsó gondolat Pilátusról: a szíve mélyén nemcsak azt tudta, hogy Jézus ártatlan, hanem arról is meg volt győződve, hogy minden szempontból különleges személyiség. Pilátus még nem találkozott hozzá hasonlóval. A felesége megerősítette ebben, amikor közölte vele az igazságot Jézusról, és figyelmeztette, hogy ne ítélje el. Pilátus is ártatlannak mondta Jézust, nem egyszer, hanem háromszor. Amint azonban ez sokak esetében lenni szokott, ő is engedett a tömegnyomásnak. Egy gyenge pillanatában tétovázott, lelkiismeretének ellent mondva. Próbált mindenkinek megfelelni, Rómának és a tömegnek egyaránt, de végül kegyvesztett lett. Megfosztották minden címétől, és a mai Franciaország területére, Gaulba száműzték. Ott erőt vett rajta a súlyos depresszió, és önkezével vetett véget az életének. 

**Tamás bizonyságtétele (Jn 20:19-31)**

Tamás esetét a hit és a bizalom tankönyvének is nevezhetjük. Pilátushoz hasonlóan a rengeteg bizonyíték dacára ő is kételyekkel küzdött. Jézus azonban kész volt eloszlatni félelmeit és gyanakvását. A Megváltó szelíden bánt Tamással, hívta, hogy érintse meg sebhelyeit. Jézus a mi esetünkben is azt akarja, hogy szerezzünk vele ilyen „jöjj és lásd” tapasztalatot. Bármire van szükség ahhoz, hogy segítsen nekünk hitre jutni, Ő azt készségesen megadja. Ott találkozik velünk, ahol vagyunk: kétségbeesésünkben, csüggedésünkben, kételyeink között. 

János gyakran foglalkozik írásaiban a kétely témájával. Amikor az evangéliumát írta, szembe kellett szállnia elkeseredett gyülekezeti tagokkal, akiket megzavartak a gnosztikusok eretnek tanai Krisztus valóságos lényét illetően. János napjaiban, mint ahogy a miénkben is, vannak, akik úgy döntenek, hogy nem hisznek, mert nem látták az összes bizonyítékot, amire vágytak, legyenek azok tudományos vagy filozófiai érvek.

Sokan felfigyelnek minden apró kételyre, amit az emberek Krisztus Messiás-voltával kapcsolatban támasztanak, és így tagadni kezdik Krisztus lényének és missziójának szilárd bizonyítékait. Ezek a kétkedők ragaszkodnak ahhoz, hogy a bizonyítékok pohara csordultig legyen, mielőtt a hit mellett döntenének. A bűnös világban azonban mindig akad lehetőség a kételkedésre. A bizonyítékok mindenütt körülvesznek: Isten csodálatos, teremtett világa, az élet maga, az isteni gondviselés, a lelkiismeret és a hit mértéke, amellyel születünk. Ennyi bizonyítékkal felvértezve a hit valóban látás. 

Ez pontosan olyan tapasztalat, mint amiért Elizeus imádkozott, amikor kérte az Urat, hogy segítsen kételkedő szolgájának látni. 2Kir 6:17 ír erről: „Ó, URam! Nyisd meg, kérlek a szemét, hogy lásson!” A Biblia elmondja, hogy mi történt Elizeus imájára válaszul: „Erre megnyitotta az ÚR a szolga szemét, és az látta, hogy íme, a hegy tele van tüzes lovakkal és harci szekerekkel Elizeus körül.” Ebből azt a következtetést vonhatjuk le, hogy a valódi látás azt jelenti: hiszünk a közvetlen környezetünkön és körülményeinken túli valóságban is. 

**Jézus bizonyságtétele **

Valóban Jézus a legerősebb tanú saját istenségét és isteni küldetését illetően. Újra meg újra, fáradhatatlanul próbálta nyitogatni az értelmiségi, tehetős emberek szemét és szívét. Vágyott rá, hogy a kétkedők fontolják meg végre a róla szóló, nyilvánvaló bizonyítékokat. Mélységesen vágyott arra, hogy hitre jussanak és üdvösséget nyerjenek – de sokszor hiába. Hányszor elképzeljük, milyen jó volna személyesen látni és hallgatni Jézust, de vajon hittünk volna, ha mi is földi szolgálatának idején éltünk volna, és láttuk volna az általa bemutatott összes bizonyítékot? 

Most megvan az az előnyünk, hogy sok prófécia már beteljesedett, amelyeket tanulmányozhatunk, tudhatunk hatalmas csodáiról és életet adó szavairól. Az Ő szavaiban élet van, mert feljegyzett mondásai mind egybecsengenek személyiségével. Ahogy Péter tanúskodott erről: Jézusnál az örök élet igéi vannak, és Ő maga is mondta, hogy szavai életet adnak. 

Gondoljunk a megváltozott életek számtalan bizonyságtételére, amelyek a Krisztussal való találkozásnak voltak köszönhetőek! Teljes szépségében láthatjuk Krisztus hatalmának megnyilatkozását, ami meglágyítja a kemény és reménytelen emberi szívet, elmélkedhetünk rajta, és ez csodával tölthet el bennünket. Gondoljunk arra, a Szentlélek által hogyan formálja ki bennünk Krisztus önmaga képét, a reményt és a dicsőséget! Néha hajlamosak vagyunk elhinni, amit nem volna szabad, illetve az emberek nem mindig gondolják komolyan, amit mondanak, illetve nem azt mondják, amit gondolnak. Viszont Jézus, az Igazság Kútfeje ennek épp az ellenkezőjét gyakorolja. Ő mindig azt mondja, amit gondol, és azt gondolja, amit mond, tehát teljes mértékben bízhatunk abban, amit mond és amit gondol. 

#### Gyakorlati alkalmazás

Gondoljuk át az alábbi kérdéseket, és válaszoljunk!

1.  A farizeusoknak megvolt az a kiváltságuk, hogy személyesen hallhatták, amit Jézus mondott, és látták, amit tett, azt viszont már elutasították, hogy higgyenek annak, aki Isten felbecsülhetetlen ajándéka volt a mennyből. Tamás kételkedett, mint ahogy a farizeusok is, de végül ő hitre jutott. Vessük össze a Jézushoz való, kétféle viszonyulást: Tamás és a farizeusok magatartását! Melyek voltak a lényeges különbségek?

2.  Krisztus nemcsak saját tanítványaiért imádkozott, ahogy Jn 17:9 feljegyzi, hanem minden utánuk következő nemzedékért, mindenkiért, akik majd hisznek a tanítványok bizonyságtételében: „De nemcsak értük könyörgök, hanem azokért is, akik majd az ő beszédükre hisznek bennem” (Jn 17:20). Ezek szerint vajon nem azért jutottunk hitre Krisztusban, mert Ő imádkozott értünk és másokért? Mit árul ez el lenyűgöző szeretetéről, gondoskodásáról és isteni hatalmáról? 

3.  Gondoljuk át, hogyan tétovázott Pilátus és hogyan próbált másoknak eleget tenni! Milyen áldatlan következményekkel jár ez a próbálkozás? Miért kelt zavart és megütközést, ha az ember mindenkinek a kedvében akar járni, próbál ellentétes nézetekhez idomulni? 

4.  Életünk hat a körülöttünk élőkre, viszont csak akkor tudjuk Jézus „édes illatát” árasztani, ha Ő már „illatossá tett” bennünket. Miközben az életünkről gondolkozunk, tegyük fel magunknak a kérdést: vajon a bennünket körülvevő légkör Krisztushoz vonz másokat, vagy elijeszti őket tőle? 

