---
title:  További tanulmányozásra
date:  15/11/2024
---

Ellen G. White: Pátriárkák és próféták. Budapest, 1993, Advent Kiadó, „A hit próbája” (113-121. o.) c. fejezet; Jézus élete. Budapest, 1989, Advent Kiadó, „Pilátus palotájának udvarán” (628-648. o.) c. fejezet

Tamás „túláradó örömmel vetette magát Jézus lábaihoz és ezt kiáltotta: »Én Uram és én Istenem« (Jn 20:28)! Jézus elfogadta Tamás hitvallását, de szelíden megrótta tanítványát hitetlenségéért: »Mivelhogy láttál engem, Tamás, hittél: boldogok, akik nem látnak és hisznek« (Jn 20:29). Tamás jobban elnyerte volna Jézus tetszését, ha kész lett volna elfogadni és elhinni tanítványtársai bizonyságtevését. Ha a világ Tamás példáját követné, akkor tulajdonképpen senki sem juthatna el az üdvösségben való hitre. Nem, mert mindazok, akik ma elfogadják Krisztust, mások bizonyságtétele útján kénytelenek azt megtenni. Sokan azok közül, akik áldozatul esnek kételkedéseiknek, azzal mentegetik magukat, hogy ha nekik lett volna annyi bizonyítékuk Jézus feltámadásáról, mint amennyit Tamás kapott tanítványtársaitól, akkor elhitték volna, hogy feltámadott az Úr. Nem veszik észre, hogy nemcsak ennyi bizonyítékot kaptak az Úr feltámadásáról, hanem sokkal, de sokkal többet. Sokan azok közül, akik Tamáshoz hasonlóan arra várnak, hogy a kétség minden okát eltávolítsák útjukból, sohasem fogják megérni kívánságuk teljesülését. Sőt, fokozatosan megerősödnek hitetlenségükben. Azok, akik arra nevelik rá magukat, hogy mindig csak a dolgok sötét oldalát lássák meg, és mindig csak zúgolódnak és panaszkodnak, valójában nem tudják, mit tesznek. A kételkedés magjait szórják el, és így a kétségek aratásának gyümölcseit takarítják majd be. Olyan időkben, mikor a hit és a bizalom különösképpen fontos és lényeges, sajnos sokan erőtlennek találják magukat ahhoz, hogy reménykedjenek és higgyenek” (i. m. 712-713. o.).

**Beszélgessünk róla!**

`1) Mi volt az alapvető különbség Ábrahám és Tamás hitvallása között? Mit tanulhatunk a történetükből?`

`2) Önként vállalkozók tegyenek bizonyságot a csoportban Jézusról, hasonlóan ahhoz, amit János evangéliumában láthatunk! A beszámolók különböznek, de mit mondanak az emberek, hogyan tanúskodnak Jézus mellett, aki mindannyiunk Ura?`

`3) Gondoljunk Dániel 2. és 7. fejezetének próféciáira! A Jézus korában élők is ismerték ezeket, mégis ma milyen előnyt élvezünk hozzájuk képest mi, akik láthatjuk e próféciák teljesedését, és így több okunk is van a hitre?`