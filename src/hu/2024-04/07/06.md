---
title:  A Mi Bizonyságtételünk Jézusról
date:  14/11/2024
---

János újabb és újabb tanúkat nevez meg Jézus mellett, amivel az a célja, hogy elfogadjuk a lehengerlő bizonyságot: „Sok más jelt is tett Jézus a tanítványok szeme láttára, amelyek nincsenek megírva ebben a könyvben. Ezek pedig azért írattak meg, hogy higgyétek, hogy Jézus a Krisztus, az Isten Fia, és ebben a hitben életetek legyen az ő nevében” (Jn 20:30-31, ÚRK). Képzeljük el, hogy ott vagyunk személyesen, és látjuk, ahogy Jézus csodákat tesz! Valószínűleg hinnénk, nem igaz? Legalábbis szeretnénk így gondolni. Viszont bizonyos szempontból nekünk még több okunk van hinni Jézusban, mint azoknak, akik ténylegesen látták a csodáit.

Miért?

`Nevezzünk meg a hitünket alátámasztó dolgokat, amelyeket ma tudunk, de a Jézus korában élők még nem tudhattak! Lásd pl. Mt 24:2, 6-8, 14!`

Nemcsak János evangéliumának magával ragadó beszámolójából ismerhetjük ezeket a dolgokat, hanem megvan az az előnyünk is, hogy mi már látjuk a teljesedését azoknak a jövendöléseknek, amelyeket Jézus és a bibliai írók tettek, mint pl. ami a templom lerombolására (Mt 24:2), az evangélium világszéles terjedésére (Mt 24:14), a nagy szakadásra (2Thessz 2:3) és a világ szenvedéseire, bűnös állapotára (Mt 24:6-8) vonatkozik. Jézus élete és szolgálata idején a követői kicsiny, üldözött csoportot alkottak, akiknek minden emberi számítás szerint már régen el kellett volna tűnni a történelem színpadáról. Hogyan is tudhatták volna úgy, ahogy mi tudjuk ma, hogy mindezek majd bekövetkeznek? És be is következtek. Valójában a mi hitünk is annak a jézusi próféciának a teljesedéseként létezik, hogy az evangélium eljut az egész világra. Jézus követőiként az a kiváltságunk ma, mintegy kétezer év elmúltával, hogy bizonyságot tehetünk Jézusról és arról, amit értünk tett. Nem Nátánaél, Nikodémus, a samáriai asszony vagy a farizeusok tanításaiból tudhatjuk, hogy Jézus a Messiás. A Szentírást olvasva, a Szentlélek meggyőző ereje hatására fogadjuk el, hogy Ő a világ Üdvözítője. Mindannyiunknak a magunk módján, az Istennel való kapcsolatunk alapján megvan a saját történetünk is, amiről beszélhetünk. A mi esetünk talán nem olyan drámai, mint amikor valaki egy halott feltámasztását látta, vagy azt, amikor egy születésétől fogva vak ember meggyógyult, de nem is kell olyannak lennie. Az számít, hogy személyesen ismerjük Jézust, és a magunk módján bizonyságot tegyünk róla, mint ahogy tették János evangéliumának szereplői.

---

#### Ellen G. White idézetek

Az általa annyira szeretett város sorsának láttán Jézus lelkében vágy ébredt gondoskodni eme „gyermekről”. A végtelen szeretet összetörte Isten Fiának szívét. A tömeg nem értette a rá nehezedő fájdalmat. Az emberek látták a könnyeit, hallották sóhajtásait… de nem értették, hogy miért sír, miközben Jeruzsálemet szemléli. Ez idő alatt a főembereknek tudomására jutott, hogy Jézus a város felé tart, és hatalmas tömeg követi Őt. Rettegés vett erőt rajtuk, ezért kimentek elé, azt remélve, hogy tekintélyük folytán sikerül szétoszlatniuk a tömeget. A menet épp az Olajfák-hegyén tartott lefelé, amikor megjelentek a főemberek. Arról érdeklődtek, hogy mi és ki az okozója ennek a sokadalomnak. Miközben tekintélyt parancsolóan kérdezgették az emberektől: „Kicsoda ez?”, a tanítványok a Lélektől ihletve válaszolnak. Ékesszólással ismételgették a Krisztussal kapcsolatos próféciákat: Ádám ezt mondja: „Ő az asszony magva, aki a kígyó fejére tapos.” Ábrahám ezt mondja: „Ő Melkhisédek, Sálem Király, a béke Királya.” Jákob így szól: „Ő a Júda nemzetségéből való Siló.” (…) Dániel ezt mondja: „Ő a Messiás.” Hóseás így tesz vallomást róla: „Ő a seregek Ura; az Úr az Ő neve.” Keresztelő János ezt hirdeti: „Ő Istennek ama Báránya, aki elveszi a világ bűneit.” A hatalmas Jehova pedig kihirdette trónjáról: „Ez az én szerelmes fiam.” És mi, tanítványok is kijelentjük: „Ő Jézus, Messiás, az élet Ura, a világ Megváltója.” – The Spirit of Prophecy, 2. köt., 395. o.

Isten Igéje kinyilatkoztatja az üdvösség nagy elveit a mi örök jólétünk érdekében, ezért a lelkünket Isten szeretetének kellene áthatnia. Készen kell lennünk dicsőíteni Őt. Krisztus maradjon hit által a szívünkben, hogy tőle tanulhassunk, és a munkatársai lehessünk. Isten segítségével eltökélten kell bizonyságot tennünk dicsőségéről életünk minden pillanatában, minden cselekedetünkkel. – The Review and Herald, 1889. október 22.

Fontos feladatunk van: engedelmeskednünk kell Krisztusnak, és Őróla kell bizonyságot tennünk. Ő mondta a tanítványoknak: „De ti is bizonyságot tesztek; mert kezdettől fogva én velem vagytok.” A tanítványok abban az előjogban részesültek, hogy bizonyságot tehettek Krisztus küldetéséről. Szüntelenül Ővele voltak, és a legértékesebb ismereteket sajátíthatták el, amit megoszthattak másokkal is. Mi nem lehetünk úgy Krisztussal, ahogy a tanítványok vele lehettek, ezért küldte el Szentlelkét, hogy vezéreljen el minden igazságra. A Lélek ereje által azonban mi is bizonyságot tehetünk arról, aki minket megváltott. – The Gospel Herald, 1900. augusztus 1.