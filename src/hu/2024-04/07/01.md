---
title:  Boldogok, Akik Hisznek
date:  09/11/2024
---

### E heti tanulmányunk
1Mózes 12:3; Dániel 2; 7; János 8:54-58; 12:1-8; 19:4-22; 20:19-31; Róma 4:1-5

> <p></p>
> „Jézus pedig így válaszolt: Mivel láttál engem, hittél; boldogok, akik nem látnak és hisznek” (Jn 20:29, ÚRK).

János az evangéliumában egymástól különböző, eltérő hátterű embereket sorakoztat fel, akiknek más volt a hite, a tapasztalata, de mindannyian bizonyságot tettek Jézus kilétéről.

„Ímé az Isten Báránya” (Jn 1:36)! „Megtaláltuk a Messiást” (Jn 1:42). „Aki felől írt Mózes… megtaláltuk” (Jn 1:46). „Rabbi, te vagy az Isten Fia, te vagy az Izráel Királya” (Jn 1:50)! „Vajon nem ez a Krisztus” (Jn 4:29, ÚRK)? „…magunk is hallottuk, és tudjuk, hogy bizonnyal ő a világ üdvözítője” (Jn 4:42, ÚRK). „Uram, kihez mehetnénk? Örök életnek beszéde van tenálad” (Jn 6:68). „Igen, Uram, én hiszem, hogy te vagy a Krisztus, az Isten Fia, akinek el kellett jönnie a világra” (Jn 11:27, ÚRK). „…noha vak voltam, most látok” (Jn 9:25). „Ímhol a ti királyotok” (Jn 19:14)! „…én nem találok bűnt őbenne” (Jn 19:6). „Én Uram és én Istenem” (Jn 20:28)!

Kik voltak ezek az emberek? Miért tettek ilyen bizonyságot Jézusról?

---

#### Ellen G. White idézetek

Az adományok minden fajtájára szükség van, hogy tökéletes testvériséget alkossunk az emberiség között. Krisztus gyülekezete különböző képességű, más-más tehetséggel megáldott férfiakból és nőkből áll minden társadalmi osztályból. Istennek sosem volt szándéka, hogy az emberi büszkeség feloszlassa, tönkretegye azt, amit Ő bölcsen elrendezett – a különböző lelkek és tehetségek egybeszerkesztését tökéletes egésszé. Isten nagy munkáját végezve sehol, senki ne nyilatkozzon lebecsülően senkiről, akár magasabb, akár alacsonyabb rendű emberi eszközről van szó. Mindenkinek – ha különböző mértékben is – része van az igazság terjesztésében.

Senki se akarjon kisajátítani magának valamit, ami egyformán illet meg nagyot és kicsinyt, szegényt és gazdagot, tanultat és tanulatlant. Egyetlen fénysugarat se becsüljünk le, egyetlen sugarat se zárjunk ki, egyetlen csillogást se hagyjunk figyelmen kívül, s ne csak habozva ismerjük el ezeket. Mindenki tehet valamit az igazságért és igazságosságért. A különböző társadalmi osztályokból érkezettek felbonthatatlan egésszé kovácsolódtak össze, s mindnyájan az emberiség nagy szövetébe vagyunk beleszőve – nem vonhatjuk meg egymástól a munkában való részvétel jogát anélkül, hogy ez hátrányos ne volna számunkra. Ha a közösségi részvétel és hajlandóság hiányzik, akkor a gyülekezetben lehetetlen fenntartani az egészséges befolyást. – Az evangélium szolgái, 331. o.

Isten úgy rendelkezett, hogy különböző vérmérsékletű emberek társuljanak egymással. Ha ez megvalósul, a gyülekezet minden tagja tekintsen szentséggel egymás érzelmeire, és tartsák tiszteletben egymás jogait. Ezáltal fogják tudni ápolni a kölcsönös elfogadást, megszabadulnak az előítéletektől, és a jellem durva élei lecsiszolódnak. Így lehet biztosítani az összhangot, és a különböző temperamentumok együttléte jótékony hatással lesz mindenkire. – Signs of the Times, 1886. szeptember 9.

Mindenki, aki Krisztus nevét vallja, ma tegye fel magának a kérdést: „Hiszel-e Isten Fiában?” (…) Sokan fogadják el Jézus létezését egyszerű hitpontként, de nem él bennük az üdvözítő hit Jézusban, mint Megváltóban és áldozatban. Nem fogják fel, hogy Krisztus azért halt meg, hogy megmentse őket a bűn zsoldja alól, és végül újból Isten hűségeseivé válhassanak. Hiszed, hogy Krisztus helyetted lefizette bűneid árát? De ezt nem azért tette, hogy te a bűnben maradj, hanem hogy megváltson a bűneidből, és így érdemei alapján újból Isten kegyeibe léphess. […]

Csak akkor állíthatod, hogy hiszel Jézusban, ha értékeled a megváltás árát. Akkor jelentheted ezt ki, ha érzed, hogy Jézus érted halt meg a durva golgotai kereszten; akkor rendelkezel értelmes hittel, amikor megérted, hogy halála tette lehetővé, hogy te félretéve a bűnt, igaz jellemet alakíts ki Isten kegyelme által, amelyet felkínált számodra Krisztus vére árán. – The Review and Herald, 1888. július 24.