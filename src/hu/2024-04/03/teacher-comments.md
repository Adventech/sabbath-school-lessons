---
title:  Prológus – a háttértörténet
date: 18/10/2024
---

#### Áttekintés

**Alapigék: János 1:9-12; 1:14, 18; 17:1-5 **

János evangéliuma a Szentírás többi részéhez képest is bátrabban – pontosan és hatalmas erővel hirdeti, hogy Jézus Isten. Isten öröktől fogva létezik, tehát Jézus előbb létezett, mint a teremtés, hiszen örökkévaló. A szeretett tanítvány nagy mélységig tárgyalja Jézus isteni voltát, hogy megvilágítsa a kozmikus igazságot: az Ige testté lett. 

Mózes úgy indítja az Ószövetséget, hogy leszögezi a teremtés igazságát, és János ugyanezt teszi az Újszövetségben. A teremtés témája így kapcsolja egy egésszé az Ó- és Újszövetséget – a Teremtő, az Ige, aki Isten. János erős teológiai alapot biztosít a további gondolatmenetnek azzal, hogy evangéliumát a teremtésbe ágyazza. 

János számára alapvetően fontos volt az, hogy Jézus a Teremtő. Sátán, a nagy csaló mindig is gyűlölte azt az igazságot, hogy Krisztus Isten, egyenlő az Atyával. Az első keresztény évszázad vége felé sötét, eretnek tanok szivárogtak be az egyházba, szinte észrevétlenül. Gnosztikus eretnekek bizonygatták ugyan Jézus istenségét, viszont kételyt hintettek testet öltésével kapcsolatban („látszatteste” volt csupán – a fordító). Ez a veszélyes jelenség körülbelül három évtizeddel a szinoptikus evangéliumok megírása után történt. Csüggedést hozott a hívők lelkébe, leszállítva az erkölcsi szintet. 

János evangéliumának első 18 verse az evangélium többi részének előszava. Megingathatatlan, tömör, velős teológiai elvet jelent ki Krisztus istenségéről. Krisztus, az Ige valójában Isten, mindig is az volt. Ő a Teremtő, az élet és a fény adója, mégis emberré lett, Istentől született, majd a teremtett világ előtt bemutatta szeretetét, kegyelmét és dicsőségét. 

#### Kommentár

Jn 1:1-ben az isteni Logos (Ige) Isten kifejezett akaratát és teremtő hatalmát jelzi. A Mindenható a teremtés és a kinyilatkoztatás által világosan bemutatta jellemét és tetteit, ahogyan azt az egész Szentírásban látjuk, majd pedig kijelentette magát Fia megtestesülése által. Nem maradhat bennünk kétség Isten irántunk való szeretetét illetően, mert Ő megmutatta magát Jézusban. 

Emlékezzünk, mit válaszolt az Úr, amikor Fülöp megkérte, hogy nyilatkoztassa ki az Atyát! „Annyi idő óta veletek vagyok, és mégsem ismertél meg engem, Fülöp? Aki látott engem, látta az Atyát. Hogyan mondhatod, hogy »mutasd meg nekünk az Atyát«” (Jn 14:9)? 

„Jézus eljött, hogy közöttünk lakozzék, s kinyilatkoztassa az Atyát mind az emberek, mind az angyalok előtt. Ő Isten Igéje volt – Isten gondolatait tette érthetővé” (Jézus élete. 11. o.). János elmondása szerint Isten jellemének ez a kinyilatkoztatása már a kezdet kezdetétől létezett. Mit ért János azon, hogy „Kezdetben”? A görög szövegben hiányzik a határozott névelő, ami ezt a kifejezést még konkrétabbá tenné. A határozott névelő hiánya a görögben arra utal, hogy nincs meghatározott idő, amit le lehet szögezni, ki lehet számolni, hanem meghatározhatatlan, visszaér a kezdetek előttre. Más szóval mindig, a teremtés előtt is létezett az Ige, Jézus. 

**Az Ige testté lett (Jn 1:14, 18)**

A logos jelenthet igazságot, ideális létezést, tökéletes gondolkodást/gondolatot és kifejezést/kifejeződést. A görög gondolkodásban éteri képzetnek tartották, ami az emberiség felett lebeg, nem lakozik emberi testben. Krisztus, az Ige nem üres filozófiai fogalom, hanem kézzelfogható valóság, látható és érinthető volt, egyetlen és egyedi, Isten szent Fia. 

Amikor Krisztus testté, emberekhez hasonlóvá (nem azonossá) lett, ember-volta eltakarta istenségét, mégis teljesen Isten maradt. Igen, hasonlóvá lett hozzánk, hogy együttérezhessen velünk, mégis más maradt, hogy megválthasson bennünket. Csodálatos cselekedet, elképesztő leereszkedés volt ez Isten részéről: megalázta magát és emberré lett! Nem tudjuk teljesen felfogni Isten szeretetének titkát, de szívből értékelhetjük és elfogadhatjuk. Sok világvallásban az ember hiábavaló módon próbálja tapasztalni az úgynevezett „istenekhez” való felemelkedést, de a kereszténységben maga Isten száll le a mi szintünkre, valóságosan, hogy ott találkozzon velünk, ahol vagyunk. 

Jn 1:14-ben a pontos és egyetlen melléknév, amely Jézust jellemzi, a görög monogenous szó, amit „egyszülöttnek” fordítanak. Szó szerint azt jelenti: egyedi. Ez az egyediség létfontosságú, nélkülözhetetlen, a megváltásunk függ tőle. Hiszen örök halálra kárhoztatva maradnánk bűneinkben, ha igazságával és életével nem váltana meg Isten egyszülött Fia. 

Az „egyszülött” szónak (Jn 1:14, 18) a kereszténység történelme során téves értelmezést tulajdonítottak, a Bibliától idegen módon, ami szerint valamikor a régmúltban, mielőtt még bármely teremtmény létezett volna, az örökkévaló Atya nemzette vagy megteremtette a Fiút. Ez azonban helytelen. Krisztus mindenek Szerzője, Alkotója, nem pedig teremtmény. János habozás nélkül leszögezi, hogy Krisztus Isten, aki öröktől fogva együtt volt Istennel: „Minden általa lett, és nélküle semmi sem lett, ami létrejött” (Jn 1:3). 

Igen, a testet öltés titkát nehéz megérteni, mert a Végtelen erőfeszítést tett azért, hogy elérje véges elménket és megválthasson. A megváltásért Isten a legvégsőkig elment: feláldozta egyetlen Fiát. Ez mindenképpen radikális lépés volt. Készségesen megváltoztatta örök természetét azért, hogy örökre megtartsa ember-mivoltunkat. Ahelyett, hogy örökre isteni maradt volna, teljesen Isten és teljesen ember lett. Kézzelfogható bizonyítéka ez az önfeláldozó szeretetnek, amit az egész világegyetem csodálhat!

Isten testté lett Fia közöttünk „lakozott” (Jn 1:14). A „lakozik” a görög skenoo ige fordítása, ami szó szerint azt jelenti: velünk „sátorozott”. Ez a gondolat 2Móz 25:8-hoz vezet vissza, ahol Isten ezt mondja Mózesnek: „Készítsenek nekem szent hajlékot, hogy közöttük lakjam!” Az egész Biblia fő témája a gondolat, hogy Isten folyamatosan velünk szeretne lenni, nem ideiglenes, hanem állandó lakó akar lenni. A testté lett Isten ezért kapta az Atyától az Immánuel nevet, ami azt jelenti: velünk az Isten. 

Lenyűgöző megtiszteltetést kínál nekünk Isten azzal, hogy közöttünk lakik! A szeretet egyik kézzelfogható bizonyítéka, ha valaki velünk akar lenni. Igen, az agapé szeretet mindig az együttlétre, az összetartozásra törekszik, azért sokatmondó, amikor Jézus megígéri tanítványainak: „És ha majd elmegyek, és helyet készítek nektek, ismét eljövök, és magamhoz veszlek titeket, hogy ahol én vagyok, ti is ott legyetek” (Jn 14:3). Ez a csodálatos valóság szent örömmel és bizalommal töltsön el bennünket, hogy tapasztalhatjuk jelenlétét már itt, majd pedig tökéletes módon örökre a mennyben! 

**Hallani vagy nem hallani az Igét (Jn 1:9-13)**

Az alcím lehetne az is, hogy „látni, vagy nem látni az Igét”. Ostobaságnak tűnik tagadni a bennünket megvilágító fényt, hasonlóképpen értelmetlen, ha van fülünk a hallásra, de befogjuk, nehogy halljunk. Az igazság hangja hangos és tiszta, de az emberek úgy döntenek, hogy süketek maradnak rá; ugyanígy az evangélium dicsőséges fénye ragyog mindenütt, de van, aki inkább sötétben marad. Ez a jelenség része a bűn titkának. 

Ez a lázadás emlékeztet, hogy Isten számára megdöbbentő gyermekeinek sok rossz, értelmetlen döntése. „Sőt nagyon közel van hozzád ez az ige. A szádban és a szívedben van, hogy teljesíthesd…, elétek adtam az életet és a halált, az áldást és az átkot. Válaszd hát az életet, hogy élhess, te és utódaid is” (5Móz 30:14, 19)! Azt jelenti az Isten világossága, valamint az élet elleni lázadás, a sötétség és a halál mellett való döntés, hogy az illető személy Lucifer tragikus példáját követi. 

**Újra meg újra felbukkanó témák: hit/hitetlenség**

Isten minden teremtményének szabad döntési jogot adott, hogy önként szerethessék Őt. Ám sokan tévesen értelmezik ezt a szabadságot, helytelenül élnek vele, a saját kárukra. Egyesek egészen odáig merészkednek, hogy kimondják: bármely döntésünk – akár rossz, akár jó legyen az – rendben van, egészen addig, amíg mi magunk döntünk. Hiszen – állítják – Krisztus kereszthalála biztosítja a döntés szabadságát, és felment a következmények alól. 

Ám ez a vélekedés roppant veszélyes, mert arra bátorítja az embereket, hogy gondatlanul hozzanak döntéseket. Jézus azért halt meg a kereszten, hogy megmentsen a bűneinktől és életet adjon. A döntés szabadságát még a keresztet megelőzően, az Éden kertjében adta az emberiségnek; az ember rendelkezésére áll, mégis arra kell bátorítanunk, hogy azt válasszuk, ami helyes Isten szemében. Egyesek szerint a következmények nem annyira számítanak, mert végül minden tékozló visszatér Istenhez. Ám igazából sokan nem fordulnak vissza hozzá, még ha Isten kész is mindig megbocsátani az eltérőknek, kész visszafogadni őket, ha úgy döntenek, hogy hisznek benne. 

**Újra meg újra felbukkanó témák: dicsőség (Jn 17:1-5)**

Amikor elérkezett az Ő órája, Jézus kész volt szembenézni a kereszttel, de már előretekintett a rá váró örömre és dicsőségre is. A megvalósulás pontjához ért az Atya és a Fiú együttes küldetése, a megváltás, amelyben már a világ megalapítása előtt megegyeztek. Sátánra döntő vereség várt a keresztnél. Krisztus a legmélyebbre ereszkedett hősies tettével, hogy megmentse a benne hívőket, majd felemeltetett dicsőségben. Pál bizonyságot tesz erről, amikor kijelenti, hogy Krisztus „megalázta magát, engedelmes volt halálig, mégpedig a kereszthaláláig. Ezért Isten is felmagasztalta őt, és olyan nevet ajándékozott neki, amely minden név fölött való” (Fil 2:8-9). Látjuk, hogyan állítja szembe Pál az örömöt és a szégyent Krisztus megváltó tettében? Elmondhatjuk: a szégyen dacára, amit Krisztus elviselt a kereszten, örömteli várakozást jelentett számára a dicsőséges tett, hogy elvégezheti a világ megváltását. Jézus „az előtte levő öröm helyett – a gyalázattal nem törődve – elszenvedte a keresztet, és Isten trónjának a jobbjára ült” (Zsid 12:2). 

#### Gyakorlati alkalmazás

Gondolkodjunk azon, hogy milyen választ adnánk az alábbi kérdésekre! 

1.  Az Igével kapcsolatosan: Krisztus (az Ige) szavai hogyan mutatták be Őt, amíg a földön élt? 

2.  Voltak már kételyeid az Atya Isten jellemét illetően? Ha igen, miért, ha nem, miért nem? Gondolkodjunk azon, amit Fülöpnek mondott Jézus: aki Őt látta, az látta az Atyát. Hogyan csendesíthetik le a kételyeinket ezek a szavak? 

3.  Az „egyedi” és „egyszülött” szavak miként függnek össze azzal, hogy egyedül Krisztus képes üdvösséget adni nekünk? 

4.  Krisztus örökre megtartja emberi természetét. Sőt egyszer és mindenkorra megváltoztatta örökkévaló természetét azzal, hogy teljesen emberré és teljesen Istenné lett. Hogyan hat ez az életünkre ma, és a reménységünkre a jövőre nézve? 

