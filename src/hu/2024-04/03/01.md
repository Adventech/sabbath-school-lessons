---
title:  Prológus – A Háttértörténet
date:  12/10/2024
---

### E heti tanulmányunk
1Mózes 1:1; Máté 7:21-23; János 1:1-5, 9-13; 3:16-21; 9:35-41; 17:1-5

> <p></p>
> „Kezdetben volt az Ige, és az Ige Istennél volt, és Isten volt az Ige” (Jn 1:1, ÚRK).

Az első héten János evangéliumának végével foglalkoztunk, ahol az apostol elmondta könyve megírásának okát. Ezen a héten visszatérünk az evangélium elejéhez. Itt János feltárja, hogy a Szentlélek ihletése nyomán milyen irányba kívánja tereli az olvasót. Az Újszövetség írói általában művük első szavaiban, bekezdéseiben megemlítik, hogy mely kérdéseket akarják érinteni. Ezt teszi János is, aki választott témáit egy hatalmas kozmikus folyam részeiként mutatja be, amely felvázolja a Jézus Krisztussal kapcsolatos, döntő jelentőségű, még a teremtés előtti időre visszamutató igazságokat.

A könyv elején található bemutatás révén előnyt élveznek az olvasók, mert már tudják, hogy Jézus a Messiás, de a szereplők ezzel még nincsenek tisztában. Világosan láthatjuk a fő témákat, amelyekhez az evangélista visszatér, miközben Jézus történetét elmondja. Ezeket a jelentős témaköröket Jézus földi idejének történelmi periódusában helyezi el.

Heti tanulmányunkat a Prológussal (Jn 1:1-18) kezdjük, összefoglaljuk a fő témáit, amelyekkel majd János evangéliumának más részeiben is foglalkozni fogunk.

---

#### Ellen G. White idézetek

Örök létezéséről beszélve Krisztus gondolatban visszaröpít a végtelen korszakokon át. Arról biztosít bennünket, hogy sosem volt olyan idő, amikor Ő ne lett volna szoros közösségben az örök Istennel. Akinek a hangját akkoriban hallhatták a zsidók, maga volt az, aki Istennel öröktől fogva létezett.

Krisztus méltóságteljes nyugalommal szólt, és szavai olyan erővel bírtak, hogy hatásukra meggyőződés született az írástudók és a farizeusok szívében. Megérezték a mennyből küldött üzenet erejét. Szívük ajtajánál Isten kopogott bebocsátásért.

Ő az örök, mindenható Istennel volt egyenlő… Ő az öröktől fogva létező Fiú.

Krisztus az önmagában létező, senkitől sem kölcsönvett élettel rendelkezik. „Akié a Fiú, azé az élet” (1Jn 5:12). Krisztus isteni volta biztosít arról, hogy a hűségesek örök életet nyernek. „Aki hisz énbennem” – mondta Jézus –, „ha meghal is él.” Ekkor Krisztus már a második eljövetelére tekintett. – Lift Him Up, 17. o.

„Krisztusban élet volt, és az élet az emberek világossága volt.” Itt nem a fizikai életről van szó, hanem a halhatatlanságról, a valódi életről, amely egyedül Isten tulajdona. Az Igének, aki Istennel volt, aki Isten volt, élete volt önmagában. A fizikai életet mindenki megkapja. Ez nem örök vagy halhatatlan, mert Isten, az életadó ismét elveheti. Az embernek semmi hatalma nincs az élete fölött. De Krisztus élete nem kölcsönzött élet. Senki sem veheti el az életet tőle. „Leteszem azt magamtól” – mondta. Őbenne valóban élet volt, eredeti, nem kölcsönzött, nem leszármazás útján nyert. Ez az élet nem az ember veleszületett sajátossága, csak Jézus Krisztus által birtokolhatjuk.

Amikor Jézus felvette az emberi természetet, életét tekintve a Mindenhatótól függött. Emberi természetében megragadta Isten mennyei erejét, és az emberi család minden tagjának megvan az előjoga, hogy ezt tegye. – Maranatha, 302. o.

Ha a golgotai keresztet újból és újból bemutatjuk, ha minden alkalommal arról beszélünk, akkor gyógyírként fog hatni, és rámutat az erény szépségére és kiválóságára. Aki azonban hibákat keresve kételkedik a Szentírás hitelességében, és kétségbe vonja a kinyilatkoztatást, arra nem is lesz hatással. […]

„Az pedig az örök élet, hogy megismerjenek téged, az egyedül igaz Istent, és akit elküldtél, a Jézus Krisztust.” (Jn 17:3) Az örök Ige testté lett, és közöttünk lakozott. Ez a gondolat véget vet a hitetlenségnek; mégis azonban szomorúan kell megállapítanom, hogy a hetednapi adventista lelkipásztorok nagyon sok prédikációból kihagyják Jézust. Vajon miért? Azért, mert ezeknek a lelkészeknek a szívében nem lakozik hit által Jézus, és nem öltötték magukra Krisztus igazságát. – The Voice in Speech and Song, 315. o.