---
title:  Történet
date: 18/10/2024
---

#### ÉBRESZTÉS

Andrew McChesney

Marisa mélyen aludt a Washington állambeli Spokane-ben a harmadik emeleti lakásában. Hajnali fél háromkor felébredt, pedig semmi oka nem volt rá. Azon tűnődött, hogy kimenjen-e a mosdóba. Végül kiment, és amikor néhány perccel később visszament a hálószobába, szokatlan sárga fényt vett észre kintről. Ahogy kinézett, lángokat látott felcsapni a hálószobája külső falán. A háza lángokban állt.

Marisa hívta a két kutyáját, Maggie-t és Daisey-t: „Lányok, gyertek!”

Kiment a kutyákkal az erkélyre. A harmadik emeletről lenézve Marisa látta, hogy szaladgálnak az emberek odalenn.

„Segítség! – kiáltotta. – Nem tudom, mit tegyek. Nem tudok kijutni a bejárati ajtón!”

Egy férfi aggódó arccal felnézett. „Ha túl akarod élni, ugranod kell” – mondta.

Marisa felkapta az egyik kutyát és ledobta, aztán a másikat is. Utána átmászott a korláton, leesett a második emeleti erkélyre, majd onnan a földre. Zúzódásokat szenvedett és kificamodott a bokája.

Marisa számára ez a csodák éjszakája volt. Igaz, a tűzben mindenét elvesztette, de Isten megmentette az életét és a kutyáit is. 

Hogy miért?

Marisa válaszokért imádkozott, és érezte, hogy Isten azt mondja neki: „Még tervem van veled!” A szavak balzsamként hatottak a lelkére.

A tűz kiragadta mély szomorúságából. Megértette, hogy Istennek még terve van vele, eszébe jutott a hivatása, az, hogy gyermekekkel foglalkozott. Elhatározta, hogy visszatér ehhez.

Hónapokkal később Arizonába költözött, hogy a Holbrook Hetednapi Adventista Indián Iskola vezető lánynevelőjeként dolgozzon, és most boldog.

„El sem tudnám képzelni, hogy mást csináljak” – mondta.

  

