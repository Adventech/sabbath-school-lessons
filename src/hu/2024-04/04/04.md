---
title:  János Két Tanítványa
date:  22/10/2024
---

Keresztelő János mellett ott állt két tanítványa, amikor Jézus arra elhaladt. János megszólalt: „Ímé az Isten Báránya” (Jn 1:36)! Hallották, amit János mondott Krisztusról, akiben teljesednek az Ószövetség messiási ígéretei. Ekkor elhagyták Jánost, hogy Jézust kövessék, mert megértették: nagyobb nála, és benne teljesedik az ígérete.

`Olvassuk el Jn 1:35-40 verseit! Mit mondott Keresztelő János Jézusról? Mit tett ezután a két tanítvány?`

Szerettek volna Jézussal lenni, és vele töltötték a napot. Vajon milyen lenyűgöző szavakat hallhattak, mennyi tapasztalatban lehetett részük ekkor?

Bizonyára különleges volt minden, mert ezek után nem sokkal már másoknak is beszélni akartak róla. A két tanítvány egyike, András azonnal megkereste a testvérét, Simont, hogy elmondja: „Megtaláltuk a Messiást (ami megmagyarázva azt teszi: Krisztus)” (Jn 1:42). Amikor András odavitte Jézushoz a testvérét, Ő azonnal tanújelét adta, hogy már ismeri: „Te Simon vagy, Jóna fia, téged Kéfásnak fognak hívni (amely azt jelenti: Kőszikla)” (Jn 1:42, ÚRK). Jézus ismerte és jól értette Pétert. János evangéliumának az egyik fontos eleme, hogy Jézus ismeri az egyes embereket (lásd pl. Jn 2:24-25).

„Ha János és András magáévá teszi a papok és vezetők hitetlen lelkületét, nem kerültek volna Jézus lábához tanítványokként. Bírálóként jöttek volna hozzá, hogy szavait megítéljék… Nem így az első tanítványok. Elfogadták a Szentlélek hívását, amelyről Keresztelő János prédikált. Most felismerték a mennyei Tanító hangját… Isteni világosság sugározta be az ószövetségi Írások tanításait. Az igazság sokoldalú tételei új fényben ragyogtak” (Ellen G. White: Jézus élete. Budapest, 1989, Advent Kiadó, 107-108. o.).

János evangéliumának egésze arra világít rá, hogy ki Jézus valójában, mert ennek a jó hírnek az egész világra el kell jutnia.

`Hogyan változott meg az életed Krisztus és a benne való hited miatt? Még milyen változásokat szeretnél látni?`

---

#### Ellen G. White idézetek

Péter, Jakab és János minden alkalmat felhasználtak, hogy szoros kapcsolatba kerüljenek Mesterükkel, és kívánságuk teljesült. Mindnyájuk közül ők voltak vele a legszorosabb kapcsolatban. Jánost csak az egyre bensőségesebb közösség elégíthette ki, amit el is nyert. A Jordán melletti első találkozón, amikor Jakab hallotta Jézust, elsietett, hogy hívja testvérét Jánost. János a csodálatos tárgyakon elmélkedve csendes elragadtatással hallgatta Jézust. Megváltóját mindig, mint sóvárgó, elmélyült hallgató követte. […]

János szeretetre, részvétre és társaságra vágyott. Jézus közelébe húzódott, leült mellé, és a keblére hajolt. Amiképpen a virág a napot és harmatot, úgy kívánta lelke az isteni fényt és életet. Imádattal és szeretettel szemlélte a Megváltót, míg végül a Krisztushoz való hasonlóság és a vele való közösség lett egyetlen vágya, és jellemében visszatükröződött Mesterének jelleme. – Előtted az élet, 87. o.

Jánostól távozva elindultak megkeresni Jézust. Velük volt András, Simon testvére, valamint János, az evangélista is. Ők voltak Krisztus első tanítványai. Ellenálhatatlan vonzalmat érezve követték Jézust – alig várták, hogy beszélhessenek vele, mindezek mellett azonban megrémítette, elnémította és felkavarta őket is a kérdés: Vajon Ő a Messiás?

Jézust tudta, hogy a tanítványok követik. Ezek az emberek voltak munkásságának első gyümölcsei, és az isteni tanító szíve repesett az örömtől, amikor ezek az emberek válaszoltak kegyelmére. Mindazonáltal azonban megfordult, és csak ennyit kérdezett tőlük: „Mit kerestek?” Meg akarta adni nekik a lehetőséget, hogy vagy forduljanak vissza, vagy akaratukat vessék az Ő akarata alá.

Egy fontos dologra jöttek rá: arra, hogy gondolataikat ez a személy tölti ki. Így kiáltottak: „Rabbi, hol lakol?” Ott, az útszélen zajló rövid beszélgetés során nem kaphattak meg mindent, amire vágytak, ezért szerettek volna egyedül maradni Jézussal, és lábainál ülve hallgatni szavait.

„Monda nékik: Jöjjetek és lássátok meg. Elmenének és megláták, hol lakik; és nála maradának azon a napon.” – Lift Him Up, 168. o.

Ha János és András magáévá teszi a papok és vezetők hitetlen lelkületét, nem kerültek volna Jézus lábához tanítványokként. Bírálóként jöttek volna hozzá, hogy szavait megítéljék. Sokan így elzárkóznak a legértékesebb lehetőségek elől. Nem így az első tanítványok. Elfogadták a Szentlélek hívását, amelyről Keresztelő János prédikált. Most felismerték a mennyei tanító hangját. Számukra Jézus szavai üdeséget, igazságot és szépséget árasztottak. Isteni világosság sugározta be az ószövetségi Írások tanításait. Az igazság sokoldalú tételei új fényben ragyogtak. – Jézus élete, 139. o.