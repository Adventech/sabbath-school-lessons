---
title:  Krisztus a Messiás – és a tanúi
date: 25/10/2024
---

#### Áttekintés

**Alapigék:  János 1:35-39, 43-46  **

Jézus, minden igazság Forrása, az igazság fényét árasztotta a világra, növelte a világosságot, amit mindenki kaphat. A bőséges, meggyőző bizonyítékok ellenére egyesek Krisztus napjaiban is sötétségbe burkolóztak. Előítéleteik és önteltségük miatt úgy döntöttek, hogy nem hallják meg az igazságot, nem látják meg a fényt. Istent elszomorítja, amikor ilyesmi történik, de szeretetében megengedi, hogy meghozzuk a saját döntéseinket, még ha azok rosszak is. 

Ez a tanulmány Jézus néhány szemtanújának tapasztalatára fog összpontosítani, például Keresztelő Jánoséra, valamint két tanítványéra, Andráséra és Jánoséra. Tanulni fogunk még Fülöpről, Nátánáelről, és egy másik szemtanúról, Nikodémusról, a szanhedrin jeles tagjáról, aki kitárta szívét Isten igazságának világossága előtt. Bizonyságtétele erőteljes és meggyőző, mert sokat kockáztatott azzal, hogy szembefordult hatalommal bíró társaival. Jézus Krisztus a vele folytatott éjszakai beszélgetésében fogalmazta meg a Biblia legcsodálatosabb ígéretét: „Mert úgy szerette Isten a világot, hogy az ő egyszülött Fiát adta, hogy aki hisz őbenne, el ne vesszen, hanem örök élete legyen” (Jn 3:16).

Visszatérve János szemtanúihoz, fel kell tennünk a kérdést: Jézusról miért csak egyetlen, rövid bizonyságtételt hagyott örökül a világnak Keresztelő János, akit az emberek annyira tiszteltek és csodáltak? János az egész evangéliumot belefoglalta a kijelentésbe, hogy Jézus valóban „az Istennek ama báránya, aki elveszi a világ bűneit” (Jn 1:29, KAR)! Ez a prófécia beteljesedett, az emberek szeme láttára. A szemtanúk bizonyságtételeit olvasva vajon ne győződjünk meg maradéktalanul arról, hogy Krisztus az élő Megváltó és Úr? 

#### Kommentár

**Keresztelő János bizonyságtétele **

Krisztus idejében a zsidóknak megvoltak a saját nézeteik az eljövendő Messiásról, és szigorúan ragaszkodtak ahhoz, hogy minden illeszkedjen a tetszetősen becsomagolt sémáikba. Azt érezték, hogy Keresztelő János talán a Messiás előképe, de ő az igaz Messiás előfutárának mondta magát, akit Isten próféciák által rendelt a Messiás útkészítőjének. János úgy mutatott Jézusra, mint „Isten Bárányára”. Csakhogy Jézus és a bűneinkért hozott áldozata nem illett bele a zsidó vezetők várakozásaiba, akik királyt, földi Messiást vártak, aki legyőzi elnyomóikat, átveszi az uralmat felettük és végül az egész világ felett. 

Szkeptikus kortársaink ma sem törődnek az áldozat bibliai fogalmával. Vannak, akik rámutatnak Jézus áldozatára, de csak azért, hogy igazolják közönyösségüket. Azt mondják, hogy Jézusnak nem kellett volna vérét ontania a bűnös emberiség megváltásáért, hiszen csupán szeretete bemutatásával és csodatételeivel is megmenthetett volna bennünket. Az élet azonban – ahogyan a Biblia mondja – a vérben van, és az elveszett emberiségnek arra az életre volt szüksége, ami a Fiúban van. Az angyalok nem válthatták meg az emberiséget, ők is kapták az életet attól, akinek élete van önmagában. Vajon miért rendelte el Isten számtalan ártatlan állat feláldozását, ha nem azért, hogy ezekkel rámutasson: Krisztus ártatlan vére szükséges a bűnbocsánathoz és az ember örök életéhez?

Ezért jelentette ki félreérthetetlenül János, hogy „Nem én vagyok a Krisztus” (Jn 1:20), sem a Világosság, hanem csupán tanúja a bibliai próféciák beteljesedésének. Kétszer erősítette meg, hogy Jézus valóban az Isten Báránya, az áldozati rendszer beteljesítője és csúcspontja. Kijelentette ezt a sokaság előtt, amint ránézett Jézusra, majd megerősítette ugyanezt két tanítványának is (lásd Jn 1:29, 36).

Jézus keresztségének szemtanúja, Keresztelő János hallotta az Atya hangját, amint kijelentette, hogy Jézus az Ő szeretett Fia, akiben gyönyörködik. A Szentlélek is alászállt és megnyugodott Jézuson, miközben az Atya megértette Jánossal a Megváltó isteni mivoltát. Ezért mondta János: „És én láttam, és bizonyságot tettem róla, hogy ő az Isten Fia” (Jn 1:34). Egy ilyen kijelentés hallatán az ember elgondolkodhat: milyen bizonyítékot szeretne még egy kétkedő ahhoz, hogy higgyen? Sajnos ha valaki úgy dönt, hogy kételkedni fog, sötétségbe zárja magát. 

**János két tanítványa (Jn 1:35-39)**

Keresztelő János két tanítványa, nevezetesen János, az evangélium írója és András már hallotta János prédikálását arról, hogy Krisztusban teljesednek az ótestamentumi próféciák. Amikor tehát tanítójuk a figyelmüket Jézusra, a nagy Tanítóra irányította, aki ott állt előttük, hittek és követni akarták Őt. András és János is figyelhette volna olyan kritikusan és ítélkezve Jézus minden szavát és mozdulatát, mint a farizeusok, de ők úgy döntöttek, hogy a Lélek meggyőző erejének engedve hinni fognak. Bizonyára bíztak Keresztelő János cáfolhatatlan, biblikus bizonyságtételének őszinteségében és hitelességében is. 

Honnan tudjuk, hogy a második tanítvány, akire Jánosként utal az Ige, valóban a szeretett tanítvány, János volt? Andrást konkrétan nevén nevezi a beszámoló, de a második tanítvány, aki valószínűleg szerényebb vagy tartózkodóbb volt annál, hogy név szerint utaljon önmagára, bizonyára János volt. András volt az, aki bemutatta Jézusnak a testvérét, Pétert. András, Péter és János volt az első három tanítvány, akik „az eredeti tizenkettő” magvát alkották. „Otthagyták Jánost [a Keresztelőt], és elindultak, hogy megkeressék Jézust. Egyik András volt, Simon testvére, a másik pedig János, az evangélista. Ők voltak Jézus első tanítványai” (Jézus élete. 107. o.).

Úgy tűnik, a két tanítvány, András és János őszintén tudni akarta, hogy Jézus-e a Messiás. Meg akarták ismerni, amit Ő adhat nekik. Figyeljük meg kifejező szavaikat, amikor elkezdték követni Őt! „Mit kerestek?” – kérdezte Jézus. Tudni véljük, mit válaszolnak, de ők a Mester lakóhelye felől érdeklődnek: „Hol laksz” (Jn 1:38)? Nemcsak Jézus követésének a gondolata érdekelte őket, hanem vele akartak maradni, többet megtudni a küldetéséről. Vele is maradtak a nap további részében, és lenyűgöző dolgokat tudtak meg róla. Mi a helyzet velünk ma? Csak hinni vágyunk Jézusban, de nem akarunk időzni a jelenlétében? Élvezzük a társaságát? Tény, hogy életünk átalakulásának egyetlen módja, ha Őt szemléljük, ahogyan János is utasította a tanítványait. 

**Fülöp és Nátánáel (Jn 1:43-46)**

Andrásról, Jánosról és Péterről fordítsuk most a figyelmünket Fülöpre és Nátánáelre! Fülöp érezte, hogy barátja, Nátánáel kissé előítéletes és bizonyára nem könnyen meggyőzhető, Mózestől és a prófétáktól próbált még meggyőzőbb bizonyítékokat felsorakoztatni a Messiásról. Nátánáel tétovázott, amikor meghallotta, hogy Jézus Názáretből származik, ezért Fülöp nem vitatkozott, nem érvelt, csak hívta: „Jöjj és lásd meg” (Jn 1:46)! Figyeljük meg, Jézus ugyanezt a megközelítést használta Andrással és Jánossal, amikor hívta őket, hogy jöjjenek és lássák meg maguk a dolgokat! 

Erőt nyerünk és átalakul az életünk, amikor Jézusnál időzünk. Vitatkozhatunk és érvelhetünk az igazság mellett teológiai és filozófiai gondolatokkal, végeredményben azonban a bizonyságtevésünk akkor a legeredményesebb, amikor kedvesen, lelkesen hívjuk az embereket, hogy saját maguk ismerjék meg Jézust. Bizonyságtevésünk során leginkább arra kell törekednünk, hogy segítsünk másoknak személyesen megismerni Jézust, akkor sok akadály és kétely eloszlik. Természetesen fontos a tantételek tanítása is, de Jézussal kell kezdenünk, aki minden ismeret kulcsa. 

Figyeljük meg az ellentétet aközött, ahogyan Nátánáel tekintett Jézusra és viszont. Nátánáel beskatulyázta Jézust, hogy nem lehet jó, egyszerűen azért, mert Názáretből származik. Sajnos néha mi is ugyanezt tesszük. Beskatulyázunk embereket nemzetiségük, fajuk, kultúrájuk vagy egyebek miatt, amit látunk. Jézus viszont bátorítóan fordult Nátánáelhez, leendő tanítványához: „Íme, egy igazi izraelita, akiben nincs hamisság” (Jn 1:47)! Ez valóban bátorító megjegyzés volt, ami arra késztette Nátánáelt, hogy tovább figyeljen a názáretire. Amint Nátánáel tanúja lett Jézus prófétai képességének, hitre jutott. „Rabbi, te vagy az Isten Fia, te vagy Izráel Királya” (Jn 1:49)! 

**Nikodémus tanúságtétele (Jn 3:1-21)**

A Jézusról szóló beszámolókban János evangélistára jellemző, hogy hosszasan időzik Jézus személyes találkozásainál, pl. Nikodémussal és a samáriai asszonnyal. Jézus nem volt személyválogató, hogy valakit jobban kitüntetett volna figyelmével, mint másokat. Inkább arra törekedett, hogy mindenkinek a szívéhez szóljon, aki csak befogadó az igazság iránt, legyen az egy mélyen tisztelt zsidó vezető, mint Nikodémus, vagy egy megvetett samáriai asszony. 

Nikodémus farizeus volt, a szanhedrin fontos tagja, ami a judaizmus legmagasabb szintű döntéshozó testületének, szinte önkormányzatának számított. A szanhedrin szó a görög sunedrionból származik, és szó szerint „tanácsot” jelent. A nagy tanácsnak 71 tagja és három frakciója volt, ezek Mt 27:41 szerint a következők: 

1.  Főpapok (az éppen szolgálatot teljesítő főpap, a már nyugalmazott főpapok és a főpapi családok tagjai). Ide leginkább szadduceusok tartoztak.

2.  Írástudók (főként farizeusok). 

3.  Vének, a főbb arisztokrata családok képviselői. 

A főpapi hivatalhoz gyakran kötődött korrupció, többször előfordult, hogy Róma annak adta a pozíciót, aki a legtöbbet ígérte érte. 

A Nikodémus görög név szó szerint azt jelenti: „a nép legyőzője”. Egyrészt a gazdagságáról ismerték, másrészt kiváló tanító volt. Erős meggyőződése volt, hogy találkoznia kell Jézussal, főként a szokatlan dolgok miatt, amelyeket felőle hallott. Óvatosnak kellett lennie. Nem tehetett semmit, amit vezető társai támadásnak vélhettek volna, nehogy véglegesen megromoljon a kapcsolata velük. Nikodémus azonban nem tudta figyelmen kívül hagyni az erős bizonyítékot, hogy Jézus a Messiás. Ezért találkozott vele éjszaka, amikor csendességben, négyszemközt beszélgethettek. Jézus ott találkozik velünk, ahol éppen tartunk a lelki utunkon. Nem bánja, hogyan megyünk hozzá, míg a szívünk őszinte vágya vezérel.

Nikodémusnak lehetősége volt arra, hogy tesztelje Jézus lelki természetét, makulátlan jellemét és becsületességét. Ezért később meg is védte Őt a szanhedrinben, amikor kihallgatás nélkül el akarták ítélni, ahogy Jn 7:51-ből megtudjuk. Figyeljük meg Nikodémus tapasztalatának folyamatát: négyszemközt találkozott Jézussal, amikor sokat tanult az igazi megtérésről; megvédte Jézust a szanhedrin előtt; végül volt mersze segíteni, amikor levették Jézus testét a keresztről, hogy eltemethessék. 

 

