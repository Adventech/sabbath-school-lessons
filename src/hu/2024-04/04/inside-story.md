---
title:  Történet
date: 25/10/2024
---

#### KIÁLLNI A SZOMBATÉRT

Andrew McChesney

Ana nem akart hetednapi adventista lenni. Gyermekkorában szerette a Fülöp-szigeteki egyházát, és nem akart szombaton istentiszteletre járni vasárnap helyett. Ahogy azonban tanulmányozta a Bibliát, egyre inkább meggyőződött a szombat fontosságáról. Adventista lett.

A munkahelyén azonban problémája adódott.

Egy állami középiskolában tanított matematikát speciális igényű diákoknak. Ez volt az első tanítási éve, és mellette szombaton kellett órákra járnia, hogy mesterdiplomát szerezzen a speciális oktatásból. Kérte a város állami iskoláinak felügyelőjét, hogy ne kelljen szombaton órákra járnia. Ezen a beszélgetésen megtudta, hogy nem lehet felmondani neki, mivel a munkahelyén próbaidős volt. Aztán lejárt a próbaidő. Megfogadta, hogy többé nem rontja meg a szombatot, de a problémák nem szűntek meg, ezért egy állásközvetítő ügynökségen keresztül tanári állásra jelentkezett az Egyesült Államokba. Az interjút szombatra tűzték ki, ezért Ana visszalépett. Egy hónap múlva újra megkeresték az irodából, de ő közölte, hogy szombaton nem vállalja az interjút, amit aztán egy pénteki napra tettek át. A beszélgetés jól sikerült, és fel is vették Anát. Érezte, hogy Isten megtisztelte őt, mert ő is tiszteletben tartotta a szombatot.

A szombattal kapcsolatos próbák nem értek véget az Egyesült Államokban sem. Nem sokkal azután, hogy megérkezett Arizonába, az új igazgató közölte vele és a többi tanárral, hogy szombatonként továbbképzéseken kell részt venniük. Ana imádkozott, majd beszélt az igazgatóval, elmondta a Biblia alapján, hogy miért fontos neki a szombat. Aztán a vallásszabadságra hivatkozva kérte, hogy adják meg neki a szabad szombatot. A felsőbb vezetés engedélyét is kérte, és végül meg is kapta. A képzésért felelős oktató vállalta, hogy Anával külön foglalkozik vasárnaponként. Ezt az igazgatóval is közölték, aki ezek után nagyon kedves volt Anához. Szomorú volt, amikor megtudta, hogy Ana úgy döntött, a munkáját az egy órányi autóútra lévő Holbrook Hetednapi Adventista Indián Iskolában folytatja.

Ma Ana matematika szakos tanár a Holbrook iskolában. Boldog, hogy hetednapi adventista lehet, és örömmel beszél a diákoknak a matematikáról és a szombatról. „Kiálltam a szombat mellett, és Isten megsegített” – mondta. 

