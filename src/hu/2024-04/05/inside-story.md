---
title:  Történet
date: 01/11/2024
---

#### HETEDNAPI ADVENTISTA GYÜLEKEZET PAGE VÁROSÁBAN

Andrew McChesney

A hetednapi adventisták gyülekezetet akartak alapítani Amerikában az Arizona államban lévő Navajo Rezervátumban. Azzal kapcsolatban viszont probléma adódott, hogy hol nyissák azt meg. 

A Navajo Rezervátum határán fekvő Page városát választották ideális helyszínnek. A városi hatóságoknak azonban volt egy szabálya, ami szerint minden templomnak egy bizonyos utcában kell lennie. Ez az utca annyira ismert volt imaházairól, hogy a „Templomsor” és a „Szent Kanyar” becenevet kapta. Azonban ott már nem maradt hely egy új templom építésére. Így az egyetlen lehetőség egy meglévő templomépület megvásárlása volt, ha a tulajdonosok hajlandóak eladni.

Volt egy templom az utcában, amelyet nem használtak. A Déli Baptista Gyülekezet tagjai megöregedtek, elhunytak, az egyház pedig úgy döntött, hogy eladja az ingatlant, amit az értékbecslő 850 000 dollárra értékelt. 

Az adventistáknak azonban nem volt 850 000 dollárjuk, és nem ők érdeklődtek egyedül az ingatlan iránt. Az adventista vezetők beszéltek a baptisták diakónusával, imádkoztak. 

A földterület kiváló helyen volt a városba vezető főúton, ráadásul pont szemben egy állami iskolával. Egy népszerű gyorsétteremlánc számára a telek tökéletes hely lett volna egy étterem megnyitására. A gyülekezet diakónusával kapcsolatba lépve 2 millió dollárt ajánlottak érte.

A diakónus komoly döntés előtt állt. Mit tegyen? A földterület 850 000 dollárt ért, az adventisták érdeklődtek, a gyorsétteremlánc pedig 2 millió dollárt ajánlott.

A diakónus komolyan imádkozott. Miközben imádkozott, érezte, hogy az embereknek nagyobb szükségük van egy templomra, mint egy gyorsétteremre. Megkérte a Déli Baptista Konvenció egyházi vezetőit, hogy az adventistáknak adják el az ingatlant, 250 000 dollárért. Ezután a vezetők áldásával felajánlotta a telket az adventistáknak ezért az összegért. A tizenharmadik szombati felajánlás és más adományok elegendőek voltak az ingatlan megvásárlására.   

