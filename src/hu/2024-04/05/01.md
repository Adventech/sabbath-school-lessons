---
title:  A Samaritánusok Bizonyságtétele
date:  26/10/2024
---

### E heti tanulmányunk
Jeremiás 2:13; Ezékiel 36:25-27; Zakariás 14:8; János 3:26-30; 4:1-42

> <p></p>
> „az asszonynak pedig meg is mondták: Már nem a te beszédedért hiszünk, hanem mert magunk is hallottuk és tudjuk, hogy valóban ő a világ üdvözítője” (Jn 4:42, RÚF).

Kik voltak a samaritánusok? Izrael északi országát az asszírok elfoglalták Kr. e. 722-ben, és a politikai stabilitás megteremtése érdekében a leigázott terület lakosságát szétszórták a birodalom különböző részeibe, az északi királyság területére pedig más népeket telepítettek be, belőlük lettek a samaritánusok. Ők a judaizmus általuk gyakorolt formáját követték.

Viszont a kapcsolat nem volt jó közöttük és a zsidók között. A samaritánusok például küzdöttek az ellen, hogy a Babilonból visszatérő zsidók újjáépítsék a templomot. Idő közben felépítették a saját templomukat a Garizim hegyén, amit azután Kr. e. 128-ban a zsidó fejedelem, Hyrcanus János leromboltatott.

Krisztus idejében tovább folyt az ellenségeskedés. Amennyire csak lehetett, a zsidók elkerülték Samáriát. Talán kereskedtek egymással, de minden más kapcsolat tabunak számított. A zsidók nem kértek kölcsönt a samaritánusoktól, sőt még szívességet sem fogadtak el tőlük. Ezen a háttéren beszéli el János azt a történetet, amikor Jézus találkozott a samaritánus asszonnyal, majd pedig Sikár városának lakóival.

---

#### Ellen G. White idézetek

Krisztus volt a legnagyobb tanítómester, akit valaha a világ megismert. Eljött földünkre terjeszteni az igazság ragyogó sugarait, hogy az emberek bebocsátást nyerhessenek a mennybe. „Én azért születtem, és azért jöttem e világra, hogy bizonyságot tegyek az igazságról” (Jn 18:37) – mondotta. Eljött kinyilatkoztatni Atyja jellemét, hogy az emberek is megismerhessék Őt lélekben és igazságban.

A menny tudta, hogy az embernek mennyei tanítóra van szüksége. Isten irgalma és szeretete az elbukott és Sátán rabságában sínylődő emberi lények iránt sosem csökkent, s amikor elérkezett az idő, elküldte Fiát. Akit a mennyei tanács kinevezett, az ember Tanítómestereként jött le földünkre. Isten végtelen jóindulatában kínálta fel Jézust a világnak, aki földi természetet öltött magára, hogy eleget tegyen az emberi természet szükségleteinek. – Counsels to Parents, Teachers and Students, 259. o.

A jeruzsálemi templomban alacsony fal választotta el a külső udvart a szent épület egyéb részeitől. Ezen a falon feliratok hirdették különböző nyelveken, hogy zsidókon kívül senki más nem lépheti át ezt a határt. Ha pogány merészelt volna belépni a belső udvarba, megszentségtelenítette volna a templomot, és életével fizet érte. Jézus viszont – a templomnak és szolgálatainak szerzője – az emberi együttérzés kötelékeivel vonta magához a pogányokat, isteni kegyelme pedig a zsidók által elutasított üdvösséget hozta nekik. – Jézus élete, 193. o.



A templom újjáépítésére vállalkozó zsidók közelében laktak a sa­maritánusok, akik a tíz törzs Samáriában és Galileában hagyott tagjai és az asszír tartományokból való telepesek közötti házasságokból származó pogányok voltak. Később állították, hogy az igaz Istent imádják, de szívükben és szokásaikban bálványimádók maradtak. […]

A helyreállítási munkák idején derült ki, hogy a samaritánusok „Júda és Benjámin ellenségei”. Miután meghallották, hogy „a fogságból hazatértek templomot építenek Izráel Istenének, az Úrnak”, „elmentek Zerubbabelhoz, meg a családfőkhöz, és azt mondták nekik”, hogy részt szeretnének ők is venni a templomépítésben. „Hadd építsünk veletek együtt – ajánlották –, mert mi is a ti Istenetekhez folyamodunk, ahogyan ti, és neki áldozunk Észar-Haddón asszír király idejétől fogva, aki idehozott bennünket.” De kívánságukat nem teljesítették. „Nem építhettek velünk együtt templomot a mi Istenünknek – mondták a zsidó vezetők –, hanem mi magunk akarjuk azt felépíteni Izráel Istenének, az Úrnak, ahogyan megparancsolta nekünk Círus király, Perzsia királya.” (Ezsdr 4:1–3) […]

Ha a zsidó vezetők elfogadják a felkínált segítséget, ajtót nyitnak a bálványimádás előtt. Felismerték, hogy a samaritánusok nem őszinték, és tudták, hogy az a segítség, amit ezekkel az emberekkel kötött szövetség útján kaphatnak, nem mérhető össze azzal az áldással, amelyre Jahve világos parancsai követése nyomán számíthatnak. – Próféták és királyok, 567–568. o.