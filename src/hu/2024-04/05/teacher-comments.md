---
title:  A samaritánusok  bizonyságtétele
date: 01/11/2024
---

#### Áttekintés

**Alapigék:  János 4:1-42**

A samaritánusokat megvetették zsidó szomszédaik, talán még jobban, mint római elnyomóikat. Romlottnak, becstelennek tartották őket, akiktől mindenáron távol kell maradni. Ezért alakult ki az a gyakorlat, hogy a galileai területekről érkező és Jeruzsálembe tartó utazók elkerülték a rövidebb, Samárián át vezető utat, és inkább Péreán keresztül, kerülőúton mentek a városba. 

A samaritánusokkal kapcsolatos probléma akkor kezdődött, amikor III. Tiglat-Pileszer (Kr. e. 745-727) Izrael népének (az északi királyságnak) nagy részét fogságba vitte Asszíriába, és ott telepítette le őket. Ezeket az izraelitákat nevezik Izrael tíz elveszett törzsének. A népesség további csökkentése érdekében az új asszír uralkodó, II. Szárgon (Kr. e. 722-705) az északi királyság még több lakosát vitte fogságba. 

Az Asszír Birodalom egyesítése céljából Asszíriából és a mezopotámiai régiókból betelepítettek népeket Izrael területére, akik keveredtek Izrael maradékával, úgy vallási, mint faji értelemben. Ebben a vázlatban csak rövid áttekintést adunk a következő eseményekről. Tovább fokozták a problémát és élesítették a samaritánusok és a zsidók közti faji feszültségeket későbbi szomorú esetek, mint például amikor a samaritánusok akadályozták a hazatérő izraeliták újjáépítési törekvéseit. 

#### Kommentár

**Az asszony a kútnál (Jn 4:1-15)**

Jézus a samáriai asszonnyal való találkozásával szembement az elfogadott szabályokkal és a zsidók által szigorúan gyakorolt hagyományokkal, mindezt azért, hogy elérje őt országa számára. Négyszemközt beszélgetett vele, annak ellenére, hogy egy samáriai asszonyról volt szó. Szívességet kért tőle, ami szintén nem volt társadalmilag elfogadható, mert a zsidóknak nem lehetett semmiféle közük a megvetett, úgynevezett „tisztátalan” emberekhez, különösen nem egy nőhöz.

A kor kultúrájában a szívesség kérése és elfogadása a barátság ajtaja volt, és kötelezte a szívesség elfogadóját, hogy azt viszonozza is. Úgy tűnik, az asszonyt is megdöbbentette, hogy Jézus, egy zsidó kért tőle valamit, a megvetett samaritánus nőtől, amivel barátságot kezdeményezett. Figyeljük meg a reakcióját: „Zsidó létedre hogyan kérhetsz inni tőlem, amikor én samáriai asszony vagyok” (Jn 4:9)? 

Érdekes megfigyelni azt is, hogy amiért az asszony a kúthoz ment, azt elvégezetlenül hagyta. Egy korsó vizet kellett volna Sikárba vinnie, de otthagyta a vízzel teli korsót a felfedezés izgalmában, hogy megtalálta az Élő Vizet. Adnia kellett volna vizet Jézusnak, hogy olthassa a szomját, de azt sem tette meg, olyan sietve távozott. Amikor Jézus tanítványai visszaérkeztek az étellel, amit a Mesternek hoztak éhsége csillapítására, megdöbbentek, hogy már nem éhes. 

„Otthagyta a vizeskorsót, és visszatért a városba, hogy elvigye az üzenetet másoknak. Jézus tudta, miért ment el. Otthagyta a korsót – ez félreérthetetlenül az Ő szavainak hatásáról tanúskodott. A nő lelkének legőszintébb vágya volt, hogy élő vizet kapjon; elfelejtette, hogy miért ment a kúthoz, elfelejtette a Megváltó szomjúságát, amit oltani akart. Örömtől túlcsorduló szívvel sietett útjára, hogy másokkal is megossza a kapott drága világosságot” (Jézus élete. 150. o.). Jézust mélyen érintette, hogy a megvetett asszony szívébe fogadta, mint régen várt Messiást, ami sokkal jobb reakció volt, mint amit saját népétől kapott, hiszen azok elzárkóztak tőle. Jézust megindította, amint látta Atyját munkálkodni azért, hogy elveszett lelkeket nyerjen vissza országa számára, így elmúlt minden testi szomjúsága és éhsége. Úgy ült ott, mint aki lelkét mennyei vízzel és eledellel táplálta. 

Néha a bizonyságtevést kötelességből végezzük és vesződséges munkának érezzük, pedig gyönyörűség is lehet, ha Krisztus Lelke árad szívünkből. Inkább szívből végzett munka, mint színből végzett robot. Azok számára, akik tapasztalják a Krisztus-központú missziót, valóban a lélek túlcsordulása lesz, spontán árad az emberi szívből. Ezért mondta Jézus meglepett tanítványainak: „Az én eledelem az, hogy annak akaratát tegyem, aki elküldött engem, és az ő munkáját elvégezzem” (Jn 4:34). 

**Jézus kinyilatkoztatása (Jn 4:16-26)**

Találhatunk hasonlóságot a samáriai asszony válasza és Nikodémus reakciója között, miután mélységes igazságot hallottak Krisztustól. A szanhedrin illusztris tagja kerülni próbált egy fontos témát: azt, hogy szüksége van a megtérésre. Úgy tett, mintha nem értené Krisztus szavait, és próbálta az újjászületés tapasztalatát úgy magyarázni, mintha szó szerint vissza kellene térni az anyaméhbe. Sikár kútjánál az asszony szintén igyekezett elfordítani a beszélgetés irányát, hogy elnyomja magában a felismerést: valóban Jézus a Messiás. Egy aktuális vitára terelte a szót, ami az istentisztelet megfelelő helyével volt kapcsolatos. 

Jézus kedvesen, de határozottan tért vissza a fontos témához, hogy az asszony felismerje: a Messiás áll előtte. Tapintatosan figyelmeztette arra is, hogy hite, a pogánysággal kevert judaizmus nem vezet Isten igaz imádatára, mert Ő Lélek, az igazság Forrása: „Az Isten Lélek, és akik őt imádják, azoknak lélekben és igazságban kell őt imádniuk” (Jn 4:24). Más szóval: az igazi imádat, ami üdvösséghez vezet, nem helyhez, hanem Krisztus személyéhez kötött. 

Az egyszerű asszony, a kétes jellemű bűnös megértette a hatalmas igazságot, hogy Jézus a régóta várt Messiás. A Megváltó fokozatosan vezette rá az igazságra, és ennek csúcspontján olyan megtiszteltetésben részesítette, amiben senkinek nem volt része a feltámadása előtt: kijelentette neki, hogy Ő a Messiás: „Én vagyok az, aki veled beszélek” (Jn 4:26). Nekünk sem szabad személyválogatónak lennünk, előnyben részesíteni bizonyos embercsoportokat a missziómunkában, legyenek akár gazdagok, akár szegények, „magasabb” vagy „alacsonyabb” társadalmi osztályból valók. Ne számítson a szemünkben az ilyesfajta megkülönböztetés, mert Krisztusnak sem számított! Akivel csak kapcsolatba kerülünk, mindenkinek közös nevezője, hogy bűnbocsánatra és megváltásra van szükségük. 

**A samaritánusok bizonyságtétele (Jn 4:27-42)**

Jézus napjaiban létezett olyan kötelezettség a zsidó kultúrában, hogy a vendéglátást és a szívességet viszonozni kellett, és akkor lehetett elfogadni, ha a viszonzást nyújtó ember zsidó volt, de a samaritánusok esetében nem. Amikor valaki elfogad egy szívességet, majd viszonozza, az közelebb hozza egymáshoz az embereket. Emiatt a zsidók teljes mértékig ellenezték ennek a szokásnak az idegenekkel való gyakorlását. Jézus azonban felülírta a nemzeti előítéletüket, mert azért jött, hogy egyaránt szolgáljon gazdagoknak és szegényeknek, a zsidó társadalmon belül és kívül. Miért is zavarta volna Őt egy ilyen társadalmi elvárás, amikor a küldetése egészen különleges volt: meghalni az emberiségért?

Jézus személyválogatás nélkül, készségesen adott, de el is fogadott segítséget. Ez a megközelítés mások értékelésének és támogatásának eredményes módja, mert az emberek így érzik, hogy értékesek és szükség van rájuk. Gondoljuk át, milyen következménye lett ennek a hozzáállásnak a samáriai asszony esetében! Jézus vizet kért tőle, hogy ihasson, amit ő teljesíteni is tudott volna, Jézus pedig az Élet Vizét adta neki, amit egyedül Ő adhat. Ennek hatására az asszony – viszonzásképpen – továbbadta az örömhírt, és a város lakói özönlöttek Jézushoz, hittek benne. 

Hasonlóképpen, a mi bizonyságtevésünk is eljuthat sokakhoz, mind szélesebb körben. Jézus meg is nyílt másoknak, sebezhetővé tette magát az emberek előtt. Kereste a közelséget, vágyakozott az emberi törődés és együttérzés után. „Lázár otthonában Jézus gyakran talált nyugalmat. A Megváltónak nem volt saját otthona, barátainak, tanítványainak vendégszeretetétől függött… Vágyott az emberi gyöngédségre, udvariasságra, érzelmekre” (Jézus élete. 441. o.). 

Elmélkedjünk a következő idézeten, ami a kölcsönösséget érinti, amit Jézus is tapasztalt a Sikárban élő samaritánusok részéről! „Bár Jézus zsidó volt, elfogadta e megvetett emberek vendégszeretetét. Házaikban aludt, asztaluknál velük együtt evett” (Ellen G. White: A Nagy Orvos lábnyomán. Budapest, Advent Kiadó, 18. o.). Bizonyságtevésünk során gyakran mi is kihívásnak tekintjük a kölcsönösség gyakorlását. Nagy áldásnak tartjuk az Isten által ránk bízott csodálatos igazságokat, ezért legtöbbször szívesen segítünk másoknak, de nehezebben fogadunk el segítséget. Eredményesebbek leszünk, ha alázattal követjük Krisztus példáját: adunk, de elfogadni is megtanulunk. 

 

#### GYAKORLATI ALKALMAZÁS

Válaszoljunk az alábbi kérdésekre! 

1.  Milyen akadályokba ütközünk bizonyságtevés közben, személyes kapcsolataink során szomszédainkkal, munkatársainkkal, barátainkkal? Milyen szerepet játszhatnak ebben a kulturális szokások vagy a gazdasági helyzet? Hogyan segít Isten legyőzni az akadályokat? Jézus példája miért hatalmas segítség ebben? Jézus hátrahagyta mennyei tökéletes életét, hogy szembesüljön az emberiséget kínzó bajokkal és bűnös szokásokkal!

2.  Gondoljuk át a következő helyzetet: a gyülekezeti tagok nem akarnak semmilyen evangelizációs programot vagy bizonyságtevést végezni, mert félnek, hogy az új tagok megváltoztatnák az istentiszteleti szokásokat! Hogyan válaszolnánk erre a kihívásra? 

3.  Gondoljunk a kedvenc hobbinkra! Mennyire tudunk belemerülni? Előfordul, hogy enni is elfelejtünk? Krisztus példája a samáriai asszony történetében hogyan lendíthet át bennünket a kötelességteljesítésből az örömbe? 

4.  Hogyan reagálunk, amikor a Szentlélek meggyőz bennünket bűn, igazság és ítélet tekintetében, különösen olyan dolgokban, amiket hajlamosak vagyunk figyelmen kívül hagyni? Vajon vagyunk-e olyan türelmesek, mint a samáriai asszony, hogy végül meggyógyuljunk és helyreálljon Jézussal való kapcsolatunk? 

5.  Idézzünk fel egy olyan esetet, amikor nyilvánvaló volt Isten gondviselésének vezetése, és fel tudta használni befolyásunkat egy ember életében, aki végül elfogadta Őt! Az a személy milyen hatással volt másokra? Szánjunk időt arra, hogy tapasztalatunkról beszéljünk egy vagy több emberrel a héten!

