---
title:  Jézus Imádsága
date:  12/12/2024
---

János evangéliuma 17. fejezetét Jézus főpapi imájának is szokták nevezni. Ez a búcsúbeszédének a vége. Jézus azért jött a földre, hogy helyreállítsa az emberiséget, újból meglegyen az eredeti, személyes kapcsolatunk Istennel. Hűséggel végrehajtotta azokat a jeleket, amelyekkel Isten feladatként megbízta. Szavaival és tetteivel Istent mutatta be a népnek.

Amikor Jézus arra készült, hogy elhagyja a földet, ismét ki akarta nyilvánítani szeretetét a tanítványai iránt. Azt akarta, hogy megértsék, milyen szoros a kapcsolat az Atya, a Szentlélek és őközötte. Ugyanolyan személyes kapcsolatba kívánta bevonni őket az Atya Istennel és a Szentlélekkel, mint amit Ő is ápolt velük.

`Olvassuk el János evangéliuma 17. fejezetét! Mely szavak és kifejezések érzékeltetik, hogy Jézus szoros, szeretettel teljes kapcsolatra vágyik az Atyával és a tanítványaival is?`

János 17. fejezetéből sokan azt olvassák ki, hogy csak az egység és a szeretet számít. Vitathatatlan, hogy Isten célja helyreállítani a vele és a többi emberrel való személyes kapcsolatunkat. Azonban figyelmesebben olvasva a szeretet és az igazság között még fontosabb összefüggést találhatunk.

„Az pedig az örök élet, hogy megismerjenek téged, az egyedül igaz Istent” (Jn 17:3), nem az, hogy mi kinek képzeljük Istent. „Kijelentettem a te nevedet az embereknek, akiket a világból nekem adtál… és a te beszédedet megtartották… és igazán megismerték, hogy én tőled jöttem ki” (Jn 17:6, 8, ÚRK). „Szenteld meg őket a te igazságoddal: A te igéd igazság” (Jn 17:17).

Krisztus azért jött, hogy bemutassa az Atyát, ami az Istent övező sokféle téves elgondolás miatt volt fontos. János evangéliuma rávilágít, hogy mennyire komolyan vette ezt a küldetést. Igazán jelenítette meg Isten Igéjét és tetteit. Miért kellett volna ilyen messze elmennie, ha nem számítana az igazság?

Jézus élete rendkívül nehéz volt, aztán pedig a vallási hatóságok elvetették. Szenvedett népe, sőt alkalmanként még saját tanítványai közömbösségétől is. Az egyik tanítványa elárulta, egy másik pedig háromszor is megtagadta. Véget nem érőnek tűnő kihallgatásnak vetették alá, majd a keresztfára juttatták azok, akiknek a megváltásáért jött.

`Hogyan tükrözheti jobban az életünk Isten szeretetét – ami Jézust és az Atyát is összeköti?`

---

#### Ellen G. White idézetek

Felszólítom népünket, hogy hagyjanak fel a kritizálással, a rosszindulatú beszéddel, és a kitartó imádkozás útján járva kérjék az Urat, hogy segítse meg a tévelygőket. Fogjanak össze egymással és Krisztussal. Tanulmányozzák János evangéliuma 17. fejezetét, és tanulják meg, hogyan kell imádkozniuk és krisztusi imaéletet élniük. Ő a Vigasztaló, aki a szívükben fog maradni, és megteszi, hogy örömük teljes legyen. Számukra szavai lesznek az élet kenyere, s az így nyert erő segíti majd őket olyan jellem kialakítására, amely dicsőséget szerez Istennek. Így tökéletes keresztény közösség alakul ki közöttük. […]

Amikor ti, az egyház tagjai mindennél jobban fogjátok szeretni Istent és felebarátaitokat, mint önmagatokat, akkor… egyesültök Krisztussal… A gyülekezet egy családot alkot a szeretet és egység révén. Akkor majd bizonyságot fogunk tudni tenni a világ előtt, hogy Isten elküldte az Ő Fiát a földre. Krisztus így szólt: „Erről ismeri meg mindenki, hogy az én tanítványaim vagytok, ha egymást szeretni fogjátok.” – Reflecting Christ, 200. o.

Nyitva kell tartanunk szívünket a Szentlélek hatalma és befolyása előtt… Olyan érzékennyé kell válnunk a szent késztetésekre, hogy Jézus legcsöndesebb suttogása is megindítsa lelkünket, amíg elérjük, hogy Ő bennünk van, mi pedig Őbenne, és az Isten Fiába vetett hittel élünk. […]

Ekkor majd örömmel követjük Isten akaratát, Krisztus pedig úgy mutathat be minket Atyja és az angyalok előtt, mint akik benne lakozunk, és akiket nem szégyell testvéreinek nevezni.

Azonban nem fogunk dicsekedni szentségünkkel. Amikor világosabb ismeretre jutunk Krisztus makulátlan és végtelenül tiszta voltáról, Dánielhez hasonlóan fogunk érezni, amikor az Úr dicsőségét meglátva így szólt: „Orcám eltorzult, és odalett minden erőm.” […]

Ha azonban szüntelen követni igyekszünk Jézust, abban az áldott reménységben van részünk, hogy Isten trónja előtt szeplő, sömörgözés és bármi afféle nélkül állhatunk meg, mint akik teljesek Krisztusban, mivel felöltötték az Ő igazságosságát és tökéletességét. – Szemelvények Ellen G. White írásaiból, 3. köt., 355. o.

Az egyháznak úgy kell világítania az erkölcsi sötétség közepette, ahogy a csillagok fénylenek éjszaka. Akikben jelen van a kegyességnek egy bizonyos formája, de tagadják annak erejét, nem világítanak, és nem lesznek képesek eljutni a veszendők szívéhez… De ha Krisztus, a dicsőség reménysége bennünk lakozik, üdvözítő kegyelme meg fog mutatkozni a veszendő lelkek iránti kedvességünkben és szeretetünkben.

Minden őszinte, megtérő lélek a világ világossága lesz. Az igazság napjának ragyogó sugarai fogják átjárni azon emberi eszközöket, akik felhasználják a jóra a mennyből kapott képességeiket, s a mennyei angyalokkal együttműködve Krisztus oldalán munkálkodnak a lelkek megmentése érdekében. A Krisztustól kapott világosságot fogják terjeszteni. A szívükben fénylő igazság napja másokra is világosságot és áldást hoz. – Signs of the Times, 1893. szeptember 11.