---
title:  Az Atya, a Fiú és a Szentlélek
date: 13/12/2024
---

#### Áttekintés

**Alapigék: János 1:13; 3:5-8; 6:63; 14:6-11, 26; 17**

Az e heti tanulmány a Szentháromság Istenről szól, és arról, hogy milyen közösséget alkot Jézus a hármasság másik két személyével. 

Legalább két hely van az Újszövetségben, ahol egyszerre említi a szöveg a Szentháromság mindhárom személyét. Jézus keresztségekor, ahogyan azt Mt 3:16-17 feljegyzi, amikor is a Szentlélek alászállt és megnyugodott Jézuson, miközben az Atya hangja megszólalt. Jn 1:1-3, 32 verseiből megtudjuk, hogy Jézus és az Atya egy, és Keresztelő János látta, amint a Szentlélek galamb formájában leszállt a Fiúra. 

János 13-17. fejezeteit úgy tartják számon, mint a Jézusról szóló búcsúfejezeteket a keresztre feszítése, feltámadása és mennybemenetele előtt. Ezekben a részekben Jézus az Atyával és a Szentlélekkel való alapvető közösségére összpontosít. Arról is beszél, hogy ha Őbenne maradunk, hogyan lehetünk mi is közel Istenhez. Jézus a szívünkbe akarta vésni azt a fontos gondolatot, hogy mindig emlékezzünk rá: Ő az Atyától jött, olyan, mint az Atya, és azért küldi képviselőjeként a Szentlelket, hogy visszajöveteléig tanítson, meggyőzzön és vigasztaljon. 

#### Kommentár

**A mennyei Atya**

Mózes 1. könyvében és János evangéliuma 1. fejezetében van valami közös. A Szentháromság Isten Jézus által vett részt a teremtésben, általa valósította meg a megváltás művét. A teremtő Ige tökéletes világot alkotott meg, amelyet azután megrontott a bűn, és megzavarta az Isten és teremtményei közötti harmóniát. Jézus, a megváltó Ige magára vállalta az elveszett emberiség helyreállításának nagy munkáját, és győzött. Felvette a harcot a halállal is, és győzött (lásd Róm 6:8-14; 2Kor 5:21). 

Könnyű feltételezni, hogy Jézus egyedül szenvedett a kereszten, pedig az Atya és a Szentlélek is vele szenvedett. 2Kor 5:19-ben Pál azt mondja: „Mivel Isten az, aki Krisztusban megbékéltette magával a világot, nem tulajdonítva nekik bűneiket, és ránk bízta a békéltetés igéjét.” Érdemes megjegyezni: Isten azt akarja, hogy tevékenyen vegyünk részt a békéltetés szolgálatában, legyen miénk a csodálatos kiváltság, hogy országának követeiként osztozhatunk Jézus munkájában.

Jézus bizonyságot tett arról, hogy az örökkévalóságtól fogva egy az Atyával: „Én és az Atya egy vagyunk” (Jn 10:30), „az Atya énbennem van, és én őbenne vagyok” (Jn 10:38). Az Atya felmérhetetlenül sokat tett ezért a világért, és annyira szereti, amennyire az egyetlen Fiát. Jézus tökéletesen cselekszi a mennyei Atya akaratát (Jn 5:30), az Atya rajta keresztül szól és cselekszik (Jn 14:10), üdvösséget ad azoknak, akik hisznek Fiában (Jn 3:16). 

**Jézus és az Atya**

A teremtés és a megváltás egyaránt Isten kezdeményezése volt. Szeretetből teremtette Ádámot és Évát, hogy közösségben legyen velük. Ezt a közösséget megrontotta a bűn, de Isten nem hagyott bennünket sorsunkra. Kezdeményezte a megtört kapcsolat helyreállítását. Néha hajlamosak vagyunk hangsúlyozni Isten iránti elkötelezettségünket, de mihez kezdhetnénk, ha Ő nem kötelezné el magát irántunk töretlenül? Az Ő hűsége indít bennünket is odaadásra. Pál ezt hangsúlyozza a kérdésével: „Avagy megveted az ő jóságának, elnézésének és türelmének gazdagságát, és nem érted, hogy Isten jósága téged megtérésre indít” (Róm 2:4)? 

Jézus önként vállalta, hogy eljön bűnös világunkba, és megment bennünket a gonosz rabságából. Az Atya és a Fiú ezt szeretetből kezdeményezte. Megegyeztek, hogy a Fiú személyében Megváltó jön a világba, hogy meghaljon mindnyájunkért. Jn 3:16 világosan elmondja, hogy Isten felmérhetetlenül szereti a világot, ezért elküldte egyszülött Fiát meghalni, mert csak az Ő halála menthet meg minket a haláltól. Ennek volt előképe Ábrahám és az ígéret fia, Izsák, abból a szempontból, hogy beleegyeztek Isten kérésének teljesítésébe.

A különbség azonban az volt, hogy Izsák áldozata nem helyettesítő áldozat, mint Krisztusé. Ez azért lényeges, mert Isten az élet Forrása, Izsák pedig nem volt az. „Kezdetben volt az Ige, és az Ige Istennél volt, és Isten volt az Ige. Ő kezdetben Istennél volt… Benne volt az élet, és az élet volt az emberek világossága” (Jn 1:1, 2, 4). Ellen G. White írja, hogy „Krisztusban van az eredeti, nem kölcsönvett, nem mástól származó élet” (Jézus élete. 447. o.). 

**Ismerni a Fiút annyi, mint ismerni az Atyát (Jn 14:6-11)**

János evangéliuma (különösen az utolsó fejezetekben) többször utal az Atyára, mint a Biblia bármely más része. Jézus pontosan 136-szor említi az Atyát, a jellemét és a köztük meglévő egységet. Hangsúlyozza, hogy Atyja tökéletes akaratát teljesítette mindenben, amit mondott és tett. 

Talán Krisztus Fülöpnek adott válasza foglalja ezt össze leginkább Jn 14:9-ben: „Aki látott engem, látta az Atyát.” Ez a világos kijelentés indítson mindnyájunkat arra, hogy úgy viszonyuljunk az Atya Istenhez, ahogy a Fiú Istenhez, mert minden tulajdonság, amit Jézusban látunk az evangéliumok alapján, az Atyának is ugyanúgy sajátossága. Ez a bátorító felismerés segítsen az Atyával és a Fiúval való szeretetteljes kapcsolatra. 

Ebből következik a kérdés: hogyan hatna a mindennapjainkra, ha követnénk Krisztus példáját, és nem a saját, hanem inkább mennyei Atyánk bölcs akaratát cselekednénk? 

**A Szentlélek (Jn 1:13; 3:5-8; 6:63; 14:26; 15:26; 16:7-11)**

A Szentlélek tevékeny isteni személy, aki a megtérés dinamikus folyamatát viszi véghez bennünk, amit Jézus újjászületésként jellemez. János már az evangéliuma elején említi az újjászületés fontos témáját: „nem vérből, sem a test akaratából, sem a férfiú indulatából, hanem Istentől” (Jn 1:13) történik. Ez a Szentlélek által megy végbe, aki hat az emberi szívre. 

A Szentlélek ráébreszti lelkiismeretünket a megváltás szükségességére, meggyőzi szívünket az Atya és a Fiú minden szavának és tettének igaz voltáról. Ő a Vigasztaló, aki mellettünk van és megnyugvást hoz, de a meggyőzésben is tökéletes segítőnk. Hálásnak kell lennünk, ha bűntudatot érzünk, mert ez világos jele annak, hogy a Lélek munkálkodik az életünkben és kérlel: tegyük jóvá a dolgokat.

A Lélek további tevékenységeire is utal János evangéliuma, ahogyan azt Jn 16:8-15 szakaszában találjuk. Először is a Lélek a bűntudat által meggyőzi lelkiismeretünket a bennünket fertőző bűnről, és hogy azt ki kell vetnünk az életünkből. Másodszor meggyőz az igazság tekintetében, megmutatja, milyen öröm van abban, ha az önző dolgok helyett azt tesszük, ami helyes és jó. A tulajdonított és a részesített igazság is az igazság Napjától származik, a Szentlélek munkája által. Harmadszor: a Lélek meggyőz az ítélet tekintetében is, ami biztosan eljön. A meggyőzésnek megtérésre kell vezetnie, hogy felkészüljünk Krisztus közeli eljövetelére. Az ítéletről való meggyőzés arra indít, hogy őszintén, töredelmesen és a megújulás vágyával siessünk Atyánkhoz. Negyedszer: a Szentlélek elvezet minden igazságra, ahogyan az Jézusban van. Amikor bizonyságot teszünk, Jézus a megfelelő időben eszünkbe juttatja mindazt, amit mondanunk kell (Lk 21:14-15). Ötödször: a Lélek megdicsőíti Jézust azzal, hogy tiszteli szavait és akaratát. 

**Jézus imája (János 17)**

A János 17-ben található imádságot Jézus közbenjárói imájának szokták nevezni, ez a leghosszabb és a legmélyebb a feljegyzett imái közül. Önmagáért, tanítványaiért, minden akkori és később élő hívőért imádkozott: „De nemcsak értük könyörgök, hanem azokért is, akik majd az ő beszédükre hisznek bennem” (Jn 17:20). Krisztus imái erőteljesek és mindenkire kiterjednek. Személyesen, szenvedélyesen, erővel és állandóan imádkozik értünk. 

Jézus imádkozott Péterért (Lk 22:31-32), és szívből könyörgött makacs és tőle messze távolodott gyermekeiért is (lásd Mt 23:37). Pál elmondja Zsid 5:7 versében, hogy „hangos kiáltás és könnyhullatás közben” esedezett értünk. Erő volt az imájában, még keresztre feszítésekor is: „Atyám, bocsásd meg nekik, mert nem tudják, mit cselekszenek” (Lk 23:34)! Jézus imái akkor leltek válaszra, amikor ellenségei megtértek Péter Lélektől ihletett prédikációjának hatására. Jézus folyamatosan imádkozik értünk, nem csak időszakosan, megszakításokkal, ahogy mi tesszük másokért. Zsid 7:25 verse szerint „mindenkor üdvözítheti is azokat, akik általa járulnak Istenhez, mert mindenkor él, hogy közbenjárjon értük.”

