---
title:  Történet
date: 13/12/2024
---

#### VIGYÁZZ ÉS IMÁDKOZZ!

Andrew McChesney

A tábor vezetője rendkívüli értekezletet hívott össze késő estére, hogy beszéljenek a természetfeletti jelenségekről az alaszkai Polaris táborban. Lámpaoltás után furcsa dolgok történtek a faházakban. A lányok féltek és rosszat álmodtak. 

A vészhelyzeti megbeszélés végén a személyzet tagjai közösen imádkoztak, utána mindenki bement a saját faházába aludni.

Wes azonban úgy gondolta, hogy ez nem az alvás, hanem az őrködés és az imádkozás ideje, ezért kiment a szabadba imádkozni. Olyan komolyan imádkozott, mint még soha, és az idő is gyorsan elrepült. Korábban nem imádkozott 10-15 percnél tovább, de akkor elhatározta: mindaddig őrködik és imádkozik, amíg szükségesnek érzi. 

Később hallotta, hogy egy csoport a főépület felé tart, de tovább imádkozott.

Majd látta, hogy az emberek a tábor csónakjához igyekeznek. Felállt és odament segíteni. Az egyik lány rosszul lett, őt kellett a városi kórházba vinni. 

Wes beszállt a csónakba, hogy elvigyék a lányt a kórházba. Örült, hogy őrködött és imádkozott, így ébren volt és segíthetett. Miután a lányt biztonságban beszállították a kórházba, Wes és a többi munkatárs visszahajózott a táborba. Sötét éjszaka volt, és nem működött a hajó szonárja. A víz helyenként sekély volt, zátonyra futhattak vagy felborulhattak volna, ha homokpadnak vagy sziklának ütköznek.

A hajón mindenki imádkozott. Hirtelen erős fény villant fel a tábor közepén, ragyogó, fehér sugarakat vetett a partra. A csónakban ülők látták a fiúk és a lányok faházait, a főépületet, és ami a legfontosabb, látták a partot. 

A kormányos a fény felé irányította a csónakot, és biztonsággal partot értek. 

A szárazföldre érve keresték, honnan jön a fény. Meg akarták köszönni annak, aki bekapcsolta, de már kialudt, és a táborra újból sötétség borult. Reggel kiderült, hogy abban az időben mindenki aludt a táborban. Wes szerint egy angyal mutatta nekik az utat.

„Isten indított, hogy segítsek egy táborozónak, akinek orvosi ellátás kellett – mondta Wes. – Azért tudtam segíteni, mert azt éreztem, hogy őrködnöm és imádkoznom kell. Segítettem megoldani a helyzetet, aztán még egy angyal is segített nekünk.”

