---
title:  Jézus isteni természetének jelei
date: 11/10/2024
---

#### Áttekintés

**Alapigék:  János 9:1-34; 11:1-44; 6:14**

Gondoljunk újra arra a lenyűgöző tényre, hogy Isten örökkévaló Fia megüresítette magát, testben megjelent Istenné lett! Ez az elképesztő valóság bőséges bizonyítékot nyer a Szentírásban, amit korlátolt emberi felfogóképességünk számára komoly kihívás megragadni. Isten megtett mindent, hogy segítsen, és amennyire csak lehetséges, megérthessük ezt a bibliai igazságot a mi üdvösségünkre. 

A héten három csodát fogunk tanulmányozni, amelyek határozott bizonyítékként szolgálnak Krisztus isteni mivoltára. További bizonyítékot adnak arra, hogy Jézus több volt, mint ember. Vegyük például a hegyen történt megdicsőülését, ahol a három tanítványból álló belső kör saját szemével láthatta fénylő, isteni dicsőségét. Hirtelen „elváltozott előttük: arca ragyogott, mint a nap, ruhája pedig fehér lett, mint a fényesség” (Mt 17:2). Sőt mi több, ezt a csodát egyértelműen hitelesítette a feltámadt Mózes és az elragadtatott Illés megjelenése. 

Ki tagadhatja Jézus istenségét, amikor csoda folytán ötezer embert megvendégelt? Ez egyedi, példa nélküli volt a történelemben. Egyesek hittek, mások pedig – furcsa módon – nem hittek a világos bizonyíték ellenére sem. Tragikus módon a makacsság és a büszkeség oda vezette őket, hogy csak sötétséget láttak a világ Világossága helyett, aki ott állt előttük! Közöttük lakozott a nagy VAGYOK, akivel tisztelt prófétájuk, Mózes beszélgetett, de ők lázadtak az ellen, hogy elfogadják Őt Messiásnak. 

A földi kenyérnek, amelyből ötezer ember jóllakott Krisztusra, az élet Kenyerére kellett a figyelmet irányítania, aki nemcsak fizikai életünket biztosítja és tartja fenn, hanem az örök életet is. Tovább gondolkodva a VAGYOK kifejezésen János evangéliumában, rájövünk, hogy János különösen megfigyelte Isten ábrázolását, amint annak idején megjelent Mózesnek az égő csipkebokornál: „Isten azt mondta Mózesnek: VAGYOK, AKI VAGYOK” (2Móz 3:14). Jézus közvetlenül magára alkalmazta ezt a címet: „Én vagyok az út, az igazság és az élet” (Jn 14:6), „Én vagyok a feltámadás és az élet” (Jn 11:25).

Jn 9:1-34 szakaszának történetében is megnyilvánult Jézus isteni hatalma, amikor meggyógyította a vak embert, majd különösen János 11-ben, Lázár feltámasztásának lenyűgöző csodájában. Az alábbi kommentárban ezt a két csodát fogjuk mélyebben megvizsgálni.

#### Kommentár

Rendkívüli lesz, amikor meglátjuk Jézus arcát! Halandó testünk átváltozik, átalakul az Ő halhatatlan, dicsőséges testének hasonlatosságára! Ismerni fogjuk Őt, tapasztaljuk a szeretetét, vele tölthetjük az örökkévalóságot. Tanulmányozhatjuk páratlan szeretetének témáját, de soha ki nem meríthetjük azt, fel nem foghatjuk örökkévaló természetét. 

**„Valóban ez az a próféta!” (Jn 6:14)**

Amikor Krisztus ötezer embert megvendégelt a kisfiú egyszerű ebédjéből, a csoda szemtanúi ezt mondták róla: „Valóban ez az a próféta, akinek el kellett jönnie a világra” (Jn 6:14)! Ezekben a szavakban Mózes szavai visszhangzanak, amelyek Jézusra mutatnak: „Prófétát támaszt neked az ÚR, a te Istened közületek, atyádfiai közül, olyat, mint én. Őt hallgassátok” (5Móz 18:15)!

Észszerű, hogy Mózest Jézus előképének tekintjük. Hasonló volt a küldetésük: például kiszabadítani a népet a fogságból. Az összes bibliai szereplő közül Mózes került legközelebb Jézushoz közbenjárói szolgálatát illetően. Miután Izrael a pusztában fellázadt Isten ellen, az aranyborjút imádták, Mózes felajánlotta, hogy meghal helyettük, ő lesz a helyettes áldozat. 2Móz 32:32-ben olvassuk a megindító beszámolót arról, miként könyörgött az Úrnak, hogy óvja meg lázadó népének életét: „De most bocsásd meg bűnüket! Ha pedig nem, törölj ki engem a könyvedből, amelyet írtál!” 

Csodálatra méltó Mózes önfeláldozása a lázadó nép érdekében, és könyörgése, hogy inkább meghal helyettük. Nagylelkű felajánlása azonban nem rendezhette el a bűnt, és nem fizethette meg a váltságdíjat, a halált, mert ezt csak az Istentől küldött „Próféta”, Jézus végezhette el. Egyedül az Ő jelleme és élete igaz, amivel kiválthat bűneinkből és a halálból. 

**A vak ember meggyógyítása (Jn 9:1-34)**

A múlt héten a béna emberről szóló történetben láttuk, hogy 38 éven át reménytelen állapotban volt. A János evangéliuma 9. fejezetében szereplő vak férfi azonban „születésétől fogva” vak volt (Jn 9:1). Képzeljük el, milyen lehet semmit és senkit nem látni! 

Ráadásul ez a szegény, vak ember nemcsak fizikailag szenvedett, hanem lelkileg, szellemileg és érzelmileg is. Az általános vélekedés úgy tartotta, hogy aki beteg, azért szenved, mert bűnös – vagy ő, vagy a szülei. A vak emberrel elhitették, hogy nemcsak mások tekintik őt bűnösnek, hanem Isten is rosszallóan néz rá. 

Ez a téves elképzelés ott élt a tanítványokban is, ezért tették fel a kérdést: „Mester, ki vétkezett, ez vagy a szülei, hogy vakon született” (Jn 9:2)? Feltétlenül hibáztatni akartak valakit, amiben igencsak hasonlítottak a ma élő, alapvetően jó szándékú, de tévképzettel élő keresztényekhez. Jób helytelenül gondolkodó barátai is így próbálták Jóbra terhelni a felelősséget az őt ért szörnyű tragédiáért és a betegségéért. Tanuljunk a hibájukból! Miért ne követnénk inkább Jézus példáját, összpontosítanánk a megoldásra a probléma helyett? Ő nem azért jött a világba, hogy kárhoztasson, hanem hogy megmentsen (lásd Jn 3:17). 

Jézus válasza magasabb szintre emelte a tanítványok látását a küldetésével kapcsolatban. Isten arra használta ennek az embernek a vakságát, hogy kinyilvánítsa hatalmas gyógyító erejét. Ráadásul ennek a csodának kellett világossá tennie, hogy Krisztus az örök élet és bölcsesség forrása, aki megihleti az embereket igazságának és megváltásának fényével. Krisztus a nappallal hozta összefüggésbe a munkáját: „Amíg nappal van, annak dolgait kell tennünk, aki elküldött engem, mert eljön az éjszaka, amikor senki sem munkálkodhat. Amíg a világban vagyok, a világ világossága vagyok” (Jn 9:4-5). 

Beszédes és ironikus, hogy a vallási vezetők, akiknek fizikai látása kiváló volt, makacsul elutasították a fényt, amivel Krisztus körberagyogta őket. Így kerültek egyre áthatolhatatlanabb lelki sötétségbe, mígnem visszafordíthatatlan lett vakságuk az igaz világossággal szemben. A vak embert viszont a Krisztus világosságára való nyitottság nemcsak arra tette képessé, hogy fizikailag lásson, hanem arra is, hogy megnyíljanak lelki szemei, és felismerje Jézusban az Isten Fiát, aki egyedül méltó az imádatra. 

Jézus azonnal meggyógyíthatta volna, de bölcs tervei és szándékai folytán azt akarta, hogy a szenvedő ember is hozzájáruljon saját gyógyulási folyamatához. Miután nyálából sarat készített, a keveréket a vak ember szemére kente. A sarat felhelyező kéz a Gyógyítónak, a Teremtőnek a keze volt, aki a földet és a bolygókat teremtette. A vak, akit a Teremtő megkent sárral, engedelmeskedett Krisztus szavainak, és azonnal Siloám tavához igyekezett, hogy ott megmosakodjon, utána azonnal meggyógyult. Hasonlítsuk össze ezt a történetet a szíriai hadsereg fővezérének, Naámánnak a történetével, akit Elizeus próféta arra utasított, hogy fürödjön meg hétszer a Jordán folyó vizében, és akkor kigyógyul a leprából. Naámán eleinte ellenkezett, de aztán engedett, megfürdött, és csodálatos módon megtisztult. 

A nedves agyag nem tartalmazott mágikus összetevőket; Krisztus maga volt a Gyógyító. A Megváltó ezt az anyagot hatalmának közvetítőjeként használta. Jézus egyszerű, gyógyhatású anyagokat használt, hogy bátorítson ezek használatára. „Krisztus azonban a természet egyszerű eszközeit is felhasználta gyógyításainál; nem részesítette előnyben a gyógyszereket, inkább szentesítette az egyszerű és természetes gyógymódok használatát” (Jézus élete. 729. o.).

Vajon Jézus ugyanígy képes és kész azonnal vagy fokozatosan gyógyítani közvetlen csodák és egyszerű gyógymódok által? Hogyan vehetünk részt gyógyító szolgálatában képviselőiként? Gondolkodjunk a következő, ihletett kijelentésen! „Krisztus ma is éppen olyan kész meggyógyítani a betegeket, mint amikor személyesen itt volt a földön. Szolgái az Ő képviselői itt a földön, eszközök munkája számára, általuk kívánja gyakorolni gyógyító hatalmát” (u. o.).

**Lázár feltámasztása (Jn 11:1-44)**

Jézus így szólt Mártához: „Én vagyok a feltámadás és az élet, aki hisz énbennem, ha meghal is, él” (Jn 11:25). Figyeljük meg újra, hogy Jézus az isteni „VAGYOK” címet használja itt is! Ő nem csupán életet ad, hanem Ő maga az Élet. Ez az ígéret garantálja, hogy amikor visszaér, valóban hazaviszi szeretteit. 

Akik Krisztusban aludtak el, a feltámadáskor egy szempillantás alatt életre kelnek, mintha semennyi idő sem telt volna el. 

Akik Krisztusban nyugszanak, úgy nyugszanak, mintha már fel is támadtak volna a halálból, mert már osztoznak Krisztus örök életében és sorsában. Jézus megerősítette ezt, amikor így biztatta tanítványait: „én élek, és ti is élni fogtok” (Jn 14:19). Jézusnak élete van önmagában, Ő maga az Élet, az Életadó. Ha hiszünk ezekben a bibliai igazságokban, igazán nincs mit félnünk a haláltól. Első levelében János megerősíti: „És ez az a bizonyságtétel, hogy Isten örök életet adott nekünk, és ez az élet az ő Fiában van. Akié a Fiú, azé az élet, akiben nincs meg Isten Fia, az élet sincs meg abban” (1Jn 5:11-12). 

A világnak nagy szüksége van erre a nagyszerű reménységre, mert Krisztuson kívül senkinek sincs élete önmagában. Ő az egyetlen, aki tökéletes megoldást ad az emberi elmúlás problémájára. Ez az igazság a létező legjobb hír, mondjuk el örömmel a haldokló világnak! „Krisztusban van az eredeti, nem kölcsönvett, nem mástól származó élet… Krisztus istensége az örök élet biztosítéka a hívő számára” (Jézus élete. 447. o.). 

#### Gyakorlati alkalmazás

Gondoljuk át az alábbi kérdéseket, és válaszoljunk azokra! 

1.  Elmélkedjünk a „próféta” kifejezés bibliai értelmezésén! Miért utal a Biblia Jézusra is úgy, mint egy prófétára? Ez talán összezavar némelyeket, mert Ő nem csupán próféta volt. Például a muzulmánok is úgy hiszik, hogy Jézus egy próféta. Mi azonban abban hiszünk, hogy Ő több ennél: Ő az Isten Fia, a világ Megváltója. 

2.  Mózes Krisztus előképe volt abban az értelemben, hogy közbenjárt Isten lázadó népéért. Krisztus is közbenjárt azokért, akik keresztre feszítették Őt. Az apostolok cselekedeteiben ki hasonlított leginkább Jézushoz abban, hogy közbenjárt ellenségeiért? Tehát hogyan viszonyuljunk üldözőinkhez? 

