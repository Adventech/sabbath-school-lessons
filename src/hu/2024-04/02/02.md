---
title:  Az Ötezer Megvendégelése
date:  06/10/2024
---

Jn 6:4-5 verseiben az apostol kiemeli, hogy az ötezer ember megvendégelése nem sokkal a páskaünnep előtt történt. A páska Izrael Egyiptomból való szabadulásának emlékünnepe volt. A páskabáránynak az elsőszülöttek helyett kellett meghalnia. Ez az áldozat jelképezte Jézus értünk vállalt halálát. A kereszten Jézus hordozta el azt a büntetést, amit a bűneink miatt mi érdemelnénk meg: „a mi húsvéti bárányunk, a Krisztus, megáldoztatott érettünk” (1Kor 5:7).

„Viselte a törvényszegés szégyenét; szenvedett, mert Atyja elfordította arcát tőle, mígnem a Fiú szíve meghasadt, és kilehelte lelkét. A menny az ember üdvösségéért hozta ezt az áldozatot” (Ellen G. White: A nagy küzdelem. Budapest, 2013, Advent Kiadó, 464. o.).

`Olvassuk el Jn 6:1-14 szakaszát! Milyen párhuzamokat találunk itt Jézus és Mózes között? Mit tett Jézus, aminek emlékeztetnie kellett volna a népet arra, amikor őseik megszabadultak Mózes szolgálata által?`

A történet számos része párhuzamot mutat Jézus és a kivonulás történeté­ben Mózes között. A páska (húsvét) ideje (Jn 6:4) az Egyiptomból való hatalmas szabadításra utal. Jézus felment a hegyre (Jn 6:3), ahogy Mózes felment a Sínai-hegyre. Jézus próbára tette Fülöpöt (Jn 6:5-6), amint az izraelitákat próbára tette Isten a pusztában. A kenyérszaporítás (Jn 6:5-6) a mannára emlékeztet. A megmaradt étel összeszedése (Jn 6:12) visszautal arra, hogy az izraeliták összegyűjtötték a mannát. Tizenkét kosár maradék lett (Jn 6:13), Izraelnek szintén tizenkét törzse volt. Az emberek azt mondták, hogy Jézus az a próféta, akinek el kellett jönni a világba (Jn 6:14), párhuzamban 5Móz 18:15 jövendölésével, ami a Mózeshez hasonló prófétára utal. Mindez úgy mutat Jézusra, mint az új Mózesre, aki eljött megszabadítani népét.

János ezekkel bemutatja, hogy Jézus nem egyszerűen csak jeleket és csodákat tett, hanem olyan jeleket és csodákat vitt végbe, amelyeknek az összefüggései különös jelentőséggel bírtak a zsidó nép számára. Jézus ezekkel lényegében rámutatott előttük isteni voltára.

`Olvassuk el Ézs 53:4-6 és 1Pt 2:24 verseit! Milyen fontos igazságot tanítanak ezek a szakaszok Jézusról? Hogyan kapcsolódik ez isteni mivoltához? Miért ez a legfontosabb igazság számunkra?`

---

#### Ellen G. White idézetek

Közelgett a húsvét, és közelről-távolról Jeruzsálem felé zarándokló csapatok gyülekeztek, hogy lássák Jézust. Egyre többen csatlakoztak, míg végül ötezer férfi gyűlt össze, nem számítva az asszonyokat és gyermekeket. Mielőtt Krisztus partot ért volna, a sokaság már várt rá. Azonban Ő észrevétlenül kikötött, és egy kis időt tanítványaival elkülönülten töltött el.

A domboldalról letekintett a nyüzsgő tömegre, és szíve könyörületre indult. Bár megzavarták, megfosztották nyugalmától, mégsem neheztelt. Nézte az egyre gyűlő tömeget, és a figyelmét sóvárgó szemeket. „Megszáná őket, mert olyanok valának, mint a pásztor nélkül való juhok.” (Mk 6:34)… A papoktól, vezetőktől nem kaptak segítséget, Krisztusból viszont az élet gyógyító vize áradt, ahogyan tanította a sokaságot az üdvösség útjára. – Jézus élete, 364. o.

Figyelmemet Isten hatalmára irányították, amely Mózes révén mutatkozott meg, amikor az Úr a fáraó elé küldte. Sátán is tudott Mózes küldetéséről. Jól tudta, hogy Mózest Isten hívta el, hogy tépje le Izráel gyermekeinek rabláncait. Azt is tudta, hogy küldetése Krisztus eljövetelét vetíti elő, amikor megfosztja Sátánt hatalmától, melyet gyakorol az emberi nemzetségre, és kiszabadítja azokat, akik a kísértő rabságában sínylődnek. Sátán tudta, hogy amikor Krisztus eljön, hatalmas csodákat tesz, mivel a világnak is meg kell tudnia, hogy Ő az Atya küldötte. Sátán féltette uralmát. Angyalaival tanácskozva elhatározta, hogy kettős célt követnek: (1) ügynökei révén – utánozva Isten igazi művét – meghiúsítják Isten szolgája, Mózes által gyakorolt befolyását; és (2) azt akarta, hogy a varázslók általi ténykedése korszakokon át rombolja sokak elméjében az igazi hitet és azokat a nagy csodákat, amiket majd Krisztus fog tenni, amikor eljön erre a földre. Sátán tudta, hogy uralma hátrányba kerül, mivel az emberek fölött gyakorolt hatalma is Krisztus uralma alá lesz vetve. Mózes nem emberi erő révén gyakorolt hatást az emberek elméjére, és nem emberi erő által tett csodákat a fáraó előtt. Ő Isten erejével rendelkezett. A Mózes által elkövetett jelek és csodák arról próbálták meggyőzni a fáraót, hogy a nagy „Vagyok” maga szólítja fel az uralkodót, engedje el Izráel népét, hogy szolgálhassanak az Úrnak. – Spiritual Gifts, 4b. köt., 81. o.

Krisztus a világ összes bűnéért engesztelést szerzett, és mindazok részesülnek igazságában, akik hit által Istenhez jönnek. Krisztus „a mi bűneinket maga vitte fel testében a fára, hogy a bűnöknek meghalván, az igazságnak éljünk: akinek sebeivel gyógyultatok meg” (1Pt 2:24). Bűneink el vannak rendezve, Isten félretette, a tenger mélyébe vetette azokat. Bűnbánat és hit által megszabadulunk a bűntől, és az Úrra, a mi igazságunkra tekintünk. Jézus, az igaz, szenvedett az igaztalanért. – Szemelvények Ellen G. White írásaiból, 1. köt., 392. o.