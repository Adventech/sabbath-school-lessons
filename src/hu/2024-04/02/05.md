---
title:  A Vak Ember Meggyógyítása, 2. Rész
date:  09/10/2024
---

`Jn 9:17-34 szakaszában milyen kérdéseket tettek fel a vezetők, és hogyan felelt nekik az egykor vak ember?`

A 9. fejezetnek ez a hosszú szakasza az egyetlen olyan rész János evangéliumában, ahol nem Jézus a főszereplő, még ha bizonyosan Ő is áll a vita középpontjában. A történet a bűn kérdésével kezdődik (Jn 9:2), a farizeusok bűnösnek gondolják Jézust a szombati gyógyítás miatt (Jn 9:16, 24), és a meggyógyult emberről is elítélően nyilatkoznak: „mindenestől bűnben születtél” (Jn 9:34).

Érdekes fordulat történik: A vak ember egyre jobban lát, nem csupán fizikailag, hanem lelkileg is, mind jobban értékeli Jézust és erősödik a hite benne. Ezzel szemben a farizeusok még elvakultabbak lesznek, előbb megoszlás alakul ki köztük Jézust illetően (Jn 9:16), majd azt sem tudják, „honnan való” (Jn 9:29).

A csoda elbeszélése alkalmat ad Jánosnak arra, hogy elmondja, ki is Jézus. János 9. fejezetében látjuk a jelek témájának a metszéspontját az evangélium több más témájával. János újból megerősíti, hogy Jézus a világ Világossága (Jn 9:5; vö. 8:12). A történet kitér Jézus titokzatos származására is: ki Ő és honnan jött, mi a küldetése (Jn 9:12, 29; vö. 1:14). Mózes személyét a korábbi csodák kapcsán is említi, itt is feltűnik (Jn 9:28-29; vö. 5:45-46; 6:32). Végül pedig ott van a sokaság reakciója. Vannak, akik jobban szeretik a sötétséget a világosságnál, másokban pedig hit ébred (Jn 9:16-18; vö. 1:9-16; 3:16-21; 6:60-71).

Félelmetes a vallási vezetők lelki vaksága! A korábban vak koldus ki tudja mondani: „Örök idők óta nem hallottak még olyat, hogy egy vakon született szemét valaki megnyitotta volna. Ha ez az ember nem Istentől lenne, semmit sem tehetne” (Jn 9:32-33, ÚRK). Azonban a vallási vezetők, a nép lelki vezetői, akiknek legelőször kellett volna felismerniük Jézust és elfogadni, hogy Ő a Messiás, a komoly bizonyítékok dacára sem ismerik fel. Vagy inkább igazából nem akarják meglátni, hogy Ő az. Dermesztő figyelmeztetés ez arra, hogy mennyire félrevezethet bennünket a saját szívünk!

`Olvassuk el 1Kor 1:26-29 szakaszát! Hogyan illeszkednek Pál szavai János beszámolójához? Hogyan alkalmazható ugyanez az elv ma is?`

---

#### Ellen G. White idézetek

A szombatnapon művelt csodák mind a szenvedők könnyebbségét szolgálták, mégis a farizeusok szombatrontóként akarták elítélni. Megpróbálták ellene uszítani a Heródes-pártiakat. Úgy állították be, mint aki ellenkirályságot akar felállítani, s azon tanácskoztak, hogyan ölhetik meg. A rómaiakat úgy akarták ellene fordítani, hogy azt mondták, megkísérli felforgatni hatalmukat. Minden hamis vádat felhoztak, csakhogy megszüntessék a népre gyakorolt hatását. Eddig azonban a kísérleteik kudarcba fulladtak. A tömegek, akik látták irgalmas cselekedeteit, hallották tiszta, szent tanításait, tudták, hogy mindezek nem lehetnek egy szombatrontó vagy istenkáromló tettei és szavai. Még a farizeusok küldötteit, a hivatalnokokat is annyira meghatotta beszéde, hogy nem bírtak kezet emelni rá. Végső kétségbeesésükben a zsidók rendeletet adtak ki, miszerint aki megvallja hitét Jézusban, azt ki kell zárni a zsinagógából. – Jézus élete, 538. o.

Az emberek fiainak büszkesége és nagyravágyása miatt Isten a legegyszerűbb, legszerényebb eszközöket választja hatalmas műve megvalósítására. Nem azokat, akiket a világ tart nagynak, tehetségesnek, ragyogó képzettségűnek, hanem a szelíden, szerényen fáradozókat, akik Őt ismerik el vezetőjüknek és erejük forrásának. Azt akarja, hogy Őt tegyük meg védelmünknek, vezetőnknek az élet minden kötelességében, életünk minden ügyében. […]

Pál ékesszólással tudott szembeszállni az ékesszólóval, észszerűséggel az észszerűvel. Értelmesen tudott belépni bármilyen vitába. Meg volt-e elégedve világi tudásával? Ezt írja: „Én is, mikor hozzátok mentem, nem mentem, hogy ékesszólással vagy bölcsességgel hirdessem nektek Isten bizonyságtételét. Mert eltökéltem, hogy egyébről se fogok tudni köztetek, mint Jézus Krisztusról, a megfeszítettről.” – A Te Igéd igazság, 6. köt., 1083. o.

Krisztus a balgákat választotta ki – akiket a világ tanulatlannak, tudatlannak nevezett –, hogy megszégyenítse a világ bölcseit. A tanítványok járatlanok voltak a rabbik hagyományaiban, de mivel Krisztus volt a példaképük és tanítójuk, a legmagasabb szintű képzésben részesültek, hiszen a mennyei Példakép állt előttük. Krisztus a legmagasztosabb igazságokat tárta eléjük.

Akiket Isten elhív a szolgálatra, azokat fel is fogja készíteni a munkára. Akik Krisztust prédikálják, naponta tőle kell tanulniuk, hogy megértsék az üdvösség titkát, és szolgálhassanak azok érdekében, akikért Ő meghalt… Mindenben az Ő lábnyomait kell követniük, osztozniuk kell az Ő irgalmában, és el kell hagyniuk minden gonosz cselekedetet. – This Day with God, 41. o.