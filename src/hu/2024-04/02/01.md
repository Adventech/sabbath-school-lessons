---
title:  Jézus Isteni Természetének Jelei
date:  05/10/2024
---

### E heti tanulmányunk
Ézsaiás 53:4-6; János 6:1-15, 26-36; 9; 11; 1Korinthus 1:26-29; 5:7

> <p></p>
> „Ekkor Jézus azt mondta: Én vagyok a feltámadás és az élet, aki hisz énbennem, ha meghal is, él, és mindenki, aki él, és hisz énbennem, soha meg nem hal. Hiszed-e ezt” (Jn 11:25-26, ÚRK)?

A Bibliából világosan kitűnik, hogy Jézus Krisztus az örökkévaló Fiú, egy az Atyával, az élete nem mástól származik, Ő nem teremtmény. Jézus teremtett meg minden létezőt (Jn 1:1-3). Örökkévaló, nem volt olyan idő, amikor ne létezett volna. Amikor a világunkba jött, magára vette az emberi természetet, miközben megtartotta isteni természetét is. Bizonyos alkalmakkor mondott és tett olyat, ami által megmutatkozott, felvillant istensége.

János fontosnak tartotta ezt az igazságot, így amikor Jézus csodáit számba vette, ezekre utalva mutatott rá istenségére. Jézus nemcsak mondott olyasmit, amiből kitűnt istensége, hanem azt a tettei is alátámasztották.

Az e heti tanulmányban Jézus Isten-voltának legnagyobb jelei közül megvizsgálunk hármat. Feltűnő, hogy minden esetben voltak, akik nem hittek a csodában vagy nem fogták fel a jelentőségét. Némelyek ekkor fordultak el Jézustól, mások még mélyebbre merültek a vakságban, sőt olyanok is voltak, akik Jézus megölését kezdték tervezni. Megint mások azonban elhitték, hogy Jézus a Messiás.

---

#### Ellen G. White idézetek

Mária fiának emberi természete vajon Isten Fiának isteni természetévé változott? Nem változott át. A két természet egyetlen személyben olvadt össze – az ember Krisztus Jézusban. Őbenne lakozik az Istenségnek egész teljessége testileg. Mikor Krisztus meghalt, az emberi természete halt meg. Az Istenség nem merült el, nem halt meg; ez lehetetlen lett volna. Krisztus, a bűntelen, megmenteni jött Ádám minden gyermekét, aki elfogadja a fölajánlott üdvösséget, és hajlandó Isten gyermekévé válni. Az Üdvözítő a vérével váltotta meg a bukott emberiséget.

Nagy titok ez, melyet nem értünk meg teljesen sokoldalú és fontos voltában, míg csak az üdvözültek el nem változnak. Akkor megértjük Isten ajándékának hatalmát, nagyságát és hatékonyságát. Az ellenség azonban eltökélte, hogy olyan titokzatosságba burkolja ezt az ajándékot, hogy már-már megsemmisüljön. – A Te Igéd igazság, 5. köt., 1113. o.

A Krisztus jellemét és küldetését értékelő emberek beteltek tisztelettel és hódolattal, miközben Őt szemlélték, és úgy érezték, hogy az élő Isten templomát nézik. Isten Fiának elfogatása miatt katonákat (szolgákat) küldtek ki, így akarták lerombolni Isten templomát. De amint Jézus közelébe értek, és hallhatták ajkáról a mennyei bölcsesség szavait, elcsodálkoztak. Jézus tanításainak magasztos volta, valamint ereje oly mértékben hatotta át szívüket és elméjüket, hogy megfeledkeztek eredeti szándékukról. Krisztus kinyilatkoztatta magát a lelküknek. Az emberi testet isteni fény ragyogta be, és ők egyetlen céltól vezérelve tértek vissza, elragadtatva a Jézus által bemutatott gondolatoktól, ezért, amikor az izraelita elöljárók kérdőre vonták őket – „Miért nem hoztátok el őt?” – a szolgák így feleltek: „Soha ember úgy nem szólott, mint ez az ember!” A szolgák azt látták meg, amit a papok és elöljárók nem akartak meglátni: az isteni dicsőséggel és világossággal átitatott emberi természetet. – Signs of the Times, 1890. január 20.

Amikor Jézus a földön járt, így szólt az Őt elutasító emberekhez: „És nem akartok hozzám jőni, hogy életetek legyen!” Sokan vannak, akik nem hajlandók válaszolni Krisztus szeretetére, mellyel magához próbálja vonzani őket. Jézus hívását sokan elutasítják. Nem akarnak részesülni abban az előjogban, hogy személyes Megváltójukká fogadják. Nem jönnek alázattal és hittel, hogy személyes tapasztalatok által megtudhassák, mit is jelent számukra Jézus, és mit jelentenek ők Jézus számára. Az ígéret azonban így hangzik: „Mert lelke szenvedése folytán látni fog, és megelégszik.” Jézus addig nem nyugszik, míg nem vezeti el követőit az örök öröm és dicsőség országába. – Signs of the Times, 1893. február 27.