---
title:  "A dicsőség órája: A kereszt és a feltámadás"
date: 20/12/2024
---

#### Áttekintés

**Alapigék:  János 17:4; 18:28–19:5, 30; 20:1-10**

Éles ellentétet látunk Krisztus és Pilátus világfelfogása között. A római helytartó világnézetének alapja egy ideiglenes király és birodalom volt, Jézusé azonban a lelki, örökkévaló ország. Pilátus érzékelte, hogy az előtte álló Ember különbözik mindenki mástól, akivel csak találkozott életében. Egyáltalán nem úgy kezelte Őt, mint a zsidó vezetők vagy a tömegek. Semmiképpen sem úgy viszonyult hozzá, mint aki kegyetlen kivégzést érdemel. 

A kettejük közt lezajlott rövid, de jelentőségteljes beszélgetésben Jézus elmondta Pilátusnak, miért jött a világba: „…hogy bizonyságot tegyek az igazságról. Mindaz, aki az igazságból való, hallgat az én szavamra” (Jn 18:37). A tétovázó Pilátus még soha senkit nem hallott ilyen biztos és tekintélyt parancsoló hangon beszélni az igazságról. Válaszában feltette neki az örök kérdést: „Mi az igazság” (Jn 18:38)? Viszont már nem várta meg a létfontosságú kérdésre adott választ. Csak elképzelhetjük, mi lett volna Krisztus válasza, ha alkalma nyílt volna feleletet adni.

Lehetséges, hogy majdnem olyan türelmetlenek vagyunk, mint Pilátus volt? Jó kérdéseket teszünk fel Istennek, de gyakran nem várjuk meg a válaszait. Mennyire más lenne az életünk, ha többször hallgatnánk arra, amit Isten mondani akar! Sajnos sokszor önmagunkat állítjuk a középpontba, nem Krisztust. Képzeljük el, milyen hasznos meglátásokat kaphatnánk Istentől, ha egyszerűen csöndben lennénk, és többet hallgatnánk Őt!

Érdekes megjegyezni, hogy a keresztre feszítést, amely a legszégyenteljesebb és legmegalázóbb halálnem volt, János a legdicsőségesebb eseményként mutatja be. Halálával Jézus, a második Ádám legyőzte Sátánt, bevégezte küldetését, a bűnös emberiség megváltását. Jézus elvégezte a megváltás munkáját, az Atya elfogadta áldozatát, és lehetővé tette az üdvösséget mindenkinek, aki hisz Fiában. 

#### Kommentár

**Mi az igazság? (Jn 18:28-38)**

Amikor Pilátus elfordult Jézustól anélkül, hogy megvárta volna a választ a „Mi az igazság?” kérdésére, elmulasztotta meghallgatni az igazságot magától az Igazságtól, aki ott állt testben előtte. A kérdése ma különösen időszerű, hiszen a világban sokan elhagyták az igazságot, hátat fordítottak neki. A hazugság sötétje és az abból eredő zűrzavar uralkodik mindenhol. Ma az igazság kikerülése, kerülgetése, a kétértelmű beszéd elfogadott és normális dolog lett. Az igazságnak ez a lealacsonyítása olyan gyakori, hogy az embereket ugyanarra a kérdésre készteti, mint amit annak idején Pilátus feltett: „Mi az igazság?”

Amikor Jézus lábnyomában járunk, Ő segít, hogy igazmondók legyünk. Nemcsak az igazat mondja, hanem Ő maga az igazság. Így tett bizonyságot magáról: „Én vagyok az út, az igazság és az élet” (Jn 14:6). Bárcsak a bizonyságtételünk kihúzna másokat a gonoszság sötétjéből Krisztus igazságának ragyogó világosságába! Mondjuk el az embereknek, hogy az igazság még mindig Krisztusban és az Ő követőinél található!

**Íme, az Ember! (Jn 18:38-19:5)**

Poncius Pilátust szánhatjuk a tétovázásáért, és azért, hogy megalkudott, pedig tudta, mi az igazság. Próbált mindenkinek megfelelni, de ennek következtében senkinek nem felelt meg. Gyűlölték a zsidók és a római hatalom képviselői is. A császár száműzte és megfosztotta minden tisztségétől. Nem sokkal később számkivetettségben halt meg, saját életét oltotta ki. Pilátus próbált hatni a zsidó vezetők igazságérzetére és rokonszenvére, de ők mindenképpen keresztre akarták juttatni Jézust. Azzal, hogy elrendelte megvesszőzését, Pilátus a nép együttérzését akarta kiváltani.

Kétségbeesett próbálkozásában, hogy megmentse Jézust, Pilátus felajánlotta, hogy a bevett szokás szerint a jelenlévők válasszanak két fogvatartott közül: kit engedjen szabadon, Krisztust vagy Barabbást? A zsidók Barabbást választották, a legmegátalkodottabb bűnözőt, Sátán hű képviselőjét. Szomorú kimondani, de amikor Pilátus végül látta, mennyire eltökéltek a vezetők Jézus keresztre juttatásában, vonakodva bár, de engedett kívánságuknak. A kisebb megalkuvás még nagyobbakhoz vezetett, míg végül átlépte azt a határt, ahonnan már nem volt visszaút. E folyamat során Pilátus kétesnek mutatta be önmaga igazságosságát és a kihallgatási eljárásét is azzal, hogy három alkalommal ártatlannak mondta Jézust, mégis halálra ítélte. 

Milyen tragikus alak volt Pilátus! Pogány létére mégis próbált megmenteni egy zsidó embert a saját népétől, miközben ők hangosan követelték a halálát. Mindezek a páska ünnepén történtek. 

Jézus küldetése az volt már a világ megalapítása előtt, hogy páskabárányként megáldozzák. Azért született, hogy meghaljon, de halálát nem kellett volna Pilátus kezének okoznia. Pilátus ezt mondta végül a népnek: „Íme, az Ember” (Jn 19:5)!

Nem szándékosan ugyan, de Pilátus ezekkel a látszólag egyszerű szavakkal összefoglalta a megváltás mélységét és szélességét, amit lényegében jelent. Ha Jézust szemléljük, átváltozunk. Keresztelő János szavaival: „Íme, az Isten Báránya, aki elveszi a világ bűnét” (Jn 1:29)! Tekintsünk az ember Fiára, és megmenekülünk! Nézzünk rá, és élünk!

**„Elvégeztetett!” (Jn 19:30; 17:4)**

Jn 17:4 versében Jézus ezt mondja: „Én dicsőítettelek téged e földön, elvégeztem a munkát, amelyet rám bíztál, hogy végezzek.” Kiért végezte el a munkáját Jézus? Ennek a kijelentésnek a szövegkörnyezete a tanítványokért mondott főpapi ima volt. Negyvenszer említi őket az imájában. Valóban megdicsőítette Atyját a tanítványok képzésével. 

Megtanította őket, hogyan vigyék tovább a megváltás elvégzett művét. „Jézus befejezte a reá bízott művet. Kiválasztotta azokat, akik majd folytatják munkáját az emberek között. Kijelentette: »...megdicsőíttetem őbennük«” (Ellen G. White: Az apostolok története. Budapest, Advent Kiadó, 16. o.). Miután Krisztus befejezte tanítványai képzését, azt követnie kellett a megváltás műve befejezésének. Jn 19:30-ban ezt olvassuk: „Miután Jézus elfogadta az ecetet, azt mondta: Elvégeztetett! És fejét lehajtva kibocsátotta lelkét.” 

Krisztus tökéletes áldozata azt jelzi, hogy nem szabad semmit hozzátennünk, sem elvennünk az Ő művéből, hanem egyszerűen el kell elfogadnunk azt. Az üdvösség ajándék, amelyet kegyelemből kapunk. A Krisztus igazságába vetett hit által fogadhatjuk el, így lehetünk képesek engedelmes és győzelmes életet élni. 

**Az üres sír (Jn 20:1-10)**

Követői hite szempontjából elengedhetetlen volt Krisztusnak a hét első napján, kora reggel történt feltámadása. Fel kellett támadnia a sírból, ahogy megígérte, és ahogyan az Ószövetség megjövendölte. Semmilyen gonosz hatalom nem tudta Őt a sírban tartani. A gonosz erők teljes vereséget szenvedtek az Atya hatalmas parancsára, amely életre hívta Őt. Pál apostol 1Kor 15:17-ben ezt írja: „Ha pedig Krisztus nem támadt fel, hiábavaló a ti hitetek, még bűneitekben vagytok”. A 19. versben így folytatja: „Ha csak ebben az életben reménykedünk Krisztusban, minden embernél nyomorultabbak vagyunk.”

Miért mondja, hogy „nyomorultabbak”? Mert a feltámadás reménye nem lenne lehetséges, és a Krisztusban meghaltak nem támadnának fel, ha Jézus Krisztus nem támadt volna fel, de megtörtént a hét első napján. Az üres sírt saját szemével látta Mária Magdaléna, Péter és János. Nem sokkal korábban a római katonák is látták Krisztust előjönni a sírból, majd ragyogó dicsőségétől szinte holtra váltan estek a földre. Annyira megdöbbentek azon, amit a saját szemükkel láttak, hogy siettek a vallási vezetőkhöz elmondani nekik, mi történt. 

Jézussal szembeni ellenségességükben a vezetők teljesen figyelmen kívül hagyták a dicsőséges feltámadás világos bizonyítékát, azonban biztosan tudták, hogy feltámadt, különben miért fizették volna le a katonákat? Máté beszámol arról, hogy igazából mi történt: „Azok pedig összegyűltek a vénekkel együtt, és tanácsot tartottak, majd sok pénzt adtak a katonáknak, és meghagyták nekik, hogy azt mondják: Tanítványai odajöttek éjjel, és ellopták őt, mialatt mi aludtunk. És ha ez a helytartó fülébe jut, mi majd megnyugtatjuk őt, és kimentünk titeket a bajból” (Mt 28:12-14). 

 

Világos tehát, hogy a főemberek egy nyilvánvaló hazugságot találtak ki, hogy cáfolni próbálják az eléjük tárt bizonyítékot. A római katonák nyugodtan aludtak, ráadásul mindannyian egyszerre, hogy a tanítványok ellophassák Krisztus testét? Lehetetlen! Sem rablók, sem a tanítványok nem lopták el Krisztus testét. A Megváltó dicsőségben feltámadt a sírból. Még a szemfedője is ott volt szépen összehajtogatva, ami azt jelzi, hogy szó sem lehet sírrablásról, menekülésről. 

**Jézus és Mária (Jn 20:11-18)**

Máriának megvolt az a különleges kiváltsága, hogy még a tanítványok előtt láthatta az üres sírt. Abban is első volt, hogy látta és hallotta a feltámadt Jézust. Ahogy ott állt a sír közelében, mert képtelen volt elmenni onnan, behajolt a sírba, és hirtelen meglátott két angyalt ott ülni, ahol korábban Krisztus teste feküdt. Az angyalok megkérdezték, hogy miért sír. 

Miközben megfordult, szembetalálkozott egy férfivel, akiről azt hitte, hogy a kertész. Nem ismerte fel benne a feltámadt Urat. Látva könnyeit, Jézus megkérdezte tőle: „Asszony, miért sírsz? Kit keresel” (Jn 20:15)? Míg a Megváltó ki nem ejtette a nevét, Mária csak arra figyelt, hogy Jézus teste nincs a sírban. Amikor meghallotta Jézus hangját, hirtelen felismerte, ki Ő, és így szólította: „Rabbóni!” 

Mária a tanítványokhoz sietett, és elmondta nekik az örömhírt, hogy látta az Urat. Jézus emberi alakban jelent meg neki, ahogy később a tanítványoknak is, amikor reggelit készített nekik, és engedte Tamásnak, hogy megérintse sebhelyeit. Jézus örökre meg fogja őrizni ember-voltát miattunk, elszakíthatatlan szállal kapcsolva bennünket magához.  

#### GYAKORLATI ALKALMAZÁS 

Gondoljuk át és válaszoljuk meg az alábbi kérdéseket! 

1.  Jézusnak meg kellett halnia, hogy megváltsa a bűnbe süllyedt emberiséget. De miért kellett ilyen kegyetlen módon meghalnia? Miért nem volt elég egy „átlagos”, „normális” halál? 

2.  Pilátus Jézusnak feltett kérdését ma többször kérdezik az emberek, mint valaha: „Mi az igazság?” Vajon napjainkban az emberek miért vetik el az igazságot? Melyek a legfontosabb társadalmi tényezők? 

