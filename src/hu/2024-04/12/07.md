---
title:  További tanulmányozásra
date:  20/12/2024
---

Ellen G. White: Jézus élete. Budapest, 1989, Advent Kiadó, „Elvégeztetett” (666-673. o.); „Feltámadott az Úr” (688-694. o.); „Mit sírsz?” (695-700. o.) c. fejezetek

„Pilátus szerette volna megszabadítani Jézust. Be kellett azonban látnia, hogy ezt nem tudja megtenni úgy, hogy közben a pozícióját és érdemeit is megtartja. Világi hatalma veszélyeztetése vagy éppen elveszítése helyett azért inkább feláldozott egy ártatlan életet. Milyen sokan vannak olyanok, akik a veszteség vagy szenvedés elkerülése érdekében hasonló módon inkább feláldozzák meggyőződésüket. A lelkiismeret és a kötelesség mindig megmutatja nekünk azt az utat, amelyen járnunk kellene, az önérdek azonban rendszerint egy másik utat jelöl meg. Evilági érdekeink rendszerint a rossz irányba igyekeznek bennünket téríteni, de ha megalkuszunk Sátánnal, akkor ez az alku hamarosan a bűn sötét éjszakájába sodor bennünket” (i. m. 646. o.). „Krisztus földi élete nem fejeződött be addig, amíg munkáját el nem végezte. Utolsó leheletével így kiáltott fel: »Elvégeztetett« (Jn 19:30)! A csatát megnyerte, hatalmas karjával kivívta a győzelmet (vö. Zsolt 98:1). Győztesként zászlóját örökkévaló magasságokra tűzte ki. Nem volt-e örvendezés az angyalok között? Az egész menny ujjongott az Üdvözítő győzelmén. Sátán vereséget szenvedett, és tudta, hogy birodalma elveszett. Az angyalok és az el nem esett világok számára ennek a kiáltásnak, hogy „elvégeztetett”, nagy jelentősége volt. Azt jelentette ez számukra éppen úgy, mint a mi számunkra is, hogy a megváltás nagy munkája befejeződött. Velünk együtt ők is részesülnek Krisztus győzelmének a gyümölcseiből” (i. m. 666. o.).

**Beszélgessünk róla!**

`1) Milyen döntéshozatali folyamattal kerülhetjük el, hogy hasonló hibát kövessünk el, mint Pilátus?`

`2) Miért kellett Jézusnak meghalnia helyettünk? Miért kellett a Helyettesünkké lennie? Miért volt szükség az Ő halálára ahhoz, hogy nekünk üdvösségünk lehessen? Milyen igeszakaszokkal tudjuk alátámasztani a válaszunkat?`

`3) Milyen kapcsolat van Jézus feltámadásának szentírási és történelmi bizonyítékai között? Milyen komoly történelmi bizonyíték szól Jézus feltámadása mellett?`

`4) Ha azonnal a mennybe jutnának, „akik a Krisztusban elaludtak”, hogyan érthetnénk 1Kor 15:12-20 szakaszában azt, hogy ha Krisztus nem támadt volna fel, „akik a Krisztusban elaludtak, azok is elvesztek tehát” (1Kor 15:18)? Hogyan támasztják alá Pál szavai is, hogy a halottak alszanak Krisztus visszatéréséig?`