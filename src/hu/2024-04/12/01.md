---
title:  "A dicsőség órája: A kereszt és a feltámadás"
date:  14/12/2024
---

### E heti tanulmányunk
Lukács 2:34-35; János 18:33–19:5, 17-22, 25-27; 20:1-18; 1Korinthus 15:12-20

> <p></p>
> „Ekkor azt mondta neki Pilátus: Tehát valóban király vagy? Jézus azt válaszolta: Te mondod, hogy én király vagyok. Én azért születtem, és azért jöttem a világra, hogy bizonyságot tegyek az igazságról. Mindaz, aki az igazságból való, hallgat az én szavamra” (Jn 18:37, ÚRK).

Jézus keresztre feszítésével és feltámadásával ér tetőfokára János evangéliuma. Az első tíz fejezet nagyjából három és fél év történéseit fedi le, a 11-20. fejezetek viszont csak egy-két hétről szólnak.

A négy evangélium eltérő módon mutatja be Jézus halálát. A beszámolók illeszkednek egymáshoz, de mindegyik író olyan kulcspontokat emel ki, amelyek egybecsengnek evangéliumuk témájával. Máté az Írás teljesedését hangsúlyozza, Márk pedig a párhuzamokat Jézus keresztsége és a kereszt között. Lukács arra összpontosít, hogy a kereszt gyógyulást és megváltást hoz (a jobb lator története).

János azonban Jézus trónra lépéseként állítja elénk a keresztet, főképpen az órája gondolatához kapcsolódóan, amire számos alkalommal utal a könyvben (Jn 7:30; 8:20; 12:27). A trónra lépés gondolata ironikus képet fest, hiszen a keresztre feszítés a leginkább meggyalázó, legszégyenletesebb halálnem, amit a rómaiak alkalmaztak. Ez az ellentét rámutat János mélyen ironikus ábrázolására, ami szerint Jézus szégyenben halt meg, ami ugyanakkor dicsőséges trónra lépését jelenti – Megváltóként.

---

#### Ellen G. White idézetek

Sátán is jelen volt, amikor Krisztus eljött, hogy János által megkeresztelkedjék. Ő is hallotta… Jehova félelmetes szavait: „Ez az én szerelmes Fiam, akiben én gyönyörködöm.” Látta, hogy az Atya dicsősége beragyogja Krisztust, s így mutatva be minden kétséget kizáróan a jelenlevők előtt, hogy ki is az, aki elismeri Krisztust az Ő Fiaként. A keresztség jelenetének összes körülményei heves gyűlöletet szültek Sátán lelkében, aki akkor értette meg igazán, hogy ha nem sikerül legyőznie Krisztust, akkor uralmának napjai meg vannak számlálva. […]

Félt, hogy attól a pillanattól fogva Isten még szorosabban magához láncolja az embert, és erőt ad neki a sátáni csalások legyőzéséhez. Krisztus pontosan ezért szállt alá a mennyei otthonából. Sátán jól tudta, hogy Jézusnak milyen előkelő mennyei pozíciója volt Isten szeretett Fiaként. És mivel Jézus elhagyta a mennyet, és emberként jött el a földre, Sátán félteni kezdte saját biztonságát… De mivel lázadása folytán elveszítette a mennyei gazdagságokat és a feddhetetlen dicsőséget, elhatározta, hogy bosszút áll, és a lehető legtöbb embert rávesz, hogy becsülje alá a mennyet, és teljes szívvel ragaszkodjon a földi kincsekhez. – Confrontation, 29. o.

Isten egyszülött Fia magára vette az emberi természetet, és keresztjét a menny és a föld közé helyezte. A kereszt Istenhez vonja az embert, Istent pedig az emberhez. Az igazság elhagyta magas és rettenetes pozícióját; a mennyei seregek, a szentség katonái közel húzódtak a kereszthez, tisztelettel hajolva meg előtte, mert a kereszten elégtételt nyert az igazság. A kereszt kivonja a bűnöst a bűn fogságából és a gonoszság szövetségéből. Minden kereszt felé tett lépésével szíve meglágyul, és bűnbánattal kiált fel: „Az én bűneim feszítették keresztre Isten Fiát.” Bűneit a keresztnél hagyja, Krisztus kegyelme pedig átalakítja jellemét. A Megváltó kiemeli a bűnöst a porból, és a Szentlélek vezetésére bízza. – Szemelvények Ellen G. White írásaiból, 1. köt., 349. o.

Jézus mennyből jövő világosságba állította a keresztet, mert ott vonja magára az ember tekintetét. A kereszt egyvonalban áll az Isten arcáról tündöklő fénnyel úgy, hogy a keresztet szemlélő ember megláthatja és megismerheti Istent és akit elküldött, a felkent Szabadítót. Istent szemlélve azt látjuk, aki mindhalálig kiöntötte lelkét. A keresztet szemlélve tekintetünk Istenre irányul, és felismerjük bűn gyűlöletét. Ámde míg a keresztben bűngyűlöletet látunk, meglátjuk a bűnös iránti szeretetét is, mely erősebb, mint a halál. A világ számára a kereszt megcáfolhatatlan bizonyíték, hogy Isten az igazság és a szeretet. – A Te Igéd igazság, 5. köt., 1133. o.