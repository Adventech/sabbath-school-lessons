---
title:  Alulról Valók
date:  21/11/2024
---

János evangéliumának tanulmányozása során megállapítottuk: János bemutatta, hogy valóban Jézus a megígért Messiás, a zsidó nép régen várt nagy reménysége. Azonban legádázabb ellenségei között volt sok vallási vezető, a nép lelki elöljárója. Miért?

`Olvassuk el Jn 8:12-30 szakaszát! Milyennek látjuk itt a viszonyt Jézus és a vallási vezetők között? Melyik ige mutat rá legjobban, hogy miért utasították el sokan Jézust?`

Jézus azt mondta, hogy sem Őt, sem az Atyát nem ismerik (Jn 8:19). Mindkettőjüket ismerniük kellett volna, de becsapták magukat. Annyira belegabalyodtak saját hagyományaikba és filozófiai okvetéseikbe, hogy elutasították Jézust, amikor éppen előttük állt, a szemük láttára hajtotta végre tetteit és mondta el tanításait, amelyek mind az Atyától jövő, súlyos kinyilatkoztatások voltak. Másodszor azt mondta: „Ti innen alulról valók vagytok” (Jn 8:23, ÚRK). Vagyis, ha mégannyira komolyan vallásosnak is tűntek, nem lelki, istenfélő emberek voltak. Megvolt bennük „a kegyességnek látszata” (2Tim 3:5), de ez minden. Kívülről istenfélőnek tűntek, belül viszont csak hitetlenség volt bennük.

Semmi új nincs ebben: „Mivel e nép csak szájával közeledik hozzám, és ajkával tisztel engem, szíve pedig távol van tőlem, úgy, hogy irántam való félelmük betanult emberi parancsolat lett” (Ézs 29:13, ÚRK). Évszázadokkal később éppen ez a gondolat visszhangzott Jézus szavaiból: „Pedig hiába tisztelnek engem, ha oly tudományokat tanítanak, amelyek embereknek parancsolatai” (Mk 7:7). Emberi tanításaik, emberi parancsolataik „ebből a világból” (Jn 8:23, ÚRK) valók voltak. Önmagáról azonban ezt mondta Jézus: „én nem vagyok e világból való” (Jn 8:23). Ezek az emberek becsapták magukat, ami éppen elég baj volt, de a tragédiát még csak súlyosbította, hogy másokat is félrevezettek. Érdekes módon azonban János leírta, hogy a felvázolt beszélgetés hallatán „sokan hittek benne” (Jn 8:30, ÚRK).

Tehát a rossz vezetők ellenére is képes volt sok zsidó túllátni a dolgokon, megértették, hogy ki is Jézus valójában.

`Milyen tanulságot szűrhetünk le Jézus és a vallási vezetők beszélgetéséből? Mit tehetünk, hogy „onnan fölülről”, ne pedig „alulról valók” legyünk? Honnan tudhatjuk, hogy mi a különbség a kettő között?`

---

#### Ellen G. White idézetek

Szolgálata során Jézust mindenütt emberek vették körül. A papok és az elöljárók is a nyomában jártak, és ezáltal hamis színben tüntették fel Krisztus küldetését és munkásságát. Az övéihez jött, de nem fogadták be Őt. A küzdelemben angyalok kísérték minden lépését. Látták az ellenség lelkületét és ténykedéseit. Megdöbbenve figyelték Sátán fondorlatos terveit Isten mennyei Fia ellen. Látták, hogy aki második volt Jézus után hatalom és dicsőség tekintetében, az annyira mélyre süllyedt, hogy képes rávenni az embert arra, hogy nyomon kövesse Krisztust lépésről lépésre, városról városra. Amikor Krisztus elvonult a Gecsemáné kertbe, az ellenség a sötétség súlyos leplét terítette az Ő lelkére. Még a tanítványai sem virrasztottak vele a megpróbáltatás órájában. Hallották sápadt és remegő ajkairól elhangzó kínszenvedésének imáját, mégis engedték, hogy legyőzze őket az álom, s így magára hagyták Mesterüket, akinek egyedül kellett megküzdenie a sötétség erőivel. – Signs of the Times, 1889. november 25.

Láthatjuk, hogy azok, akik igaznak tartják magukat, Sátán lelkületétől vezérelve tevékenykednek, hogy véghez vigyék az irigységtől, féltékenységtől és vallásos elvakultságtól vezérelt terveiket. Nem létezik ellenszegülés Sátán és bűnösök, elbukott angyalok és elbukott emberek között. Mindannyian ugyanazzal a tulajdonságokkal rendelkeznek: hitehagyók, gonoszok és bűnösök. […]

Az Édenben elhangzó ígéret különösen Krisztusra utal, valamint azokra, akik elfogadják Őt, és vallják, hogy Ő Isten egyszülött Fia. Krisztus vállalta, hogy beavatkozik a sötétség fejedelmével vívott küzdelembe, és a kígyó fejére tapos. Akik Isten fiai és leányai, az Ő választottai és katonái is, hogy megküzdjenek e világ sötétségének fejedelmeivel, hatalmaival és a magasságban lakozó gonosz lelkekkel. Ez egy szűnni nem akaró küzdelem, ami csak akkor ér véget, amikor Krisztus másodszor visszajön. – Christ Triumphant, 280. o.

Krisztus követőiként sokat kell tanulnunk. Még mindig létezik a jéghideg farizeusi elidegenedés, amit le kell rontani… A farizeusokhoz hasonlóan [ők is] kényurak, tanítók akarnak lenni. Isten elküldte Fiát, hogy az igazság jobb ismeretét kínálja fel népének, és megmutassa az embertársak megsegítésének legjobb módját. A farizeusok azonban nem voltak hajlandók elfogadni a mennyei tanítást. Krisztust túlságosan liberálisnak tartották. Az Ő útjai nem egyeztek meg saját útjaikkal, és ahelyett, hogy összhangra törekedtek volna Krisztussal, megpróbálták Krisztust saját magukhoz igazítani… Saját céljaik elérése érdekében szembeszálltak Krisztussal, s így sötétséget vontak magukra.

Azoknak, akikre Isten az Ő igazságát bízta, ugyanazzal az irgalmas lelkülettel kell bírniuk, mint amelyet Krisztus mutatott be. Ugyanolyan nagylelkűen kell cselekedniük. Legyenek jótékonyak, a szegényekkel szemben barátságot és jóakaratot tanúsítsanak, és az az érzés hassa át őket, hogy Isten sáfárai. Mindenükre – javaikra, szellemi és lelki erőikre – úgy kell tekinteniük, mint amelyek nem a sajátjuk, hanem csak kölcsönkapták, hogy Isten ügyét előmozdítsák általuk itt a földön. Ne kerüljék az érintkezést felebarátaikkal, hanem Jézushoz hasonlóan keressék fel őket azzal a szándékkal, hogy közöljék velük azokat a mennyei ajándékokat, amelyeket Istentől kaptak. – Manuscript Releases, 16. köt., 319–320. o.