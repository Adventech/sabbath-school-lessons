---
title:  Jézusra Vontakozó Ószövetségi Próféciák, 2. Rész
date:  20/11/2024
---

Jézus így szólt a vallási vezetőkhöz: „Ti azért kutatjátok az Írásokat, mert úgy vélitek, hogy azokban van az örök életetek, pedig azok rólam tesznek bizonyságot” (Jn 5:39, ÚRK). Micsoda kijelentés ez önmagáról!

A teológusok úgy érvelnek, hogy különböző becslések szerint a Názáreti Jézus több száz ószövetségi próféciát teljesített be, ami egészen elképesztő. Hiszen aligha volna esélye annak, hogy egy ember által nem minden, hanem akár csak néhány prófécia teljesedjen! Ezt időnként ilyen hasonlattal próbálják érzékeltetni: Képzeljük el, hogy valaki egy Texas állam nagyságú területet 60 cm magasan megtölt pénzérmékkel, amelyek közül egy darabot rózsaszínűre fest, majd a többi közé keveri. Egy bekötött szemű embernek pedig ad egyetlen esélyt arra, hogy kivegye a rózsaszín érmét. Mennyi az eshetősége annak, hogy azonnal pont azt fogja kiemelni?

Krisztus születését, életét és halálát előre megjövendölte az Ótestamentum, nagyszerű bizonyítékát adva annak, hogy valóban Ő a várt Messiás. János ismételten rámutat az ószövetségi igékre, hogy kifejezze, kicsoda Jézus és miért kell hinnünk benne, miért fogadjuk el az általa felkínált üdvösséget.

`Hogyan világítanak rá János evangéliumából az alábbi szakaszok arra, hogy Jézusban teljesedtek a messiási próféciák?`

Jn 12:13; Zsolt 118:26

Jn 12:14-15; Zak 9:9

Jn 13:18; Zsolt 41:10

Jn 19:37; Zak 12:10; 13:6

`Mennyire áll szilárd alapokon a hited? Mit tudnál felelni, ha valaki megkérdezné: miért hiszed, hogy Jézus a Messiás? Hova fordulnál, mivel igazolnád a hitedet? Miért?`

---

#### Ellen G. White idézetek

„Örülj nagyon, Sionnak leánya, örvendezz, Jeruzsálem leánya! Ímé, jön néked a te királyod; igaz és szabadító ő; szegény és szamárháton ülő, azaz nőstényszamárnak vemhén.” (Zak 9:9)

Így jövendölte meg Zakariás próféta ötszáz évvel Krisztus születése előtt Izráel királyának eljövetelét. Most teljesedett ez a jövendölés. Ő, aki oly sokáig elutasította a királyt megillető tiszteletet, most Jeruzsálembe jön, mint Dávid trónjának megígért örököse.

Krisztus a hét első napján vonult be diadalmasan Jeruzsálembe. A tömegek, melyek Bethániába sereglettek, hogy lássák Őt, most kíváncsian várták fogadtatását, s kíséretébe szegődtek. Rengeteg ember haladt a város felé a húsvétra, s ők is csatlakoztak a Jézust követő sokasághoz. – Jézus élete, 569. o.

Papok és kereskedők állataikat maguk előtt hajtva menekültek színe elől. Az úton a templom felől találkoztak a tömeggel, mely betegeivel a nagy gyógyító felé tartott… mert feltétlenül hozzá akartak jutni, aki egyetlen reményük… A templomudvart újból megtöltötték a betegek és haldoklók, és Jézus még egyszer szolgált nekik.

Egy idő múltán… csöndesen visszatértek a templomba, hallották a férfiak, nők és gyerekek Istent dicsérő hangját. Amikor beléptek, meghökkenten álltak meg a csodálatos jelenet láttán. Szemlélték, ahogy a betegek meggyógyulnak, a vakok visszanyerik látásukat, a süketek hallásukat, a bénák örömmel ugrándoznak. A gyerekek örültek a legjobban… Most a gyerekek boldog hangon zengték dicséretét. Ismételgették az előző nap hozsánnáit, pálmaágakat lengettek diadalmasan a Megváltó előtt. A templom újra és újra visszhangozta kiáltásaikat: „Áldott, aki jő az Úrnak nevében!” (Zsolt 118:26) – Jézus élete, 591–592. o.

Ha az igazság életünket uraló alapelvvé válik, a lélek is „újjászületik… nem romlandó magból, de romolhatatlanból, Istennek igéje által, amely él és megmarad örökké” (1Pt 1:23). Az újjászületés eredménye az, ha Krisztust, mint Isten Igéjét elfogadjuk. Ha a Szentlélek isteni igazságokat plántált a szívbe, az értelmet is megújítja, és az eddig szuny­nyadó erőket felébreszti Isten szolgálatára.

Ezt tapasztalták Péter és tanítványtársai is… Az ige általuk, Isten kiválasztott emberei által tett bizonyságot, és ők hirdették a hatalmas igazságot: „Az Ige testté lett, és lakozék mi közöttünk…, aki teljes vala kegyelemmel és igazsággal.” (Jn 1:14)

Az apostol intette a hívőket, hogy tanulmányozzák az írást; ha kellően megértik, biztosan építhetnek, dolgozhatnak örök életük érdekében. Péter jól tudta, hogy minden léleknek a végleges győzelemig időnként nehézségekkel és kísértésekkel kell megküzdenie; de azt is tudta, hogy az írás kellő ismerete a megkísértettet képesíti, hogy felidézze emlékezetében azokat az ígéreteket, amelyek szívét megvigasztalják, és a Mindenhatóba vetett hitét megerősítik. – Az apostolok története, 520–521. o.