---
title:  Ószövetségi próféciák  beteljesítése
date: 22/11/2024
---

#### Áttekintés

**Alapige:  János 8:23  **

Szinte már heggyé nő a bizonyítékok száma, amelyek Jézus istenségére vonatkoznak. Az evangéliumokban Jézus meggyőző bizonyítékokat tár elénk arról, hogy Ő valóban az, akinek mondja magát: Isten Fia, aki a bűnös emberiség megmentéséért küldetett. Jézus rá akarta vezetni az embereket, hogy megismerjék jellemét, isteni felhatalmazását, erőteljes szavait, csodás tetteit. Isten testté lett Fia, Jézus a bűnös világ megváltásáért jött. Ő egy volt az Atyával. Ebből következően mindent az Atya akaratával összhangban mondott és cselekedett. Krisztus az emberiség számára valaha adott legnagyobb ajándék, nélküle a világ sorsa megpecsételődött volna. Szomorú, hogy az általa teremtett világ nagy része nem hitt benne, még saját népe sem. János egyértelműen tisztázta ezt a pontot. Tragédia, hogy Isten saját képmására alkotott teremtményei elutasították! Jézus „a világban volt, és a világ általa lett, de a világ nem ismerte meg őt. Az övéi közé jött, és az övéi nem fogadták be Őt” (Jn 1:10-11). 

Ezen a héten a Szentírás néhány ide vonatkozó próféciáját fogjuk tanulmányozni, amelyek világosan kinyilatkoztatják, hogy Jézus a megígért Messiás. Továbbá megvizsgáljuk annak részleteit is, milyen pontossággal teljesedtek ezek a jövendölések. Például meg fogjuk nézni annak a próféciának a teljesedését, amely arról szól, hogyan vonult be Jézus Jeruzsálembe egy szamár hátán ülve (Zsolt 118:26; Zak 9:9). Az Őt eláruló tanítványról szóló próféciát is elolvassuk (Zsolt 41:9). Tovább boncolgatjuk annak dinamikáját, miért döntöttek úgy a vezetők közül sokan, hogy elutasítják Őt, miközben mások hittek benne. A tanulmány végén azt a kérdést fogjuk megvizsgálni, mit jelent az „alulról” származó gondolkodásmód (Jn 8:23 szerint), szemben a fentről származó gondolkodással, lelkülettel. 

#### Kommentár

**A Jézusról szóló ószövetségi próféciák**

Lenyűgöző pontossággal teljesedett Jézus életében és szolgálatában a sok messiási prófécia. A legmegrögzöttebb szkeptikus és kételkedő is védtelenül áll a bizonyítékok ilyen mértékű lavinája előtt. Bár Jézus tisztában volt a zsidó vezetők elzárkózásával, nem adta fel az értük való munkát. Minden lehetséges szempontból próbálta meggyőzni makacs szívüket. Sokan nem reagáltak a törekvéseire, Ő mégis folyamatosan próbálta elérni őket, hogy legalább megtudják: az igazság hirdetője van közöttük. 

Könnyű kritizálni a zsidó vezetőket és megdöbbenni azon, mennyire nem hittek a saját Szentírásuk messiási próféciáinak. Vajon mi hogyan reagáltunk volna ugyanilyen helyzetben, ha hitünk legfontosabb pontja az lett volna, hogy várjunk egy zsidó (nem isteni!) katonai vezetőt, mint amilyen Mózes és Dávid volt, aki képes kiűzni a rómaiakat Izraelből, megtörni igájukat? Emlékezzünk, hogy még Krisztus tanítványai is, akik a legközelebb álltak hozzá, igen lassan kezdtek hinni a lelki országban. Igazából csak a feltámadása után jutottak teljes hitre (lásd Jn 2:22). 

A vallási vezetőkkel az volt a gond, hogy ismerték a törvény betűjét, de a szellemét nem. Ismerték az írott Igét, de nem az élő Igét. Jézus is beszélt erről, amikor ezt mondta nekik: „Ti azért kutatjátok az Írásokat, mert úgy vélitek, hogy azokban van az örök életetek, pedig azok rólam tesznek bizonyságot, de ti nem akartok hozzám jönni, hogy életetek legyen” (Jn 5:39-40)! Az ősi zsidó hagyományok tanítása szerint már az Írások puszta ismerete is biztosítja az örök életet. Ez nyilvánvaló abból, amit Hillél, a Kr. e. 1. században élt híres rabbi tanított erről. „Aki elsajátította magának a Tóra szavait, az megszerezte magának az eljövendő világban az örök életet” (Misna. Aboth 2. 7., Soncino kiadású Talmud, 17. o.; idézi The SDA Bible Commentary. 5. köt. 955. o.). 

A zsidó vezetők szinte megszállottan ragaszkodtak a Szentírás szavaihoz, közben azonban elhanyagolták annak szívét: Jézust. A vezetők a szív megújulását felszínes értelmi elfogadással helyettesítették. Az Írások kutatása, ahogyan ők művelték, önmagában nem volt rossz, de gátolta őket abban, hogy meglássák Krisztus küldetésének mélyebb értelmét és azt, hogy az üdvösséget ajánlja fel nekik. Pál apostol visszhangozza Krisztusnak a vezetőkhöz intézett szavait: „a betű megöl, a Lélek pedig megelevenít” (2Kor 3:6). Ha a Lélek nélkül fókuszálunk a betűre, az törvényeskedéshez és képmutatáshoz vezet, következésképpen ahhoz, hogy másokhoz hasonlítjuk magunkat ahelyett, hogy Jézusra, hitünk Szerzőjére és Bevégzőjére tekintenénk. 

A zsidó vezetők állították, hogy hisznek Mózesben, a legmegbecsültebb prófétájukban, de nem hittek az isteni „Prófétában”, akinek eljöveteléről Mózes jövendölt. Halála előtt Mózes ezt ígérte a népnek: „Prófétát támaszt neked az ÚR, a te Istened közületek, atyádfiai közül, olyat, mint én. Őt hallgassátok” (5Móz 18:15)! Jézus emlékeztette a zsidó vezetőket, hogy Mózes, akit nagyra becsültek, hitt benne és jövőbeni küldetésében. Amikor azonban ez az ígéret a szemük előtt teljesedett, ők nem akartak hinni. Jézus így érvelt velük: „Mert ha hinnétek Mózesnek, nekem is hinnétek, mert ő rólam írt” (Jn 5:46). 

Sokat elárulnak Krisztus jelleméről a beteljesült messiási próféciák, amelyek gyakran érintik az emberi kapcsolatok dinamikáját. Vizsgáljunk meg két ilyen példát! Az első Zsolt 41:10-ben található: „Még a jóakaróm is, akiben bíztam, aki a kenyeremet ette, az is fölemelte sarkát ellenem.” Jézus önagára vonatkoztatta ezt a próféciát, miszerint elárulja egy barátja: „Nem mindnyájatokról szólok, hisz tudom, kiket választottam, hanem hogy beteljesedjék az Írás: Aki a kenyeremet eszi, a sarkát emelte fel ellenem” (Jn 13:18). 

A közel-keleti kultúrában a mai napig úgy tartják, hogy akivel együtt eszünk, ahhoz különleges kapcsolat, érzelmi és lelki közelség fűz. Tehát a kétszínűség azzal szemben, akivel megosztottuk az ételünket árulást jelez. Jézus három és fél évet töltött Júdással: nemcsak együtt evett vele, hanem meg is bocsátott neki, bátorította. Ez idő alatt igyekezett védeni a hírnevét. Bár bőven lett volna oka arra, hogy nyilvánosan leleplezze, mint tolvajt, mégsem tette. Júdás viszonzásképpen eladta Őt 30 sékelért, egy rabszolga áráért. Majd a Megváltó letartóztatásának estéjén odalépett hozzá és megcsókolta. Jézus azonban még álnok árulása után is a barátjának nevezte: „Barátom, miért jöttél” (Mt 26:50)?

Zak 13:6 versében található a beteljesedett próféciák második példája, amely Krisztus jelleméről tanúskodik. Gondolkodjunk ezen! Ez az igevers a sebeket említi, amiket Jézus a keresztre feszítés során kapott. Oldalát átszúrták, kezeit átütötték. Zakariás elmondja, hogy Jézus a barátai házában kapta a sebeit. Barátjaként utal a prófécia Jézus fő árulójára, mint ahogy a zsidó vezetők közül a kegyetlen megfeszítőire is! Krisztus tiszta és ártatlan vére nem kiált bosszúért azok ellen, akik kiontották, sebzett keze nem szorult dühösen ökölbe, karját kitárta, mindenkit szeretettel és megbékéléssel fogadott. 

**Aulról valók (Jn 8:23) **

János a 8. fejezet nagy részében úgy utal Jézusra, mint Isten magasztos, szent Fiára, akit mennyei Atyja a reménytelen helyzetben lévő földi emberek segítségéül küldött. Minden, amiről Jézus beszélt, a mennyről szólt. Ő volt a mennyei fény, amely beragyogta a bűn sötétjébe burkolózott földet. Az Atya bizonyságot tett arról, hogy a mennyből küldte el Fiát az igazság tanújaként. Jézus szembeállította a földi dolgokkal mindazokat az ajándékokat, amelyeket a menny ránk árasztott az Ő személyében, amikor ezt mondta a zsidó vezetőknek: „Ti innen alulról valók vagytok, én onnan fölülről való vagyok, ti ebből a világból valók vagytok, én nem ebből a világból való vagyok” (Jn 8:23). 

Az „alulról valók” arra utal, hogy a vezetők földi gondolkodása miatt a mennyei gondolkodás számukra lehetetlen volt. Annyira ragaszkodtak hagyományaikhoz, úgy elvakították őket a szűklátókörű, önző filozófiák, hogy ezt a földet és a halált választották, elutasítva a mennyet és a biztos életet Jézusban. Pál találóan jellemezte a magukat Isten gyermekeinek vallók ezen osztályát úgy, mint akiknél megvan „a kegyesség látszata”, de hiányzik belőlük annak isteni ereje. Külső (látszat)kegyességgel cserélték fel a lélek tisztaságát (lásd 2Tim 3:5).

János hozzátette: „sokan hittek benne” (Jn 8:30). Ez a kijelentés fontos lehet nekünk, amikor a dolgok reménytelennek tűnnek és sok a hitetlen. A világosság uralkodik, még a sötét időszakokban is. Jézus hirdette az igazságot, tekintet nélkül arra, hogy az emberek elfogadták vagy elutasították. Nekünk is ezt kell tennünk, még a csüggesztő körülmények közepette is. 

A vallási vezetők közönyösek maradtak az igazság iránt, és ez oda vezetett, hogy szándékosan becsukták a szemüket, hogy ne lássák a mennyből küldött fényt. Ha megnyitották volna elméjüket Jézus előtt, hitre jutottak volna, de ez felborította volna a már addig kialakított hitrendszerüket. Bár mi lennénk mindig készségesek arra, hogy kinyissuk szívünket és elménket az igazság előtt, hiszen Jézus ezt mondta: „és megismeritek az igazságot, és az igazság szabaddá tesz titeket” (Jn 8:32).  

#### Gyakorlati alkalmazás

Gondolkodjunk el az alábbi kérdéseken, és válaszoljunk azokra! 

1.  Jézus élete tökéletesen tükrözte az Atyáét! Jézus gyakran beszélt Atyjáról és az őket összefűző, bensőséges kapcsolatról. Egy ponton Fülöp megkérte Mesterét, hogy mutassa meg nekik az Atyát. Jézus így válaszolt: „Annyi idő óta veletek vagyok, és mégsem ismertél meg engem, Fülöp? Aki látott engem, látta az Atyát” (Jn 14:9). Hogyan befolyásolja mindennapjainkat, ha Jézusban látjuk az Atyát? Miben jelent különbséget ez a felismerés? 

2.  Vajon nem ad okot aggodalomra, nem ijesztő, amikor a Jézus korabeli vallási vezetőkhöz hasonlóan mi is szembesülünk a Biblia egyik világosan kijelentett igazságával, de szándékosan elfordulunk attól? Milyen szerepe van a büszkeségnek abban, ha lelkiismeretünk szavával szemben hátat fordítunk az igazságnak? Hogyan tud a Szentlélek segíteni, hogy taníthatóbbá váljunk? 

3.  Bármi kaparintja meg az életünkben az első helyet Jézus elől, az valójában bálvánnyá válik. Félelmetes ez a gondolat, de ha nem vagyunk óvatosak, a munkánk is átveheti az Ő helyét az életünkben, sőt még a bibliatanulmányozás is. Gondolkodjunk el a következő, kijózanító idézeten, és válaszoljunk rá! „Mihelyt fokozódik az ember aktivitása, és Istenért végzett munkáját siker koronázza, megjelenik a veszély, hogy emberi tervekben és módszerekben fog bízni… A tanítványokhoz hasonlóan minket is fenyeget a veszély, hogy szem elől tévesztjük függésünket Istentől, és tevékenységünkből akarunk üdvözítőt faragni” (Jézus élete. 301. o.). 

4.  Mit jent az „alulról jövő” mentalitás? Vajon néha elsodródhatunk ilyen gondolati síkra? Ha igen, mi okozza ezt? 

5.  Sokan hittek Jézusban (Jn 8:30) a körülöttük tapasztalható hitetlenség ellenére is. Miként bátoríthat ez bennünket arra, hogy ne mondjunk le olyan emberekről, akik látszólag ellenállnak Isten igazságának? 

