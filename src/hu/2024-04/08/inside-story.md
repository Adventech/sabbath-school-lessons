---
title:  Történet
date: 22/11/2024
---

#### A „MIÉRT” FIÚ

Andrew McChesney

James folyton azt kérdezte, hogy „Miért?”

Amikor a nyári táborban megkérték, hogy csináljon valamit, megkérdezte: „Miért?”

„Miért kell ezt csinálnom?” „Miért kell azt csinálnom?”

James árva volt. A szülei meghaltak, és a rokonainál élt egy kis alaszkai indián faluban, ők küldték el egy nyári táborba. Repülővel, busszal és hajóval utazott, míg megérkezett Camp Polarisba, a hetednapi adventista nyári táborba, ahol hozzá hasonló alaszkai őslakos gyerekek nyaraltak.

James azonnal megszerette a tábort, és különösen élvezte a tavon a vízi sportokat.

Az esti istentiszteleten azonban arcára fagyott a mosoly. Amikor eljött az imádság ideje, minden gyerek felállt. A táborvezetőjük, Adiv is felállt. James azonban ülve maradt. Adiv odasúgta Jamesnek: „Fel kell állnod!” A tábor egyik szabálya az volt, hogy mindenkinek fel kellett állnia az ima alatt, hogy ezzel is kifejezze tiszteletét Isten iránt.

A harmadik napon, amikor James még mindig ülve maradt, Adiv elbeszélgetett vele. Emlékeztette a tábori szabályokra, majd megkérdezte, hogy miért nem áll fel.

„Miért kellene felállnom? Miért nem beszélgethetek? – kérdezte James. – Soha nem láttam Istent. Azt sem tudom, hogy létezik-e egyáltalán.”

Adiv elkezdett Istenről beszélni. Beszélt a szélről, amely gyakran fújt a táborban. Beszélt az éjszakai csillagokról. „Amikor felhők borítják az éjszakai égboltot, nem látod a csillagokat, de tudod, hogy ott vannak – mondta. – Istent sem látom, de érzem a jelenlétét magam körül.”

James szemébe könnyek szöktek. 

„Honnan tudhatnám? – fakadt ki. – Ha Isten létezik, miért történnek rossz dolgok? Hol volt, amikor meghalt az anyám? Hol volt, amikor meghalt az apám?”

Adiv beszélt arról, hogy a halál nem része Isten tervének. Isten elküldte Fiát, Jézust, hogy meghaljon minden ember bűneiért. Aki hisz Jézusban, az örökké vele fog élni a fájdalom és halál nélküli világban. „Még, ha nem is látod Őt, Isten akkor is ott van” – mondta Adiv.

James csendben hallgatta. „Isten tényleg ott fent van?” – töprengett.

