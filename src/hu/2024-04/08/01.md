---
title:  Ószövetségi Próféciák Beteljesítése
date:  16/11/2024
---

### E heti tanulmányunk
Jeremiás 2:13; Zakariás 9:9; János 5:17, 20, 36-40, 46-47; 8:12-30; 13:18; 17:12

> <p></p>
> „De nékem nagyobb bizonyságom van a Jánosénál: mert azok a dolgok, amelyeket rám bízott az Atya, hogy elvégezzem azokat, azok a dolgok, amelyeket én cselekszem, tesznek bizonyságot rólam, hogy az Atya küldött engem” (Jn 5:36).

János evangéliumában újból és újból szembesülünk Jézus tetteivel és szavaival, amelyek azt mutatják, hogy igen, a Messiás (ho Máshíach), a Krisztus jött el Izraelbe, a Szentírás jövendölése szerint, úgy, mint aki közülük való, Betlehemben született zsidó.

Azonban amint János megírta, „A világban volt és a világ általa lett, de a világ nem ismerte meg őt” (Jn 1:10).

A világban volt, amit Ő teremtett, a világ mégsem ismerte meg Őt? Különös kijelentés! Ám ahogy láthatjuk Jánosnál és a többi evangéliumban, sokan nem ismerték fel, akiknek bizony fel kellett volna ismerniük, kiváltképp a tettei és a szavai miatt. Ráadásul az ószövetségi Szentírás is Őrá mutatott.

Ezen a héten szintén János kijelentéseit vizsgáljuk azzal kapcsolatban, hogy Jézus a Messiás. Azt is megnézzük, miért utasították el továbbra is sokan, noha igen komoly érvek támasztották alá, hogy Ő a Krisztus.

Mit tanulhatunk ezeknek az embereknek a hibáiból?

---

#### Ellen G. White idézetek

Isten Fia eljött a földre helyreállítani a világot. Ő volt az út, az igazság és az élet. Minden szava lélek és élet volt. Hatalommal szólt annak tudatában, hogy ereje áldást hoz az emberiség számára, és megszabadíthatja azokat, akiket Sátán a rabságában tart; de ugyanakkor azt is tudta, hogy jelenléte teljes örömöt hoz a világra. Az emberi család minden elnyomott és szenvedő tagján segíteni akart, és megmutatni, hogy áldást hozni jött, nem pedig ítélkezni. – Lift Him Up, 37. o.

Krisztus határozott módon szerezte meg a tekintélyhez és a hűséghez való jogát. „Ti engem így hívtok: Mester és Uram. És jól mondjátok, mert az vagyok” – mondta. „Egy a ti Doktorotok, a Krisztus.” Ezáltal tehát a nevéhez tartozó méltósággal, a mennyből származó erővel és tekintéllyel rendelkezett.

Némely esetben igazi fenségének méltóságával beszélt. „Akinek van füle a hallásra, hallja” – mondotta. Ezen szavakkal csupán megismételte azt, amit a végtelen Isten dicsőségesen kijelentett: „Ez az én szerelmes Fiam, akiben én gyönyörködöm: őt hallgassátok!” A komor tekintetű farizeusok körében, akik mindig saját fontosságukat fitogtatták, Krisztus nem tétovázott összehasonlítani magát a leghíresebb földi emberekkel, nem szégyellt felsőbbrendűségéről beszélni. – Lift Him Up, 37. o.

Jézus eljött, hogy közöttünk lakozzon, s kinyilatkoztassa az Atyát mind az emberek, mind az angyalok előtt. Isten Igéje volt – Isten gondolatait tette érthetővé. Tanítványaiért mondott imájában így szólt: „Megismertettem ővelük a te nevedet” (Jn 17:26) – „irgalmas és kegyelmes Isten, késedelmes a haragra, nagy irgalmasságú és igazságú” (2Móz 34:6) –, „hogy az a szeretet legyen őbennük, amellyel engem szerettél, és én is őbennük legyek” (Jn 17:26). De ez a kinyilatkoztatás nem csupán földi gyermekeinek szól. Kicsiny világunk az egész mindenség tankönyve. Isten kegyelmének csodálatos terve, a megváltó szeretet titka az a tantárgy, amelybe „angyalok vágyakoznak betekinteni” (1Pt 1:12), és amelyet végtelen időkön át kutatni fognak. Mind a megváltottak, mind az el nem bukott lények számára Krisztus keresztje lesz az ismeret és a dicséret forrása. Meglátszik majd, hogy a Jézus arcán ragyogó dicsőség az önfeláldozó szeretet fénye. A Kálváriáról áradó világosságban látható meg, hogy az önmegtagadó szeretet törvénye az élet törvénye a föld és a menny számára egyaránt; s hogy Isten szívében van a forrása annak a szeretetnek, amely „nem keresi a maga hasznát” (1Kor 13:5); és hogy a szelíd, alázatos Jézus a megközelíthetetlen világosságban lakozó Atya jellemét mutatta be. – Jézus élete, 19. o.