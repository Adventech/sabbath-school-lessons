---
title:  Az Élet Forrásának Elutasítása
date:  27/11/2024
---

Az egész Szentírás legszomorúbb leírásai közül többet is János evangéliumában találunk. „És a világosság a sötétségben fénylik, de a sötétség nem fogadta be azt… A világban volt és a világ általa lett, de a világ nem ismerte meg őt” (Jn 1:5, 10-11). Tulajdon népe tagjai közül sokan elutasították Őt, aki ezt mondta magáról: „VAGYOK”.

Nem csoda, hogy később Pál így figyelmeztetett: „Ne dobjátok el hát bizodalmatokat” (Zsid 10:35). Újból és újból azt láthattuk, hogy az emberek azért utasították el Krisztust, mert nem fogadták el az Igét.

„A mai humanisztikus gondolkodás a kétellyel kezdődik. Az emberek mindent megkérdőjelezve akarják meghatározni, hogy mi az igazság. Ami kiállja a keresztvizsgálatok tüzét, azt elfogadják sziklaszilárd ismeretnek, amire állítható a hitük. Egyesek ugyanilyen módszerrel közelítenek a Bibliához is, tudományos, történelmi, pszichológiai, filozófiai, régészeti vagy geológiai szempontból kérdésessé téve mindent, hogy meghatározzák, mi igaz a Bibliában. Ez a módszer éppen a Szentírás megbízhatóságának kétségbe vonásával kezdődik és arra épít. Krisztus megkérdezte: »amikor eljön az Emberfia, vajon talál-e hitet a földön« (Lk 18:8, ÚRK)” (E. Edward Zinke, Roland Hegstad: The Certainty of the Second Coming. Hagerstown, MD, 2000, Review and Herald Publishing Association, 96. o.)?

`Olvassuk el 4Móz 13:24-34 verseit! Miért adtak a kémek más-más beszámolót Kánaánról?`

Az volt a héberek bűne Kádes-Bárneánál, hogy kételkedtek Isten Szavában. Ő azt mondta nekik, hogy induljanak és foglalják el az országot. Tizenkét kémet küldtek ki Kánaánba, hogy nézzenek ott körül. Kétféle beszámolóval tértek vissza. A többség elkeserítő jelentést tett: óriások lakják az országot, ahol fallal körülvett városok vannak, még soha nem láttunk olyan fegyvereket, mint náluk, jól kiképzett a hadseregük. Velük szemben mi csak Egyiptomból elmenekült rabszolgák vagyunk, csekély katonai tapasztalattal. Tíz kém nemmel szavazott, a súlyos, emberi szempontú bizonyítékok alapján. Két kém szavazott igennel, azon az alapon, hogy ők hittek Isten Szavának mindent legyőző erejében.

`Hogyan kerülhetjük el a kétkedés hibáját? Ugyanakkor mit tegyünk, nehogy elbizakodottan valami butaságot tegyünk, miközben azt képzeljük, hogy Isten akaratát teljesítjük, tehát biztos a siker?`

---

#### Ellen G. White idézetek

Amikor Krisztus a földön járt, az emberek összegyűltek hallgatni Őt. Szavai annyira egyszerűek és érthetőek voltak, hogy még a legtanulatlanabbak is megértették, és csodálattal hallgatták. Ez azonban feldühítette az írástudókat és farizeusokat. Irigységet szült a szívükben az, hogy az emberek nagy figyelemmel hallgatták az új tanító szavait. Elhatározták, hogy véget vetnek a tömegekre gyakorolt hatásának. Azzal kezdték, hogy támadták jellemét, azt állítva, hogy bűnben született, és az ördögök urának segítségével űzi ki az ördögöket. Ekképp teljesedett az írás: „Ok nélkül gyűlölnek engem.” (Jn 15:25; vö. Zsolt 69:5) A zsidó elöljárók gyalázták és üldözték azt, aki tízezer közül is kitűnt, és akinek a lénye oly csodálatos. – The Upward Look, 325. o.

Olyan időket élünk, amikor joggal tehetjük fel a kérdést: „Mindazonáltal, az embernek Fia mikor eljő, avagy talál-e hitet a földön?” (Lk 18:8)

Lelki sötétség borult a földre, és sűrű homály az emberekre. Sok egyházban kétkedéssel és hitetlenül értelmezik a Szentírást. Sokan, nagyon sokan megkérdőjelezik a Biblia igazságát. Az emberi fejtegetés és a halandó szívek képzelgései aláaknázzák Isten szavának ihletettségét, továbbá a titokzatosság felhője veszi körül mindazt, amit magától értetődőnek kellene venni. Semmi nem rajzolódik ki tisztán, élesen. Ez az utolsó napok egyik jellemzője. – Szemelvények Ellen G. White írásaiból, 1. köt., 15. o.

Káleb és Józsué, akik a tizenkettő közül megbíztak Isten szavában, bánatukban megszaggatták ruhájukat, mikor megértették, hogy a kedvezőtlen beszámolók az egész népet elcsüggesztették. Megpróbáltak érvelni velük, de a közösséget megszállta az őrület és csalódás, ezért nem hallgattak a két férfire. Végül Káleb a sokaság elé állt, és messze csengő hangja túlharsogta a tömeg zsibongását. Szembeszegült kémtársai gyáva nézetével, ami elolvasztotta Izráel hitét és bátorságát… Káleb a bejárt földről beszélt. Ezt mondta: „Késedelem nélkül vonuljunk oda, és szerezzük meg magunknak; egészen jól úrrá lehetünk rajta.” Hanem a hűtlen kémek szavába vágtak: „Nem vagyunk képesek azzal a néppel szembeszegülni; erősebbek, mint mi vagyunk.”

Mivel ez a tíz helytelen ösvényen indult el, Isten ellen, Mózes és Áron ellen fordította szívét, s Káleb és Józsué ellen is. Minden ez irányban megtett lépéssel még inkább megszilárdították céljukat, hogy lebeszéljék a népet bármi tettről, mellyel birtokba vennék Kánaán földjét. Elferdítették az igazságot, hogy megvalósítsák ártó céljukat. […]

Mikor felelős állásokat betöltő emberek hitetlenségre adják magukat, akkor nincs határa a rossz irányú fejlődésüknek. Kevesen gondolnak rá, hogy veszélyes ösvényre lépve milyen messze vezeti őket az ellenség. – Bizonyságtételek a gyülekezeteknek, 4. köt., 149–150. o.