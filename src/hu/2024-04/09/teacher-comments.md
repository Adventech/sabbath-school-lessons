---
title:  Az élet forrása
date: 29/11/2024
---

#### Áttekintés

**Alapigék:  János 3:18-21  **

Krisztus az élet egyetlen Forrása. Ha kívánjuk az életet, akkor kizárólag belé kell kapaszkodnunk. Még az angyalok sem adhatnak nekünk életet, hiszen ők is Istentől kapják. Sátán a halál ravasz kereskedője, akinek szenvedélye, hogy megfosszon az élettől, amit Jézus ad. Jézus leleplezi Sátán romboló tervét, és szembeállítja a megváltás művével, amikor kijelenti: „A tolvaj nem másért jön, hanem hogy lopjon, öljön és pusztítson, én azért jöttem, hogy életük legyen, és bővölködjenek” (Jn 10:10). 

Sátán, a legfőbb csaló ráveszi az embereket, hogy a bűnt válasszák Krisztus igazsága helyett, majd szívtelenül megfizetteti ennek az árát, ami nem más, mint az örök halál. Pál megerősíti ezt Róm 6:23-ban: „Mert a bűn zsoldja halál, Isten kegyelmi ajándéka pedig az örök élet Krisztus Jézusban, a mi Urunkban.” Minden jó ajándék Istentől származik, és az örök élet a bővelkedő élettel együtt szintén tőle jön. A gonosz felfoghatatlan titkának része, hogy az emberek – Jézus teremtményei, akiknek megváltásáért az életét adta – úgy döntenek, hogy a halál végérvényes büntetését választják, elutasítva Isten ajándékát, az életet. Láthatjuk, hogy az örök élet és az üdvösség ajándéka hangsúlyosabb János evangéliumában, mint a Szentírás bármely más könyvében. 

János a többi evangélium írójánál többször utal úgy Isten testté lett Fiára, mint aki a nagy „Vagyok”. Ez a cím, amint egy korábbi tanulmányban megállapítottuk, Istenre utal. János evangéliumában egy helyen Jézus kijelenti: „Én vagyok az út, az igazság és az élet, senki sem mehet az Atyához, csakis énáltalam” (Jn 14:6). Ha az Úton járunk, aki Jézus, Ő megtanítja az Igazságot, amely az örök Élethez vezet. Jézus az egyetlen Út az örök Istenhez. Az Atya senkit sem vet el, aki megtérő szívvel, őszintén hozzá fordul. 

#### Kommentár

Isten az élet egyetlen birtokosa, egyedül Ő adhatja azt. Egyetlen angyal vagy teremtett lény sem képes erre, csakis Ő maga, az Élet Forrása. Ez visszhangzik 5Móz 30:20 versében, ahol Isten inti a népet Mózes által: „Szeresd az URat, a te Istenedet, hallgass a szavára, és ragaszkodj hozzá, mert ő a te életed, és tőle függ életed hosszúsága.” Itt arra buzdít, a legerőteljesebb szavakkal, hogy ragaszkodjunk hozzá az életünkért, hiszen az Isten-ember kapcsolaton kívül csak nyomorúság és halál létezik. Ez a gondolat segít megérteni Jn 10:10 egy másik vetületét, amelyet már fentebb idéztünk, de ebben az összefüggésben érdemes újra megemlíteni: „A tolvaj nem másért jön, hanem hogy lopjon, öljön és pusztítson, én azért jöttem, hogy életük legyen, és bővölködjenek.” Krisztus bővelkedő és örökké tartó életén kívül nincs más választási lehetőség, csak a Sátán által okozott nyomorúság és halál. 

Egyesek azonban hibásan azzal érvelnek, hogy nem volt szükség Krisztus eljövetelére. Akkor ki tudta volna elvenni a bűneinket, ki öltöztethetne fel minket Isten igazságának hófehér ruhájába? Ki más adhatna életet a minket megillető halál helyett? Senki más, csak az igaz és életet adó Krisztus! Ő bátran küzdött két ellenségünk, a bűn és a halál ellen, és legyőzte azokat. Az Ő győzelme pedig a miénk lesz, amikor igazán hiszünk benne. Ezért bízhatunk ígéretében: „Az pedig az én Atyámnak akarata, hogy aki látja a Fiút, és hisz benne, örök élete legyen, és feltámasszam az utolsó napon” (Jn 6:40).

**Az Örök Élet szavai**

Az 5000 megvendégelésének csodája által Jézus önmagára, az Élet Kenyerére irányította mindazok tekintetét, akik ettek abból a kenyérből (Jn 6:35). Arra vágyott, hogy lássanak túl a fizikai kenyér utáni éhségükön, ami csak az ideiglenes létezésüket biztosítja, és vegyék észre lelki szükségletüket. Belőle kell táplálkozniuk, hogy örök életük legyen. Neki volt hatalma táplálni az éhes emberek tömegét is, de azért jött, hogy felajánlja az örök életet és az Isten dicsőséges országában való állampolgárságot azoknak, akik hisznek benne. A legfőbb célunk legyen, hogy először az Ő országát keressük, és minden más, amire szükségünk van, megadatik nekünk (lásd Mt 6:33). Ha megnyerünk mindent, de Jézust nem, akkor elveszünk. És fordítva: ha Krisztus életadó szavaiból táplálkozunk, akkor – bár talán nem lesz meg mindenünk, amire vágyunk ebben az életben, de valódi győztesek leszünk.

A zsoltáros így biztosít: „Az ÚR az én pásztorom, nem szűkölködöm” (Zsolt 23:1). Más szavakkal, ha az Urat helyezzük az első helyre, Ő gondoskodik szükségleteinkről. Jól tudja, mire van igazán szükségünk, és örömmel tesz jót velünk. A legfőbb célja, hogy már ebben az életben üdvözítő kapcsolatunk legyen vele. 

Ellen G. White kijelenti, hogy nagy szükségünk van az Élet Kenyerének fogyasztására: „Krisztus testét enni és vérét inni annyit jelent, mint elfogadni Őt személyes Megváltónak… Ami az étel a testnek, annak kell lennie Krisztusnak a lélek számára. Az étel nem segít rajtunk, csak ha megesszük, és ha lényünk részévé válik. Így Krisztus sem érték számunkra, ha nem ismerjük el személyes Megváltónknak… Vele kell táplálkoznunk, be kell fogadnunk Őt szívünkbe, és így élete a mi életünkké válik. Hozzá kell idomulnunk szeretetéhez, kegyelméhez” (Jézus élete. 324-325. o.). 

Krisztus szavaiban élet van. Igéi az Ő személyét és jellemét mutatják be. Ha befogadjuk ma szavait, azokat a szívünkbe írja, és Jézust fogadjuk be. Igaz, hogy ma nem láthatjuk Őt testben, ahogyan a tanítványok látták, de megismerhetjük a szavai által, amelyeket a Szentírás közvetít. Péternek a Krisztus kérdésére adott válasza nemcsak azt fejezi ki, hogy a Megváltónak örök élete van, hanem hogy szavaiban is örök élet van (lásd Jn 6:68). A Szentlélek ihletésére Péter azt az isteni igazságot mondta ki, hogy az örök életre egyetlen személy, hely vagy kijelentés sem tud eljuttatni, csakis Jézus, az Élet Forrása. 

**Hit és újjászületés**

A hit nem árucikk, amit egyesek felhalmozhatnak mások rovására, hanem Istentől jövő, egyetemes ajándék, amit Ő mindenkinek biztosít, aki csak e világra születik. Életünk kezdetén bennünk van a Teremtő által belénk plántált hit, amely azon alapul, hogy elfogadjuk Őt, aki adta azt, és hiszünk benne. Ezt a meggyőződést azzal erősítjük meg, hogy kérjük Istent: vegye teljes uralma alá az életünket. János ezt így hangsúlyozza: „De mindazoknak, akik befogadták, akik hisznek az ő nevében, hatalmat adott, hogy Isten gyermekeivé legyenek” (Jn 1:12). 

Egyszerűen fogalmazva: a hit Isten tiszta ajándéka (lásd Róm 4:1-8). Ez az isteni összekötő kapocs, amely hozzá fűz bennünket. Arra emlékeztet, hogy hozzá tartozunk, ez ad értelmet egész létezésünknek. 

A megtérés Isten ajándéka, válasz a Szentlélek késztetéseire, hogy adjuk át magunkat neki. Sokan elkövetik azt a hibát, hogy először várják, hogy hitük legyen és bűnbánatot gyakoroljanak, mielőtt Istenhez mennének. Azonban ez a két, szorosan összekapcsolódó ajándék már készen áll, hogy elfogadjuk és alkalmazzuk az életünkben. Péter és az apostolok megerősítették ezt ApCsel 5:31-ben: „Az Isten őt jobbjával fejedelemmé és üdvözítővé emelte, hogy megtérést és bűnbocsánatot adjon Izráelnek.” Miért kellene a bűnösnek még tovább várnia? Jöjj Krisztushoz azzal a hittel, amit már neked adott, fogadd el a megtérés ajándékát, hogy már ma az Ő életét élhesd! 

**Elutasítás és kárhoztatás (Jn 3:18-21)**

Sajnos ma egyre inkább összekeverik a fényt és a sötétséget. Mindinkább megoszlik az emberek véleménye arról, hogy mi az igazság. Miért tartják vonzóbbnak a sötétséget, mint az igazság fényét? Jézus választ ad erre a fontos kérdésre: „A világosság eljött a világra, de az emberek inkább szerették a sötétséget, mint a világosságot, mert cselekedeteik gonoszak voltak” (Jn 3:19). 

Akik a világosság ellenében a sötétség mellett döntenek – amit Isten igazsága eloszlat –, azokat saját gonosz cselekedeteik ítélik el. Makacsságuk és önteltségük miatt nem hajlandók megalázni magukat és megtérni, és ezzel elutasítják az egyetlen fénysugarat, ami reményt adhatna nekik. Csak akkor van gyógyulás, ha az ember nyitottá válik Krisztus helyreállító hatalma előtt. Miért ne hagynánk el gonosz tetteinket, míg van rá lehetőség? Miért várnánk, míg túl késő lesz? A bárka ajtaja még nyitva áll, az igazság fénye még ragyog. Miért ne hívnánk be a fényt, hogy oszlassa el a sötétséget, miért ne lépnénk be a biztonságba tétovázás nélkül, mielőtt még túl késő lesz? Ebben az összefüggésben, hogy a fényt vagy a sötétséget választjuk-e, fordítsuk most figyelmünket Jn 3:16 versére! Ez az egész Szentírás egyik legfontosabb verse, mert röviden és tömören benne van az evangélium. A fókusza nemcsak az üdvösség, hanem a hitetlenség negatív következménye is, a kárhozat. Az ellenünk szóló kárhoztató ítélet a saját rossz döntésünk következménye. Jézus folytatja ezt a gondolatot Jn 3:18-ban: „Aki hisz őbenne, nem kerül ítéletre, aki pedig nem hisz, az már el is ítéltetett, mivelhogy nem hitt az Isten egyszülött Fiának nevében.”

Örök sorsunk függ attól, hogy bízunk Krisztusban és életadó szavaiban. Ádám és Éva kétségbe vonta Isten bölcsességét, és tudjuk, mi lett az eredménye. Van számos más példa is a Szentírásban arra, hogyan szenvedtek emberek a hitetlenségük miatt. Jézus azonban a második Ádám, győzött, mert bízott Atyja szavában, aki megerősítette az Atya és a Fiú közti kapcsolatot. Ez ellen a közösség ellen indított Sátán támadást, amikor megkísértette Jézust a pusztában: „Ekkor a kísértő odament hozzá, és azt mondta: Ha Isten Fia vagy, mondd, hogy ezek a kövek változzanak kenyérré” (Mt 4:3). Jézus kész volt a válasszal: „Meg van írva” (Mt 4:4). Így adott példát a bizalomra, amit nekünk is tanúsítanunk kell Isten Igéje iránt. 

#### GYAKORLATI ALKALMAZÁS 

1.  Mi az összefüggés Isten Igéjének olvasása és megértése között? Gondoljuk át a következő kijelentést! „Az élő Isten szava nemcsak leírt, hanem kimondott szó is. A Biblia Isten hozzánk szóló szava, olyan bizonyosan, mintha fülünkkel hallanánk. Ha megértenénk… úgy tekintenénk a Szentírás olvasását, a Szentírásban való elmélyülést, mintha a végtelen Isten fogadna minket tróntermében” (Ellen G. White: Testimonies for the Church. 6. köt. 393. o.). 

2.  Jn 14:3 versében Jézus ezt mondja tanítványainak: „Ismét eljövök, és magamhoz veszlek titeket, hogy ahol én vagyok, ti is ott legyetek.” Hogyan hat az életünkre most, ha bízunk a jövőre vonatkozó szavaiban? 

3.  „[Krisztus] élete a mi életünkké válik” (Jézus élete. 325. o.). Lenyűgöző ígéret! Hogyan tudjuk ezt beilleszteni személyes életünkbe? Milyen folyamatok teszik lehetővé, hogy ez valóra váljon?

