---
title:  Hit És Újjászületés
date:  26/11/2024
---

`Olvassuk el Jn 1:12-13 verseit! A kereszténnyé válás mely lépéseit mutatja itt be az apostol?`

János azért írta az evangéliumát, hogy higgyünk Jézusban, és a hit által örök életünk legyen az Ő nevében (Jn 20:31). Ennek folyamatát Jn 1:12-13 két lépésben írja le. Először befogadjuk Őt, vagyis hitre jutunk benne. Másodszor pedig hatalmat, erőt ad ahhoz, hogy Isten gyermekei, azaz a 13. vers szerint Istentől születettek legyünk. Tehát a kereszténnyé válásnak van emberi és isteni oldala is. Hittel kell cselekednünk, el kell fogadnunk Jézust, nyitottá kell válnunk a világosságra, de Ő az, aki új szívet ad nekünk.

A hit valójában Isten ajándéka, ami az Ige olvasásával ér el hozzánk (Róm 10:17). „Ahhoz, hogy Krisztusba vetett igazi hit éljen bennünk, meg kell ismernünk Őt úgy, ahogy az Ige bemutatja” (Ellen G. White: Fundamentals of Christian Education. 433. o.). „A Szentlélek az ember értelmére hat, megvilágosítja, hitet ébreszt benne Isten iránt” (Ellen G. White megjegyzései, The Seventh-day Adventist Bible Commentary. 7. köt. 940. o.).

Aki hisz és elfogadja, hogy a Fiú a Messiás, örök életet nyer. János hangsúlyozza azt is, hogy fogadjuk el a Jézus által kijelentett Igét, higgyünk benne (Jn 5:24, 38, 47)! A Szentlélek győz meg bennünket (Jn 16:7-8; vö. Róm 8:16).

`Milyen elvet találunk Róm 8:16 versében a Jézus általi üdvösséggel kapcsolatban?`

A hit, a bibliai hit alapja az a munka, amit a Szentlélek a szívünkben végez, ezen alapszik. „A hit… nagyszerű áldás: látó szem, halló fül” (Ellen G. White: In Heavenly Places. 104. o.). Humanisztikus megközelítés szerint előbb valamilyen alapot kell találnunk, ami a hitünk kritériuma, és utána lehet hinni. Ezzel szemben a bibliai megközelítés szerint a hit az alap, ami Isten ajándéka (Ef 2:8; 1Kor 1:17-24; 2:1-6). A hit alapjáról indulunk ki, majd pedig onnan fejlődünk megértésben és kegyelemben.

`Mit felelnél, ha valaki megkérdezné tőled, hogy mire alapozod a hitedet?`

---

#### Ellen G. White idézetek

A vérből és a test akaratából született régi természet nem örökölheti Isten országát. A régi utakat, az örökölt hajlamokat fel kell adnunk, mert a kegyesség nem örökölhető. Az újjászületés új indítékokból, új hajlamokból áll. Akik a Szentlélek által új életre születtek, azok az isteni természet részeseivé lettek, ezért minden szokásukkal, gyakorlatukkal Krisztussal való kapcsolatukat fogják bizonyítani. Mikor a magukat kereszténynek valló emberek megtartják régi jellemhibáikat, mennyiben különbözik helyzetük a világiakétól? Nem becsülik meg az igazságot, mint ami megszentel, megfinomít. Nem születtek újjá. – A Te Igéd igazság, 6. köt., 1101. o.

Ma a vallásos világban hitük szerint tömegek munkálkodnak Krisztus földi, időleges országának megalapításán. Azt szeretnék, ha Urunk e világ országainak lenne a vezetője: az udvarok, táborok, törvényszékek, paloták, piacok vezére. Elvárnák, hogy az emberi hatalom által kikényszerített törvényes rendeletek szerint uralkodjon. Mivel Krisztus most nincs itt személyesen, vállalják, hogy intézkednek helyette, végrehajtják országának törvényeit. Ilyen országot akartak alapítani a zsidók Krisztus napjaiban. Elfogadták volna Jézust, ha hajlandó lett volna megalapítani az ideiglenes királyságot, kikényszeríteni, amit ők Isten törvényének tekintettek, őket pedig akaratának végrehajtóivá, hatalmának hordozóivá tenni. Ő azonban így szólt: „Az én országom nem e világból való.” (Jn 18:36) – Jézus élete, 509. o.

Napjainkban Isten Igéjét sokan nem tartják bizalomra méltónak. Krisztus Igéje, amely túlmutat az emberi vágyakon és engedékenységen, elítéli a népszerű gyakorlatokat és szokásokat, ezért elhanyagolják és megvetik az Igét, aki testté lett és közöttünk lakozott. Krisztus példája és tanításai nem mérvadóak azok számára, akik csak szóban a követői. A Krisztus nevét viselők közül sokan járnak saját elgondolásaik szerint, és nem azt követik, akit Uruknak neveznek. Nem rendelkeznek krisztusi jellemmel és az Ő Isten iránti, valamint az elbukott ember iránti őszinte szeretetével. Nem fogják szaván Istent, és nem azonosulnak Jézus Krisztus érdekeivel. Nem vált szokásukká beszélgetni Jézussal, tanácskozni vele, és megtanulni, hogyan kell igazi keresztény életet élni. […]

Az ember viselkedése mutatja meg, hogy milyen munkát végzett benne a Szentlélek. A keresztény élete el van rejtve Krisztussal együtt Istenben, és Isten megismeri az övéit, s így szól: „Ti vagytok az én tanúim.” Ezek az emberek arról tesznek bizonyságot, hogy a szívükben mennyei erő munkálkodik, és az vezérli a magatartásukat. – Lift Him Up, 124. o.