---
title:  Ítélet
date:  28/11/2024
---

„Aki hisz őbenne, nem kerül ítéletre, aki pedig nem hisz, az már el is ítéltetett, mivelhogy nem hitt az Isten egyszülött Fiának nevében… mindenki, aki gonoszul cselekszik, gyűlöli a világosságot, és nem megy a világosságra, hogy le ne lepleződjenek cselekedetei. Aki pedig az igazságot cselekszi, az a világosságra megy” (Jn 3:18-21, ÚRK; vö. Jn 1:10).

`Miért kerülnek kárhoztató ítélet alá emberek (Jn 3:18, 38; 5:24, 38; 8:24; 12:47)?`

Aki elutasítja Jézus Krisztust, a világ Világosságát, az kételyeknek és az ördög kísértéseinek teszi ki magát, a világosságtól elfordul a sötétséghez.

Éva kapott világosságot azzal kapcsolatban, hogyan viszonyuljon a kert közepén álló fához, Sátán kísértése azonban arra irányult, hogy azt megkérdőjelezze. Isten szavát azzal az érveléssel akarta próbára tenni, hogy a szeretet Istene biztosan nem fogja elpusztítani a saját teremtményeit. Az érzékei által gyűjtött adatokra is támaszkodott. A kígyó evett a gyümölcsből, és most már beszélni is tud. Talán igaza van. Ha én is eszem a gyümölcsből, lehet, hogy olyan leszek, mint Isten! Hagyta magát becsapni, elfordult a világosságtól, és a férje ugyanazt az utat választotta.

`Olvassuk el Mt 4:1-4 verseit! A kísértés pusztájában Krisztus milyen elvek szerint küzdött meg Sátán csalásaival?`

Krisztus is választhatta volna ugyanazt a humanisztikus gondolkodásmódot, mint Ádám és Éva, vagy az özönvíz előtti emberek, vagy az izraeliták Kádes-Bárneánál. Megkérdezhette volna, hogy a szeretet Istene miért hagyja a Fiát a pusztában negyven napig étel és védelem nélkül. Elhatározhatta volna, hogy a kövek kenyérré változtatásával bizonyítja: Ő valóban Isten Fia. Ehelyett Isten Igéjével válaszolt. A mennyei dolgok szintjén, nem a földi gondolkodási minták szerint járt el. Milyen könnyen megindokolhatta volna rossz döntését, ahogy annyi ember teszi – gyakran még hívők is!

---

#### Ellen G. White idézetek

Izráel első királya nagyon rosszul uralkodott, mivel Isten akarata fölé helyezte akaratát… Saul azonban nem volt hajlandó az Isten iránti engedelmességet tenni legfőbb céljává, sem a mennyei elveket a döntései kormányzójává. […]

A gonoszt művelők nem hajlandók a világosságra jönni, nehogy megróják tetteiket, nehogy leleplezzék jellemüket. Ha tovább folytatják bűnös ösvényüket, s teljesen elszakítják magukat az Üdvözítőtől, akkor csökönyösség, sértődöttség és bosszúállás szelleme fogja birtokba venni őket… Amint Saul szembeszegült az Úr szolgájának dorgálásával, az önigazolás szelleme vette birtokába. Szembeszegült az Úrral, az Úr szolgájával, s Dávid iránti gyűlölete azon gyilkos lelkület külső megnyilvánulása volt, mely azok szívébe költözik, akik bűnös voltuk dacára is igaznak mondják viselkedésüket. – A Te Igéd igazság, 2. köt., 1017. o.

János legkedvesebb beszédtárgyát Jézus végtelen szeretete képezte… Jól megértette Krisztus lényét és munkáját, s midőn látta, hogy kortársai a sötétségben tapogatóznak anélkül, hogy az igazság napjának sugarait megláthatnák, végtelenül vágyódott arra, hogy őket Krisztushoz, a világ világosságához vezérelje.

A hű apostol látta, hogy lelki vakságuk, fennhéjázásuk, babonájuk és a Szentírásban való tudatlanságuk folytán olyan béklyókba vannak verve, amelyeket sohasem lehet széttörni. Az előítélet és gyűlölet, amellyel Krisztus iránt el voltak telve, nemzetének romlását idézte elő, és egyben megsemmisítette az örök életbe vetett reményüket. János folytonosan hirdette nekik, hogy Jézus az egyedüli útja a megváltásnak. A názáreti Jézus messiási volta melletti bizonyságok olyan meg­győzőek voltak, hogy János kijelentette, miszerint senki sem kénytelen továbbra is sötétségben maradni, ha egyszer már meglátta ezt a világosságot. – Megszentelt élet, 62–63. o.

Amikor Jézus a pusztába ment, az Atya dicsősége övezte. Elmerült az Istennel való közösségben, az emberi gyengeség fölé emelkedett. De a dicsőség eltávozott, Ő pedig ott maradt, hogy megküzdjön a kísértéssel. Ez minden pillanatban nyomasztotta. Emberi természete visszariadt a rá váró küzdelemtől. Negyven napig böjtölt és imádkozott. Az éhségtől legyengülten, lesoványodva, a lelki gyötrelemtől megviselten és elkínzottan… Most jött el Sátán ideje. Azt remélte, hogy legyőzheti Krisztust. […]

Noha Jézus kezdettől felismerte Sátánt, nem engedett a kihívásnak, nem bocsátkozott vele vitába… Megnyugodott Atyja szeretetében. Nem egyezkedett a kísértővel.

Jézus az Írás szavaival válaszolt Sátánnak: „Meg van írva” (Mt 4:4) – mondta. A küzdelemben Isten szava volt a fegyvere. Sátán csodát követelt Krisztustól Istenségének jeleként. Ám a minden csodánál nagyobb, szilárd bizalom – az „Így szól az Úr” – volt az a jel, amelyet nem lehetett vitatni. Míg Krisztus ezt az álláspontot fenntartotta, a kísértő nem győzhette le. – Jézus élete, 118–120. o.