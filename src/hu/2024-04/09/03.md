---
title:  Örök Életnek Beszéde
date:  25/11/2024
---

`Olvassuk el Jn 6:61-68 szakaszát! Mit felelt Péter, amikor Jézus megkérdezte a tanítványait, hogy ők is elhagyják-e? Mi volt ennek a jelentősége?`

Péternek az „örök életre” vonatkozó szavai a János evangéliumán végigfutó témához kapcsolódnak. Az ötezer megvendégelésének hátterén (Jn 6:27, 40, 47, 54, 68) az örök életre vonatkozó kifejezések sűrűjéhez érünk a 6. fejezetben. Jézus kijelenti: Ő az élet kenyere (Jn 6:35), ami alatt azt érti, hogy élete, halála és feltámadása a forrása az örökre szóló megváltásnak.

Az örök élet kifejezés (vagy a szinonimái) legalább tizenhétszer fordul elő János evangéliumában. Ez nem valamiféle lelki létezésre, egy örökkévaló lény részévé válásra, valamilyen éteri fogalomra utal, hanem az életadó erőre, ami értelemmel tölti be mostani életünket, az Úr visszatérésekor pedig üdvösséget, véget nem érő életet hoz. Amint Jézus testté lett, éppen úgy az általa említett feltámadás egy bizonyos időben, helyen és fizikai testben következik be. A halálból való feltámadást, az Édenben meglévő élet megújulását jelenti.

`Hogyan kapunk örök életet (Jn 3:15-16; 5:24; 6:40, 47; 8:31; 12:46; 20:31)?`

Egyedül hit által fogadhatjuk el, hogy Jézus Krisztus eljött helyettünk élni és meghalni. A hitet ajándékként kapjuk, azt azonban tudatosan kell választanunk, hogy átadjuk magunkat Jézusnak, megtérünk, és megbocsátásért, a bűntől való megtisztításért vére érdemére hivatkozunk.

Amikor Jézus megkérdezte Pétertől, hogy ő is el akarja-e hagyni, Péter így felelt: „Uram, kihez mehetnénk? Örök életnek beszéde van tenálad” (Jn 6:68). Ez összefoglalja az üdvösség lényegét és azt, hogy hogyan nyerhetjük el. Nem a filozófia, a történelem, a tudomány vagy bármi más emberi tanítás révén, mert az üdvösség Jézustól jön, akinek örök élete van önmagában, amit mindenkinek ingyen felkínál, aki a Szentléleknek engedve hajlandó elfogadni azt.

`Az örök élet ígérete hogyan hat arra, ahogyan a mostani, mulandó életünkre gondolunk? Hogyan kell hatnia rá?`

---

#### Ellen G. White idézetek

Amikor Krisztust számos követője elhagyta, és a Megváltó megkérdezte tanítványaitól: „Vajon ti is el akartok-é menni?”, Simon Péter így válaszolt: „Uram, kihez mehetnénk? Örök életnek beszéde van tenálad.” (Jn 6:68) Krisztus szíve fájdalommal telt meg, látva, hogy emberek fordulnak el tőle, mivel tudta, hogy az ember egyedüli reménysége az, ha hisz az Ő nevében és küldetésében. Megaláztatást jelentett számára, hogy egyes követői elhagyták. Ó, bárcsak átérezhetné az emberi lélek azt a fájdalmat, ami átjárta a végtelen szeretet szívét mindezek láttán. […]

A tanítványok azonban joggal jelenthették ki: „Uram, kihez mehetnénk? Örök életnek beszéde van tenálad.” Gondoljatok arra, hogy ki is volt Krisztus. Ő volt a magasságos Isten Fia, mégis a fájdalom embere volt, akinek meg kellett ismernie a szenvedést is. Megtapasztaltuk-e azt az áldást, amely abból származik, hogy Őbenne bízunk teljes szívvel, a szeretetünkkel és odaadásunkkal tiszteljük meg Őt? Krisztus éhezik azon gyümölcsök után, amelyek képesek enyhíteni lelkének irántunk érzett éhségét. Azt szeretné, hogy „sok gyümölcsöt” teremjünk.

A szívünket tárjuk ki szeretete előtt. „Mert mit használ az embernek, ha az egész világot megnyeri, lelkében pedig kárt vall?” (Mk 8:36) Ó, csak ekkor fogjuk teljes tudatossággal kimondani Péter szavait: „Uram, kihez mehetnénk: Örök életnek beszéde van tenálad,” és ekkor csodálatos áldások fognak kiáradni ránk. – This Day With God, 189. o.

Ha szereted Jézust, a lábaid a Golgotán meghalt ember vérrel áztatott lábnyomaiban fognak járni. Végül pedig, aki győz, bemehet a kapukon a városba, és joga lesz az élet fájához. Isten felruházott bennünket gondolkodási képességgel, és azt szeretné, ha használnánk ezt az adottságot. Egy térképet bocsátott a rendelkezésünkre, amely az egyetlen helyes utat mutatja az örök élet eléréséhez. Tanulmányozd a Szentírást. Hallgasd meg, hogy mit mond az igaz pásztor, aztán pedig lépj az alázatos engedelmesség útjára, s akkor elnyered az örök élet ajándékát. Nem engedhetjük meg magunknak az örök élet elvesztését. Segítsen meg az Úr, hogy legyünk azon boldog üdvözültek között, akik a fehér trón körül állnak majd a dicsőség országában, és az üdvözültekkel együtt énekelik a megváltás énekét. – The Review and Herald, 1890. június 10.

„Ezeket beszélte Jézus; és felemelé szemeit az égre, és monda: Atyám, eljött az óra; dicsőítsd meg a te Fiadat, hogy a te Fiad is dicsőítsen téged; amiként te hatalmat adtál néki minden testen, hogy örök életet adjon mindennek, amit néki adtál. Az pedig az örök élet, hogy megismerjenek téged, az egyedül igaz Istent, és akit elküldtél, a Jézus Krisztust.” (Jn 17:1–3) Az igazságnak, Istennek és Jézus Krisztusnak, a világ Megváltójának a helyes ismerete lelki életet szerez már itt a földön és Isten örök országában azoknak, akik elfogadják az örök életet. – Manuscript Releases, 6. köt., 233. o.