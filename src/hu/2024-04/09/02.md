---
title:  „Benne Volt Az Élet”
date:  24/11/2024
---

Jn 1:1 versében az apostol egyértelműen kijelenti, hogy Jézus Isten, Isten Fia. Következésképpen az életre tett utalás Jn 1:4 versében – „Benne volt az élet, és az élet volt az emberek világossága” (ÚRK) – isteni, mástól nem származó, örökös létezésére vonatkozik. Mivel élete van önmagában, leteheti, majd pedig újból fel is veheti azt (Jn 10:17). Élete van önmagában, tehát életet adhat annak, akinek akar (Jn 5:21; vö. 14:19).

Az élet (dzóé) kifejezés harminchatszor jelenik meg János evangéliumában, ami az összes újszövetségi előfordulás mintegy 25%-a. Jn 1:4-5 versei egyrészt arra utalnak, hogy bolygónkon Ő az élet forrása, de a szó kapcsolódik az üdvösséghez is. János evangéliuma többi része az élet (dzóé) fogalmát leggyakrabban örök életnek nevezi, ez a megváltás ígérete (lásd Jn 3:15-16, 36; 4:14, 36; 6:27, 40, 47, 54, 68; 10:27-28). Vagyis Ő, aki a teremtéskor életet adott, üdvösséget, örök életet hoz az elveszett világnak.

`Miért jött Jézus a földre (Jn 1:29; 3:16; 6:40; 10:10; 12:27)?`

„És amiképpen felemelte Mózes a kígyót a pusztában, akképpen kell az ember Fiának felemeltetnie. Hogy valaki hiszen őbenne, el ne vesszen, hanem örök élete legyen” (Jn 3:14-15).

A rézkígyóra feltekintve menekültek meg a kígyók által megmart izraeliták, hasonlóképpen Jézus megszabadít minket, akiken a bűn ejtett halálos sebet. Elszenvedte a nekünk járó büntetést, hogy életünk lehessen, ami az Övé.

Krisztus azt szeretné, hogy életünk legyen, méghozzá bőséges (Jn 10:10). Ezért „mindazoknak, akik befogadták, akik hisznek az ő nevében, hatalmat adott, hogy Isten gyermekeivé legyenek, akik nem vérből, sem a test akaratából, sem a férfiú indulatából, hanem Istentől születtek” (Jn 1:12-13, ÚRK).

Krisztus azért jött, hogy bemutassa nekünk az Atyát, mert „Az Istent soha senki nem látta; az egyszülött Fiú, aki az Atya kebelében van, az jelentette ki őt” (Jn 1:18). Jézus jellemét látva megismerhetjük az Atya jellemét.

`Mit tudhatunk meg Jézus életéből az Atya jelleméről? Miért olyan jó hír, hogy Ő bemutatta?`

---

#### Ellen G. White idézetek

Krisztus beszédtémáját az isteni szeretet képezte, amikor saját küldetéséről és munkásságáról beszélt. „Azért szeret engem az Atya” – mondotta –, „mert én leteszem az én életemet, hogy újra felvegyem azt.” (Jn 10:17) Atyám annál inkább szeret titeket, mivel én az életemet adtam a ti megváltásotokért. Ő annál is inkább szeret téged és engem, mivel én szeretlek téged, és az életemet adom éretted… A tanítványok akkor értették meg még jobban ezt a szeretetet, amikor látták, hogy Megváltójuknak el kell szenvednie a szégyent, a gyalázatot, a kételkedést és az árulást, amikor látták kínszenvedését a kertben és halálát a golgotai kereszten. Olyan szeretet ez, melynek mélységét még a legalaposabb tanulmányozás sem képes megérteni. Amint a tanítványok ezt megértették, és elkezdték felfogni Isten együttérző lelkületét, rájöttek, hogy a Fiú szenvedései bizonyos értelemben az Atya szenvedései is. – That I May Know Him, 69. o.

Mikor a hatalmas angyal szava elhangzott Krisztus sírjánál ezt mondván: „Atyád hív téged”, akkor az Üdvözítő előjött a sírból azzal az élettel, amely önmagában volt. Most igazolódtak Jézus szavai: „Én leteszem az én életemet, hogy újra felvegyem azt… Van hatalmam letenni azt, és van hatalmam ismét felvenni azt.” (Jn 10:17–18) Most teljesedett be a prófécia is, amelyet a papoknak és a főembereknek mondott: „Rontsátok le a templomot, és három nap alatt megépítem azt.” (Jn 2:19)

József feltört sírboltja felett Krisztus győzedelmesen jelentette ki: „Én vagyok a feltámadás és az élet.” (Jn 11:25) Ezeket a szavakat csak az Istenség mondhatta ki. Minden teremtett lény Isten akaratából és hatalmából él. Mindnyájan függő viszonyban levő elfogadói az Istentől való életnek. A legmagasabb rangú szeráftól a legalázatosabb lelkes lényig mindenki az életnek ebből a forrásából töltődik meg élettel. Csak az mondhatja el, aki Istennel egy: van hatalmam, hogy letegyem az életemet, és van hatalmam, hogy ismét felvegyem azt. Istenségében Krisztusnak megvolt a hatalma arra, hogy széttörje a halál bilincseit. – Jézus élete, 785. o.

Minden teremtett lény Isten akarata és hatalma által él. Mindenki az Isten Fiában való életből részesül. Bármennyire tehetséges és sokra is képes valaki, életét a minden élet forrásától nyeri. Ő a forrás, az élet kútfeje… Emberi természetben letett életét újra felvette, és az emberiségnek ajándékozta. „Én azért jöttem – mondja –, hogy életük legyen és bővölködjenek.” (Jn 10:10)…

Krisztus eggyé vált az emberiséggel, hogy az emberiség is eggyé váljék vele lélekben és életben. Ennek a kapcsolatnak az ereje révén, az Isten Igéjének való engedelmességben, az emberek élete azonosul Krisztus életével. Jézus így szól a bűnbánóhoz: „Én vagyok a feltámadás és az élet.” (Jn 11:25) – Isten fiai és leányai, 237. o.