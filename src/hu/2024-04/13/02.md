---
title:  Találkozás Galileában
date:  22/12/2024
---

`Olvassuk el Jn 21:1-19 szakaszát! Milyen meghatározó igazságot nyilatkoztat ki ez a rész, főként Isten kegyelméről és az ember kiszolgáltatottságáról?`

A 20. fejezet az evangélium céljával fejeződik be, ami logikus lezárása lenne az iratnak, de van még egy rész. A 21. fejezet azzal kezdődik, hogy több tanítvány is visszament Galileába, Péter pedig éjszakai halászatra hívta őket. Mintha visszatértek volna a régi idők, a tanítványok újból a szakmájukat – a halászatot – gyakorolták. Aznap éjjel viszont semmit nem fogtak. Reggel odaszólt nekik a partról egy titokzatos idegen, hogy vessék a hálójukat a csónak jobb oldalára. Ezek után olyan sok halat fogtak, hogy képtelenek voltak beemelni a hálót a hajóba. Hasonlít az eset arra, ami szolgálatuk kezdetén történt (lásd Lk 5:1-11). János azonnal felismerte Jézust, el is mondta Péternek, aki rögtön a vízbe ugrott és kiúszott a partra. Jézus háromszor kérdezte meg Pétert, minden alkalommal az iránta való szeretetéről. Még a kereszt előtt Péter erősködött, hogy az életét is odaadná Jézusért (Jn 13:37), aki ekkor megjövendölte tanítványa háromszoros tagadását (Jn 13:38). A galileai találkozás alkalmával azonban Péter már nem önmagára hivatkozott, hanem Jézusra: „Uram, te mindent tudsz; te tudod, hogy én szeretlek téged” (Jn 21:17). Egyes teológusok megjegyzik, hogy amikor Jézus Péternek szegezi a kérdést, az agapeó („szeret”) igét használja (kivéve az utolsó alkalmat), ő pedig mindig a phileó igével válaszol, ami szintén szeretetet, de csak baráti szeretetet fejez ki. Arra következtetnek ebből, hogy Péter még nem ért el a szeretet magasabb fokára. Valójában Péter felelete inkább alázatot mutat. Folyton maga előtt láthatta a tagadás jelenetét, ezért valószínűleg tudatosan használt „visszafogottabb szót”, nem mert túl sokat állítani önmagáról. Jézus éppen ezt erősítette meg, ez lett a döntő elem Péter visszaállításában. Vitathatatlan, hogy a szolgálatra való alkalmasság egyik legfőbb jellemzője az alázat, ha az ember nem önmagára, hanem Jézus Krisztusra összpontosítja a figyelmét. Jézus feltámadásának egyik legerősebb bizonyítéka az, hogy megbocsátott Péternek, akiből a korai egyház vezetője lett. Nehéz volna magyarázatot találni kimagasló szerepére, ha Jézus nem fogadta volna vissza a szolgálatba a többi tanítvány jelenlétében.

`Miért annyira fontos jellemző az alázat, ha az ember meg akarja ismerni az Urat? A kereszt fényében egyáltalán mire lehetnénk büszkék?`

---

#### Ellen G. White idézetek

Péter, aki sokat megőrzött a bárkák és a halászat iránt érzett szeretetéből, azt ajánlotta, hogy menjenek ki a tóra és vessék ki hálóikat… Bár­káikkal kieveztek azért a tóra, de nem fogtak semmit. Egész éjszaka sikertelenül fáradoztak. […]

Egész idő alatt a parton egy magányos szemlélő követte őket tekintetével… Ezzel a kérdéssel szólította meg őket: „Fiaim! Van-é valami ennivalótok?” Azt felelték neki, hogy: „Nincsen!” (Jn 21:5) Ekkor azt mondotta nekik: „Vessétek a hálót a hajónak jobb oldala felől és találtok. Oda veték azért, és kivonni már nem bírták a halaknak sokasága miatt.” (Jn 21:6)

János felismerte az idegent, és azt kiáltotta oda Péternek: „Az Úr van ott!” (Jn 21:7) Péter annyira fellelkesült és olyan boldog lett, hogy lelkesedésében belevetette magát a vízbe, és hamarosan ott állt Mestere mellett. – Jézus élete, 810. o.

Amikor Krisztus harmadszorra tette fel Péternek a kérdést: „Szeretsz-é engem?”, a tanítvány lelkét éles nyílként járták át e szavak. Önvizsgálatot tartva esett a sziklára, és így szólt: „Uram, te mindent tudsz; te tudod, hogy én szeretlek téged.” […]

Némelyek azt állítják, hogy ha egy lélek megbotránkozik és elesik, többé nem fog felkelni. De ezt épp Péter esete cáfolja… Azzal, hogy Krisztus Péterre bízta azon lelkek gondozását, akikért Ő meghalt, bizalmának a legerőteljesebb biztosítékát tárta elénk. […]

Péter most már kellően alázatos volt ahhoz, hogy megértse Jézus szavait, és ez a korábban nyughatatlan, kérkedő és magabiztos tanítvány már nem tett fel több kérdést, hanem csak megalázta magát és engedelmeskedett. A tudat, hogy Krisztus nem fordított hátat neki, számára világosságot, vigasztalást és áldást hozott. – Conflict and Courage, 322. o.

Krisztust kell szemlélnünk. Az ember azért tartja magát igaznak, mert nem ismeri Krisztust. Ha Jézus tiszta és tökéletes lényét figyeljük, igazi megvilágításban látjuk meg saját gyengeségünket, szegénységünket és hibáinkat. Meglátjuk magunkat önigazultságunk rongyaiban. Felismerjük, hogy éppoly elveszettek és gyógyíthatatlanok vagyunk, mint minden más bűnös. […]

Minél közelebb jutunk Jézushoz, és minél jobban meglátjuk jellemének tisztaságát, annál inkább érezzük a bűn mérhetetlen rútságát, és annál kevésbé dicsőítjük önmagunkat. Azok, akiket a menny szentnek ismer el, soha nem hivalkodnak jóságukkal. Péter apostol Krisztus hűséges szolgája lett, ezért Isten mennyei világossággal és erővel áldotta meg. Péter tevékenyen részt vett Krisztus egyháza építésében, de sohasem felejtette el félelmes és szégyenletes kudarcát. Isten megbocsátotta bűnét, de Péter jól tudta, hogy jellemének gyenge pontján, amely bukását okozta, csak Krisztus erejével győzhetett. Önmagában semmi dicséretre méltót nem talált. – Krisztus példázatai, 159–160. o.