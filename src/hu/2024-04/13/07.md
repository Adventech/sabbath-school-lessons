---
title:  További tanulmányozásra
date:  27/12/2024
---

Hatalmas az eltérés Isten és az emberek nézőpontja között. Isten a Szentlélek hatalma által az Igében, a Bibliában mutatja be a saját nézőpontját. Mi döntjük el, hogy sötétségben akarunk-e járni, vagy elfogadjuk a Jézus Krisztustól jövő világosságot, amit az Igében nyilatkoztatott ki. Ennek a döntésnek meghatározó tényezője, hogy személyesen átadjuk magunkat Jézus Krisztusnak, a Fiú Istennek, az emberiség Megváltójának. A Szentlélek erejével az Atya Isten kijelentette szeretetének mélységét Jézus élete, halála és feltámadása által. Azért tudhatunk Jézusról, mert feljegyezték életének, halálának és feltámadásának történetét Isten Igéjében. „Isten angyalai szüntelenül kapcsolatot tartanak a menny és a föld között. Krisztus Isten erejével, az angyalok szolgálata révén vitte véghez a csodáit a betegekért és szenvedőkért. Minden isteni áldás Krisztuson keresztül, mennyei követeinek szolgálata által árad ránk. Azzal, hogy Üdvözítőnk emberi természetet öltött magára, egyesítette saját és Ádám bukott fiainak és leányainak érdekét, és képviseli őket a mennyei trón előtt. Ezáltal Krisztus közbenjáróvá vált Isten és ember között” (Ellen G. White: Jézus élete. Budapest, 1989, Advent Kiadó, 111. o.).

**Beszélgessünk róla!**

`1) János evangéliumának történetei közül melyikben látod meg a legjobban Isten szeretetét és jellemét? Mondd el a csoportban, hogy miért hat különös erővel rád az a történet!`

`2) Gyakorlati szempontból fogalmazd meg, hogyan keressük az igaz­ságot!`

`3) Általában miért nehéz arra törekedni, hogy ne mi magunk döntsünk az igazság kérdéséről? Valaha képesek lehetünk teljes mértékben erre? Vagy emberi voltunk valamilyen mértékben mindig is hatni fog arra, hogyan tekintünk a Szentírásra? Miért kell ezt elismernünk? Mi az alázat szerepe abban, hogy előítéleteinket alárendeljük Isten Igéjének?`

`4) Számos borzalmas példát találunk a nyugati kereszténység történelmében arra, hogy mi történik, ha Isten Igéjét az emberi politikának és előítéleteknek rendelik alá. Említsünk meg néhány ilyen példát! Mennyire veszélyes, ha az emberi nézőpontot tekintjük meghatározó filternek a Biblia „magyarázatában”? Mi a tanulság ebből a számunkra ma?`

`5)Saját szavainkkal foglaljuk össze János evangéliumának összképét! Mi a központi üzenete?`

„Az Úrnak áldása, az gazdagít meg, és azzal semmi nem szerez bántást” (Péld 10:22).

„Semmi nem lehet igazán a hasznunkra Isten áldása nélkül. Amit Isten megáld, az áldott. Ezért »jobb a kevés az igaznak, mint a sok gonosznak az ő gazdagsága« (Zsolt 37:16). Többet ér a kevés Isten áldásával, tovább is tart. Isten kegyelme által a kevés sokáig elég. Ha Isten országa ügyének szolgálatára szenteljük magunkat, az Úrnak gondja lesz a mi dolgainkra!

Az Úr áldást adott az egyszerű mezei virágokban, a kellemes illatokban. Szépséggel festett meg minden apró virágszálat, hiszen Ő a Mester, a Művész. Aki megteremtette a természet csodáit, még sokkal többet tesz lelkünkért. Szereti a szépet, tehát kegyelmével kívánja díszíteni jellemünket. Szeretné, ha beszédünk olyan kellemes illatot árasztana, mint a mező virágai. Fizikai szükségleteinkről naponta gondoskodik áldásaival…

Igazi áldásban csak az részesül, akinek legfőbb törekvése a lelket tápláló és örökre szóló áldások elnyerése. Megváltónk így szól hozzánk: »keressétek először Istennek országát, és az ő igazságát; és ezek mind megadatnak néktek« (Mt 6:33). Isten valóban törődik velünk, még a múló áldásaival is. Mennyei Atyánk tekintete nem siklik át földi javunk felett, tudja, hogy ezekre szükségünk van… Amikor Isten mosolya kíséri erőfeszítéseinket, az többet ér minden földi jövedelemnél…

Frissen kell tartanunk minden szabadítás, áldás emlékét, amit Isten népének adott a múltban a további és még gazdagabb, bőségesebb áldások zálogaként! Áldásainak – melyek elnyerése kiváltságunk – nincs határa” (Ellen G. White: Our Father Cares. 101-102. o.).