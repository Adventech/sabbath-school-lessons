---
title:  "Epilógus: Megismerni Jézust  és Igéjét"
date: 27/12/2024
---

#### Áttekintés

**Alapigék:  János 4:46-54; 8:40-46; 12:32; 15:1-11; 21:1-25**

János evangéliumának befejező részében, az Epilógusban Krisztus a lelki királyságáról, győzelmes haláláról és biztos feltámadásáról szóló tanításait akarta követői szívébe és elméjébe vésni, tanítványai azonban egészen végig nem tudták felfogni, amit a Megváltó közölt. Mindegy, hányszor akarta elmagyarázni nekik az igazságot, rávezetni őket, hogy higgyenek, elég nehezen tudták azt feldolgozni. 

Mielőtt még túl kemény ítéletet mondanánk róluk, gondoljuk meg, hogy vajon nem ez a gond sok mai kereszténnyel is? Halljuk Krisztus szavait, tanulmányozzuk azokat, de vajon beépülnek az életünkbe is? Vagy a fejünkben maradnak, ahelyett, hogy elérnének a szívünkig? 

Nehéz elhinni, de igaz, hogy Péter és a többi tanítvány úgy gondolta: Krisztus földi szolgálata során helyre fogja állítani Izrael országát, a római hatalmat pedig legyőzi. A feltámadás után ketten közülük összetörten haladtak Emmaus felé. Jézus – akiben nem ismerték fel a Megváltót – csatlakozott hozzájuk, és elmagyarázta nekik a rá vonatkozó próféciákat. A feltámadás, majd a Szentlélek nem sokkal utána következő kitöltetése segített nekik felfogni azt, amit a Mester mindvégig tanított a tizenkettőnek. Végül az egész olyan valóságossá vált a számukra, hogy még az életüket is hajlandóak voltak kockára tenni az evangélium ügyéért. 

Úgy tűnik, az utolsó néhány hétben, amit a feltámadt Úrral töltöttek, a tanítványok jóval többet megértettek és elhittek mindabból, amit Jézus próbált elmagyarázni nekik. A Megváltó hosszútűrő volt velük mindvégig, és velünk is kész türelmesen bánni. Mire is mennénk az Ő türelme nélkül? Lelkesítsen ez a gondolat, hogy még hűségesebbek legyünk elménkben, szívünkben és életmódunkban! 

#### Kommentár

**Találkozás Galileában (Jn 21:1-19)**

Miután a feltámadt Úr háromszor megjelent a tanítványoknak, ők Péter javaslatára még visszamentek halászni. Egész éjjel keményen dolgoztak, de erőfeszítésüknek semmi eredménye sem volt. Általában szoktak valamennyit fogni, bármilyen csekély is volt a siker. Jézusnak azonban az volt a szándéka, hogy rávezesse őket: attól fogva emberek halászatára kell szánniuk magukat. Amikor az ember kudarcot vall valamiben, amiben egyébként nagyon jó, az gyakran űzi Istenhez, hogy tőle kérjen segítséget. 

Jézus kora reggel kiment a partra, végrehajtotta a hatalmas halfogás csodáját, majd reggelivel vendégelte meg követőit. Ez a történet tudatja, hogy a feltámadott Krisztus valóságos személy volt, mint ahogy az volt halála előtt is. Ételt készített nekik, bizonyította, hogy törődik fáradt és éhes tanítványai szükségleteivel. Éreztette velük, hogy mindig a barátjuk marad, gondoskodik szükségleteikről, miközben az Ő szolgálatában munkálkodnak. 

Beszédes az is, hogy az utolsó találkozás alkalmával az Úr Péterre összpontosított. Közvetlenül feltámadása után név szerint megemlítette, és most újra rá irányította a figyelmet. Feltett neki három lényegbevágó kérdést a legfontosabb témában: szereti-e Őt? 

Korábban, amikor Jézus a közelgő keresztre feszítéséről beszélt, Péter bizonygatta, hogy meg is halna érte (Jn 13:37). Ám az ígéret ellenére Péter és a többi tanítvány is futott az életéért, azt gondolták, hogy minden elveszett. Később Péter háromszor megtagadta Krisztust, ahogy a Megváltó ezt meg is jövendölte. 

A közel-keleti kultúrában nagy szégyen, ha valaki megtagadja a barátját, és Péter emiatt gyötrődött. Jézus tudta, mennyire szégyenkezik, azért tette fel neki a három kérdést, hogy segítse a gyógyulásban és helyreállítsa. „Simon, Jóna fia, szeretsz-e engem” (Jn 21:16)? Jézus az agapao görög igét használta, ami Isten feltétel nélküli szeretetére utal, Péter pedig a phileo igével válaszolt, ami a baráti szeretet kifejezője. 

Úgy tűnik, Péter nem érezte, hogy Ura iránti szeretete olyan emelkedett és nemes lenne, mint az Úr szeretete iránta. Ebben a válaszában már alázatról és tanítható lelkületről tett bizonyságot, olyan személyiségjegyekről, amelyek alkalmassá tették a parancs teljesítésére: „Őrizd az én juhaimat” (Jn 21:16)! 

Krisztusnak ez a gesztusa bizonyította, hogy újra helyére állította Pétert. Megbízta, hogy őrizze nyáját, a benne hívőket. Micsoda változás! A lobbanékony, túlzottan magabiztos Péter végre megtanulta, hogy alázatos legyen, ne önmagában bízzon, hanem Jézusban. 

**Jézusra nézz! (Jn 21:18-25)**

Kimondható, hogy mintha némi „versengés” lett volna Krisztus két kiemelkedő tanítványa, Péter és János között. Versengtek a Mester figyelméért. Jézus éppen visszafogadta Pétert a tanítványtársai előtt, rábízta nyájának pásztori gondozását. A rehabilitáció folyamatában megjövendölte, hogyan fogja Péter az életét adni az evangéliumért (lásd Jn 21:18-19), azután hívta: kövesse Őt, mert ez az egyetlen módja annak, hogy hűséges és erős maradjon a szolgálat és a mártíromság rögös útján.

Miközben Péter Krisztussal sétált, János is a közelben volt. Péter kíváncsi lett. Ha neki szenvednie kell, nem kell majd Jánosnak is szenvednie? Hiszen Jézus felhívása konkrétan neki szólt. Ezért tette fel a kérdést: „Uram, vele pedig mi lesz” (Jn 21:21)? Jézus tudta, mi van Péter szívében, és gyorsan válaszolt: „Ha akarom, hogy ő megmaradjon, amíg eljövök, mit tartozik rád? Te kövess engem” (Jn 21:22)! 

Egyszerűen szólva Jézus ezzel csak azt akarta Péternek mondani: az Ő követése nem függ attól, hogy ki követi még, vagy milyenek lesznek a körülmények. A környezetből érkező nyomás arra késztethet, hogy erre vagy arra elhajoljunk, de nekünk teljesen el kell köteleződnünk Jézus mellett, tekintet nélkül az emberekre vagy a körülményekre. Erre a szemléletre óriási szükség van ma, amikor az emberek mindenféle hóbortot vagy közvélekedést hajlamosak követni. Jézus hűséges követőiként azonban mi nem tehetjük ezt. Őt kell követnünk, mert személyes meggyőződésünk, hogy Ő a Megváltó, és az üdvösségünk kettőnkre tartozik: ránk és Istenre. Amikor Jézus visszajön, nem az fog számítani, hogy mások mit gondolnak rólunk, hanem egyedül az, amit Isten gondol rólunk.

Nem fejezhetjük be ezt a részt anélkül, hogy szót ejtenénk valamiről, amit talán többen félreértenek azzal kapcsolatban, amit Jézus Jánosra vonatkozóan mondott. Szavainak a lényege az volt, hogy Péternek mindenképpen követnie kell Őt, nem pedig az, hogy mi fog történni Jánossal. Figyeljük meg a feltételes módban tett kijelentést: „Ha akarom, hogy ő megmaradjon, amíg eljövök…” (Jn 21:22). Péter is könnyen félreérthette Jézus világos szavait, mint ahogy mi, figyelmen kívül hagyva a fő üzenetet, hogy maradjunk hűségesek. 

Néha még a legközelebbi barátaink is félreérthetik, amit mondunk. A legjobb Barátunk, Jézus azonban pontosan érti, amit mondunk, és hogy mit értünk azon. Gondoljuk át a következő, ihletett kijelentést abban az összefüggésben, hogy teljes bizalmunkat a változhatatlan Jézusba kell vetnünk! „Az irgalmas és hűséges Isten azonban sokszor megengedi, hogy cserbenhagyjanak azok, akikben bíztunk, hogy megtanuljuk, milyen hiábavaló dolog emberben bízni és embert tenni erősségünkké. Bízzunk teljesen, alázatosan, önzetlenül Istenben” (Ellen G. White: A Nagy Orvos lábnyomán. Budapest, 2001, Advent Kiadó, 351. o.)! 

**Világosság és sötétség (Jn 8:40-46)**

Vannak, akik eltökélten ragaszkodnak hibás elképzeléseikhez, tekintet nélkül arra, hogy mennyi bizonyíték szól ellenük. Arra is hajlamosak, hogy maguk köré gyűjtsék azokat, akik egyetértenek velük, így erősítik saját tévedéseiket. Ez volt a helyzet a vallási vezetőkkel. Annyira elvakította őket saját énközpontúságuk és előítéletük, hogy szenvedélyesen gyűlölték Jézust. Furcsa módon azt állították, hogy szeretik az Atyát, miközben a Fiút gyűlölték. Jézus e szavakkal leplezte le képmutatásukat: „Ha Isten volna a ti atyátok, szeretnétek engem, mert én Istentől jöttem és érkeztem ide, nem magamtól jöttem, hanem ő küldött engem” (Jn 8:42). 

**Jézus meggyógyítja a zsidó tisztviselő fiát (Jn 4:46-54)**

Az e heti tanulmányban egy kiváló zsidó tisztviselő történetéről is gondolkodunk, aki fontos pozíciót töltött be Heródes király udvarában. A főember fia a halálán volt. Minden orvos lemondott már róla. Az apa kétségbeesésében a Nagy Orvosért küldött, habár nem igazán hitte, hogy Ő a megígért Messiás. Jézus tudta, hogy ha nem gyógyítja meg a fiát, sosem fogja elhinni, hogy Ő a Krisztus. 

Ismerte a férfi indítékait, és vágyott arra, hogy ne csak meggyógyítsa a fiát, hanem őszinte hitet is ébresszen benne, sőt az egész családnak üdvösséget hozzon. Jézus kijelentette: „Ha jeleket és csodákat nem láttok, nem hisztek” (Jn 4:48). E szavak felébresztették az apa lelkiismeretét, és arra indították, hogy megkérdőjelezze saját, önző indítékait. Ez térítette a Jézusba vetett hit útjára. 

**Jézusban maradni (Jn 12:32; 15:1-11)**

Amikor Jézus felemeltetett a földről (Jn 12:32), sokakat magához vonzott, és ma is sokakat vonz. Ez azonban csak a kezdő lépés a vele való, megmentő kapcsolatban, mert folyamatosan vele kell járnunk, benne lakoznunk, ami lelki utunkon határozottságot és állhatatosságot igényel. 

Jn 15:4-7 szakaszának négy igeversében Jézus hétszer is említi a benne maradás fontosságát, hogy kihangsúlyozza ezt. Enélkül nem tehetünk semmit (Jn 15:5). A vers értelme elég világossá válik, ha a való életből vett példára, a szőlővessző beoltására gondolunk. Ha a szőlővessző nem marad rajta a szőlőtőn, elszárad, a szőlőtő nélkül már semmit sem ér. 

A benne maradás a bensőséges, állandó kapcsolat gondolatát közvetíti. A gyümölcstermő ágnak élő kapcsolata van a szőlőtővel. „A szőlővessző rostjai és erei összekapcsolódnak a szőlőtővel, annak életéből nyeri saját életét… Amint az oltvány életet nyer, amikor a szőlőtőbe oltják, ugyanígy lesz a bűnös is az isteni természet részese, amikor összeforr Krisztussal. A halandó ember a végtelen Istenhez kapcsolódik. Amikor így egyesülünk vele, Krisztus szavai bennük élnek, és már nem az ingatag érzések hoznak mozgásba, hanem az élő, bennünk lakó elv” (Ellen G. White: Sons and Daughters of God. 291. o.).