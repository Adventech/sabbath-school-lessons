---
title:  Alázat - Keresztelő János Újabb Bizonyságtétele
date:  03/11/2024
---

A 2. tanulmány leírja, hogy Keresztelő János bizonyságtétele vezette Jézushoz az első tanítványokat: Andrást, Jánost, Pétert, Fülöpöt és Nátánaélt. Azt is gondolhatnánk, hogy ezek után Keresztelő János eltűnik a színről, de János evangéliumában még több alkalommal megjelenik.

`Olvassuk el Jn 3:25-36 szakaszát! Keresztelő János mit mond önmagáról, Jézushoz viszonyítva?`

Vita támadt Keresztelő János tanítványai és egy meg nem nevezett zsidó férfi között a tisztulási szertartásról, talán a keresztség hatását illetően (vö. Mk 1:4-5). Érdekes, hogy amikor Jánoshoz fordulnak a tanítványai, bizonyára a kérdés megoldása miatt, Jézust is szóba hozzák: „az keresztel, és hozzá megy mindenki” (Jn 3:26). Nem nehéz a sorok között olvasni: a mesterükre gondolva, de maguk miatt is irigykedtek Jézusra.

János igen könnyen belemerülhetett volna az irigységbe, de nem tette, mert pontosan tudta, hogy mi a küldetése. Inkább emlékeztette a tanítványait, hogy ő sosem mondta magát Krisztusnak, ellenkezőleg! Azért jött, hogy a Messiásra mutasson, utat készítsen neki, bizonyságot tegyen róla (Jn 1:6-8).

Az esküvő példáját hozza fel: Jézus a vőlegény, magát a vőlegény barátjának nevezi. A menyasszony Isten népe (vö. Ézs 62:1-5; Hós 2:15-22). János igazi nagyságát ezek a szavai mutatják: „Neki növekednie kell, nekem pedig egyre kisebbé kell lennem” (Jn 3:30, ÚRK).

Jn 3:31-36 szakaszában folytatja az összehasonlítást Jézus és önmaga között, rámutatva, hogy a Messiás nagyobb, mint a hírnöke. János szavai Jézusra mutattak, és ez ismét kiemeli a bizonyságtétel, tanúság fogalmát. Akik elfogadják ezt a bizonyságtételt és hisznek Jézusban, azoknak örök életük van, akik pedig nem fogadják el, azok Isten haragja alatt maradnak. Ezt mondja a szöveg. Isten szereti a világot, elküldte a Fiát a megváltásáért (Jn 3:16-17), de akik visszautasítják a felajánlott ajándékot, azoknak meg kell fizetniük a saját bűneik büntetését, ami az örök halál.

`Hogyan sajátíthatjuk el az alázat leckéjét úgy Isten, mint az emberek előtt? Keresztelő János példájából mit tanulhatunk az alázatos lelkületről?`

---

#### Ellen G. White idézetek

Miután Jézus már megkezdte tanítói működését, a tanítványai Jánoshoz járultak azzal a panasszal, hogy mindenki az új tanítót követi. Ekkor János megmutatta, hogy milyen világosan megértette a Messiáshoz való viszonyát, és örömmel üdvözölte Őt, akinek az útját előkészítette. […]

„Ti magatok vagytok a bizonyságaim, hogy megmondtam: nem vagyok én a Krisztus, hanem hogy Őelőtte küldettem el. Akinek jegyese van, vőlegény az; a vőlegény barátja pedig, aki ott áll és hallja őt, örvendezve örül a vőlegény szavának. Ez az én örömöm immár betelt. Annak növekednie kell, nékem pedig alább szállanom. (Jn 3:27–30)

Mivel János hitben feltekintett a Megváltóra, az önmegtagadás magaslatára emelkedett fel. Nem az embereket igyekezett magához vonzani, hanem gondolataikat mind magasabbra és magasabbra irányította, mígnem elmerültek Isten Bárányának szemlélésében. Hiszen ő maga csupán egy hang volt, egy kiáltás a pusztában. Örömmel vállalta most a visszavonulást és csendet, hogy minden szem az élet világosságára tekinthessen. – Az evangélium szolgái, 55–56. o.

A próféta [Keresztelő János] úgy mutatta be a Megváltót, mint a fedhetetlenség napját, mely nagy fényességben ragyog, és ragyogása rövidesen túlszárnyalja a próféta fényét, s így a nagyobb dicsőség fénye gyengébbnek és sötétebbnek fogja feltüntetni az ő ragyogását. János érdekmentes örömmel fogadta Jézus sikeres munkásságát, és ezzel a legnemesebb érzelmeket mutatta be a világnak, amit halandó ember valaha tanúsíthat. Az engedelmesség és önfeláldozás leckéjét adta mindazoknak, akiket Isten felelős beosztásba helyezett. Azt tanítja, hogy sose tulajdonítsanak maguknak olyan tiszteletet, ami nem őket illeti meg, és ne engedjék, hogy a kudarc lelkülete beárnyékolja Isten ügyét. […]

A Jézus sikereiről szóló hír eljutott Jánoshoz, de eljutott Jeruzsálembe is, ahol irigységet és gyűlöletet váltott ki. Jézus ismerte a fari­zeusok megkövesedett szívét és elsötétült elméjét, és tudta, hogy mindent megtesznek majd azért, hogy széthúzást keltsenek Jézus tanítványai és János tanítványai között, ami hatalmas károkat okozott volna a műnek. Megváltónk ezért eldöntötte, hogy egy időre nem keresztel, és visszavonul Galileába. Tudott annak a viharnak a közeledtéről, amely nemsokára elsöpri a legnemesebb prófétát, aki által Isten valaha dolgozott a világon. Az előtte álló nagy munkára tekintettel el akarta kerülni a széthúzást, ezért egy időre távozott a környékről, így előzve meg minden olyan érzelmet, amely ártott volna Isten ügyének. – The Spirit of Prophecy, 2. köt., 138–139. o.

Amikor nem emberi értelemre támaszkodunk és nem igyekszünk megfelelni az emberi elgondolásoknak, hanem inkább Jézus lábainál időzve szívjuk magunkba szavait, tőle tanulunk, és ezt kérdezzük: „Uram, mit akarsz, hogy cselekedjem?”, akkor természetünkből fakadó függetlenségünk, önbizalmunk, erős akaratunk elváltozik, és helyette gyermeki, tanulásra kész lelkület lesz úrrá rajtunk. […]

Érzelmeink Jézusra fognak összpontosulnak, a gondolataink pedig a mennyben időznek. Krisztus növekedni fog, én pedig alábbszállok… A Jézusban lakozó erényeket fogjuk ápolni, hogy az Ő jellemét másoknak is be tudjuk mutatni. – Our High Calling, 99. o.