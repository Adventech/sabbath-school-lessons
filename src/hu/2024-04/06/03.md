---
title:  Újdonság A Messiással Kapcsolatban
date:  04/11/2024
---

`Olvassuk el Jn 1:32-36 verseit! Mit mondott Keresztelő János Jézusról, amire az emberek nem számítottak a régen várt Messiással kapcsolatban?`

A zsidók várták, hogy eljön a Messiás, és megszabadítja őket Róma uralma alól. A régóta elnyomás alatt élő nép szívében az a hit élt, hogy a Messiás eltörli Róma hatalmát, őket pedig nagy és hatalmas nemzetté teszi. Azonban az emberek többsége valószínűleg félreértette, amikor János ezt mondta: „az Isten Báránya” (ÚRK) – ami pontosan engesztelő halálára mutatott. Valószínűleg fogalmuk sem volt róla, hogy miről beszélt.

János tehát az evangéliumával meg akarta változtatni az emberekben élő képet a Messiásról, hogy felismerjék Jézusban az eljövendő Királyra és tevékenységére vonatkozó próféciák teljesedését. Nem politikai és katonai vezetőként érkezik, hanem azért, hogy áldozatul adja magát a világ bűneiért. Ez volt a szándéka. Csak ezek után, amikor minden véget ér, akkor jön majd el az utolsó, örök ország (lásd Dán 7:18).

„Amikor János a keresztségekor Jézusra mutatott, mint Isten Bárányára, a Messiás munkája új megvilágításba került. A próféta gondolatai Ézsaiás szavaira terelődtek: »Mint bárány, mely mészárszékre vitetik« (Ézs 53:7)” (Ellen G. White: Jézus élete. Budapest, 1989, Advent Kiadó, 105. o.).

Keresztelő János ezt mondta Jn 1:31 versében: „én nem ismertem őt”. Akkor honnan tudta, hogy Jézus a Messiás? A válasz az, hogy az Úr, aki elküldte, korábban kijelentette neki: „Akire látod a Lelket leszállni és rajta megnyugodni, ő az, aki Szentlélekkel keresztel. És én láttam, és bizonyságot tettem róla, hogy ő az Isten Fia” (Jn 1:33-34, ÚRK). Más szóval: Isten kinyilatkoztatta Jánosnak, hogy Jézus a Messiás.

„Krisztus Isten ereje és Isten bölcsessége” (1Kor 1:24, ÚRK). A Szentlélek meggyőző hatalma által Istentől származik az az ismeret, hogy Jézus a Krisztus. Ez a téma gyakran előkerül Jánosnál. Az üdvösség nem világi filozófiából, tudományból, sem magasabb rendű tanulmányokból származik, hanem csakis Istentől jön, úgy, ha az ember hittel és engedelmesen átadja szívét Jézusnak.

`Honnan tudhatnánk az igazságot arról, hogy Jézus az engesztelő áldozat, ha Isten nem jelentette volna ki? Miért annyira fontos tehát ismerni a Bibliát, a Jézusról szóló tanítást?`

---

#### Ellen G. White idézetek

Amikor az Üdvözítő elkezdte szolgálatát, a Messiásról és küldetéséről szóló népszerű felfogás megakadályozta, hogy a nép befogadja Urát. Akkoriban hagyományokba és szertartásokba fulladt az igaz odaadás szelleme. A jövendöléseket is a kevély és világot kedvelő emberi szív igényeinek megfelelően magyarázták. A zsidók nem úgy tekintettek az Üdvözítő eljövetelére, mint aki majd bűneiktől szabadítja meg őket, hanem nagyhatalmú uralkodót vártak, aki az egész világot Júda oroszlánjának hatalma alá hajtja. Hiába hívogatta őket Keresztelő János megtérésre az ősi próféták szívet vizsgáló képességével. A Jordán partján hiába mutatott Jézusra, mint Isten bárányára, aki elveszi a világ bűnét. Ézsaiás jövendöléseire igyekezett terelni a figyelmet, melyek szenvedő Megváltót mutatnak be, ezt azonban nem akarták tudomásul venni. – Gondolatok a Hegyibeszédről, 1. o.

A menny által kinyilatkoztatott engesztelő áldozat által szemlélhetjük a megváltás dicsőséges tervét, mely révén bűnbocsánatot nyerünk, és a végtelen szeretet szívéhez közeledhetünk. Látjuk, hogy Isten igazságán nem esik csorba, miközben megbocsátásában részesíti a törvényt áthágó embert. De nemcsak egyszerűen megbocsát, hanem szeretett Fia által az Atya is befogad bennünket. A megváltási terv nem a büntetéstől való szabadulás módja, hanem általa a bűnös bűnbocsánatban részesül, és végül bebocsátást nyer a mennybe, de nem mint megbocsátásban részesült bűnös, aki megszabadult a rabigától, de mégis méltatlannak és bizalmatlannak van tekintve, hanem mint gyermek, aki újból bizalmi pozícióba lett vissza helyezve. Megváltónk áldozata számtalan lehetőséget kínált fel a megtérő és hívő lelkeknek. Azért nyerünk üdvösséget, mert Isten szereti azt, aki Krisztus vére által lett megváltva; és Ő nem csak megbocsátja a bűnöket, nem csak megengedi, hogy belépjen a bűnös a mennybe, hanem az irgalmasság Atyjaként Ő maga fogadja majd az üdvözülteket a menny kapujában, és bebocsát a számunkra előkészített áldott otthonokba. Ó, micsoda szeretetet tanúsított az Atya, amikor szeretett Fiát adta az elesett emberiségért! Ez az áldozat a végtelen szeretet kiáradásának csatornája, hogy mindazok, akik hisznek Jézus Krisztusban, a tékozló fiúhoz hasonlóan ingyen részesüljenek a mennyei előjogokban. – The Review and Herald, 1886. szeptember 21.

Jézus a mi engesztelő áldozatunk. Önmagunkért nem végezhetünk engesztelést, de hit által elfogadhatjuk az értünk hozott engesztelő áldozatot. „Mert Krisztus is szenvedett egyszer a bűnökért, mint igaz a nem igazakért, hogy minket Istenhez vezéreljen.” (1Pt 3:18) „Tudván, hogy nem veszendő holmin váltattatok meg…, hanem drága véren, mint hibátlan és szeplőtelen bárányén, a Krisztusén.” (1Pt 1:18–19) – Szemelvények Ellen G. White írásaiból, 1. köt., 321. o.