---
title:  További Bizonyságok Jézusról
date:  02/11/2024
---

### E heti tanulmányunk
Dániel 7:18; János 1:32-36; 3:25-36; 5:36-38; 6:51-71; 7:37-53

„Én pedig, ha fölemeltetem e földről, mindeneket magamhoz vonzok” (Jn 12:32, RÚF).

Jézus megdöbbentő dolgokat mondott önmagáról, arról, hogy ki Ő, ki küldte és honnan jött. Ráadásul az általa végbevitt csodákkal és jelekkel még ezt be is mutatta. Sokan nyíltan kijelentették: „a Krisztus, ha majd eljön, tehet-e több csodát annál, mint amennyit ő tett” (Jn 7:31, ÚRK)?

Szavait olyan tettekkel támasztotta alá, amelyek bizonyították kijelentéseinek igaz voltát. A dráma kibontakozása során azonban megoszlás alakult ki az emberek között. A Bethesda tavánál fekvő beteg meggyógyítása egyes vezetőkből haragot váltott ki. Kapernaumban az ötezer megvendégelését követő vita után a tömeg elfordult Jézustól. Lázár feltámasztása miatt egyesekben hit ébredt, az eset azonban másokban olyan ellenérzést szított, ami Jézus kihallgatásához és kivégzéséhez vezetett.

Ezen a héten olyan emberekre figyelünk, akik szemtanúi voltak Jézus csodáinak, és bizonyságot tettek róla. Mindegyik esetben megnyilatkozik valamelyik oldala annak, hogy ki is Jézus valójában – amelyeket együtt nézve még teljesebb képet kapunk róla, a Messiásról.

---

#### Ellen G. White idézetek

A zsidóknak és a pogányoknak Krisztus olyan egyedi igazságokat közölt országáról, amelyeket elástak és eltüntettek az emberek szemei elől. Arra törekedett, hogy eloszlassa a küldetésére és országára vonatkozó, az emberek által nagyra becsült hamis tanítások ködét. Azt hitték, hogy mulandó, földi országról van szó, ám Ő rámutatott annak lelki és örökkévaló természetére. Szemeik elé tárta Isten törvényének mindent átfogó elveit; parancsolatról parancsolatra magyarázta el a törvény igazi lelki erejét, és rámutatott, hogy Isten igazságainak elvárásai milyen mélyrehatóak. Ezeknek nem csak az a célja, hogy vezéreljék az emberi magatartást, hanem a szívet is ellenőrzésük alá kell vonni. Krisztus tanításai annyira elkülönültek az írástudók és farizeusok tanításaitól, hogy az embereket csodálatba ejtették szavai. Nem bonyolult, részletes érveket soroltatott fel, hogy különféle elvárások alá rejtse Isten parancsolatait, mert akkor senki sem remélhette volna, hogy valaha eleget tehet az előírásoknak. Jézus, a nagy Mester a legegyszerűbb nyelvezettel tárta fel a nagy erkölcsi igazságokat, és azokat frissességbe és erőbe öltöztette. – The Review and Herald, 1893. március 21.

Krisztus csodáinak híre mindenhová elterjedt Jeruzsálemből, ahová csak a zsidók szétszóródtak, s bár több hónapon át hiányzott az ünnepekről, az érdeklődés nem terelődött el róla. A világ minden részéről sokan jöttek el a sátoros ünnepre abban a reményben, hogy találkoznak vele. Az ünnep kezdetén sokan keresték. A farizeusok és vének figyelték, jön-e, mert remélték, itt az alkalom, hogy elítéljék. Zavartan kérdezgették: „Hol van Ő?” (Jn 7:12) – de senki sem tudta. Mindenkinek körülötte forogtak a gondolatai. Az írástudóktól és papoktól való félelmében senki sem merte Messiásnak elismerni Őt, de mindenütt csendes, komoly beszélgetés folyt róla. Sokan védték, mint Isten küldöttét, mások azonban a nép ámítójának bélyegezték. – Jézus élete, 451. o.

Jézus békében élhetett volna földünkön, ha nem dorgálja meg a törvény áthágóit. De ezt nem tehette meg, hiszen azért jött, hogy elvegye a világ bűneit… Felemelte szavát az igazságtalanság ellen, és már a jelenlétével is megfedte a bűnt. A Krisztus lelkét körüllengő légkör tiszta és magasztos voltának hatására nyilvánvalóvá vált a rabbik, a papok és a képmutató elöljárók valódi jelleme, és az, hogy bár szentnek tartották magukat, helytelenül képviselték Istent és az Ő igazságát. Krisztus jellemének szépsége és Isten iránti lelkesedése minden pillanatban nyilvánvaló volt. Előtte igazság járt, és az Úr dicsősége kísérte Őt. Egyetlen dolgot gyűlölt: a bűnt. A világ viszont szerette a bűnt, és gyűlölte ezt a feddhetetlenséget, ezért ápolt ellenséges viszonyt Jézussal szemben. – The Review and Herald, 1894. július 24.