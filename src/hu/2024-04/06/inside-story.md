---
title:  Történet
date: 08/11/2024
---

#### ÚRVACSORÁRA VÁRAKOZVA

Katrina nagyon örült, amikor meghallotta, hogy az arizonai Page-ben hetednapi adventista gyülekezet nyílik. Nem volt adventista gyülekezet az otthona közelében a Navajo Rezervátumban, és 20 éve nem vett részt az úrvacsorában.

Az első szombaton az idős asszony a prédikáció után felkereste a gyülekezet lelkészét: „Több mint 20 éve nem részesültem úrvacsorában, mikor vehetnék úrvacsorát?”

James lelkész tanácstalanul felemelte a kezét, majd így szólt: „Nekünk most nincs hozzá felszerelésünk.”

A gyülekezet nem sok mindennel rendelkezett. Isten csodája folytán volt imaházuk, mert egy felekezet olcsón eladta nekik az ingatlant.

Katrina nagyon szeretett volna úrvacsorában részesülni, ezért felajánlotta, hogy a nyugdíjából mindig annyit adományoz erre a célra, amennyire szükség van. Három hónap alatt sikerült megvásárolni a lavórokat a lábmosáshoz, de akkor a lelkész közölte, hogy törölközők is kellenének. Ezeket is megvették a következő havi nyugdíjából és a férje támogatásával, aki navajo volt. A lelkész mondta, hogy még hiányzik az úrvacsorai készlet, a tálcák és a poharak. Katrina megkérdezte: „Mikor tudjuk ezeket is beszerezni? Arra is hozok adományt.”

Nem sokkal később egy másik adventista gyülekezet adományozott egy úrvacsorakészletet, és a Page városában alapított Hetednapi Adventista Gyülekezetnek már mindene megvolt az úrvacsorához. A lelkész felesége elkészítette az úrvacsorai kenyeret, és Katrina a többi gyülekezeti taggal együtt először ünnepelte az úrvacsorát.

Katrina nagyon boldog volt! Szívből hálát adott az Úrnak.

„Mindig is szerettem az úrvacsorát – mondta. – Amikor részt veszünk benne, kifejezzük Jézusnak, hogy mennyire szeretjük Őt és mennyire értékeljük a segítségét.”

 

