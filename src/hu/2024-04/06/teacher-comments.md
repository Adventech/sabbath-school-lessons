---
title:  További bizonyságok Jézusról
date: 08/11/2024
---

#### Áttekintés

**Alapigék:  János 1:32-36; 5:36-38; 6:1-71; 7:37-53**

Ebben a tanulmányban tovább kutatjuk Keresztelő János bizonyságtételét. János nem zavarodott össze és nem kételkedett Krisztus azonosságát illetően. Isten Fiaként mutatott Jézusra, mint a beteljesedett próféciák megtestesítőjére. Nem volt köpönyegforgató politikus, mint aki kiszolgálja a tömegeket, hanem elkötelezte magát Isten országának kinyilatkoztatott igazsága mellett, akár elfogadta azt az emberek többsége, akár nem. Kész volt egyedül és rendíthetetlenül is kiállni az igazság mellett, amiről biztosan tudta, hogy Istentől van. 

A héten arról is tanulni fogunk, hogy az igazság megosztó, és megszabja, ki fogadja el nyitott elmével és alázatos szívvel.   

#### Kommentár

**Keresztelő János alázatos lelkülete**

Keresztelő János nem tűnt el azonnal a történelem színpadáról, miután teljesítette kulcsfontosságú és prófétai szerepét, mint a Messiás előfutára. Őszintén odaszentelte magát Krisztus missziójára. Semmi nem állíthatta meg a munkájában, kivéve a bebörtönzést és a mártíromságot. Krisztus ügye iránti teljes odaszánása példa számunkra, hogy mi is ragaszkodjunk Isten ügyéhez. 

János megingathatatlanul hűséges volt, ismerte határait és szerepét Krisztus szolgálatában. Ez a fajta realista látásmód és alázat nem enged teret a féltékenységnek vagy versengésnek. János világosan kijelentette: „Nem én vagyok a Krisztus” (Jn 3:28). Önmagáról Jézusra irányította az emberek figyelmét, és arra biztatta őket, hogy nézzenek Jézusra, a Vőlegényre, akit ő barátjaként szolgált, akinek örült. 

Krisztus a mennyből, az Atya kebeléről jött a földre. Az Ő éltető szavai örök életet adnak. János, a szeretett tanítvány előző tanítójától Keresztelő Jánostól idéz, aki ezt mondja magáról Krisztussal kapcsolatban: „Neki növekednie kell, nekem pedig egyre kisebbé kell lennem” (Jn 3:30). Krisztus növekedése és az én egyre kisebbé válása helyes sorrendben szerepel.

Nem vagyunk igazán alázatosak, ha Jézus nem növekszik az életünkben. Egyedül Ő képes arra, hogy énünket keresztre feszítse, letaszítsa szívünk trónjáról. Persze Sátán fordított sorrendben próbálja bemutatni Jn 3:30-at: bátorítja az embereket, hogy először növekedjenek (a cselekedetek által), és csak azután figyeljék, hogyan növekszik Jézus kegyelme az életükben. Az ilyen próbálkozás azonban lelki lehetetlenség, mert csakis Krisztus szívünkben uralkodó hatalma képes legyőzni a bennünk uralkodó ént. Más szóval, nem lehet „a szekeret fogni a ló elé”. 

Egy történetet hallottam egy kisfiúról, aki szerette Jézust és szívesen énekelt róla. Gyakran azért imádkozott, hogy Jézus lakjon a szívében, és hitte, szó szerint teljesedik a kérése, de kíváncsi volt, hogy a nagy Jézus mégis hogyan fér be az ő kicsi szívébe. Azt mondta az apukájának, hogy mivel Jézus annyival nagyobb nála, amikor a szívébe hívja, biztosan kilátszik belőle!

Megható kép ez a keresztény bizonyságtevésről. Mi buggyan ki belőlünk, amikor az emberekkel kommunikálunk? A Megváltó látszik vagy az énünk? A Megváltó szeretne szívünk trónján ülni, betölteni életünket megmentő kegyelmével, mint jóillatú aromával. 

**Új ismeret a Messiással kapcsolatban (Jn 1:32-36)**

Keresztelő János hangsúlyozta Krisztus lelki országának lényegét és célját: megújulás és a szív átadása Istennek. János üzenetéből hiányoztak a zsidók által dédelgetett várakozások a Messiással kapcsolatosan. A zsidók kerülték a Megváltó megaláztatásának még a gondolatát is, mivel figyelmen kívül hagyták a szenvedéséről szóló próféciákat. Inkább a hatalmas királlyal kapcsolatos reményeikre és törekvéseikre összpontosítottak, aki megszabadítja őket Róma rabságából és kiterjeszti uralmát a világra. 

Gondosan tanulmányozva Jn 1:32-36 szakaszát észrevesszük, hogy János újra és újra emlékeztetni igyekezett a zsidókat a Messiás lelki természetére. Figyeljük meg, hogy kiemelte a Szentlélek szolgálatát, aki alászállt, megnyugodott Jézuson és betöltötte erővel! Figyeljük meg azt is, miként hangsúlyozza Jézus örökkévalóságát, azt, hogy Ő Isten szent Fia, Ő lesz az áldozat, az „Isten Báránya”, aki megszabadítja népét a bűn rabságából. 

Jánosnak a Messiásról szóló kijelentése megerősíti, mennyire nagy szükségünk van arra, hogy az örökkévaló dolgokra összpontosítsunk, ne pedig a földiekre. Minden az enyészeté lesz, amit látunk magunk körül, még a legnagyobb vagyonok is, de a lelki dolgok örökre megmaradnak. Atyánk, Ábrahám nyomdokaiba kell lépnünk, aki „várta az alapokkal bíró várost, melynek tervezője és építője Isten” (Zsid 11:10). Az „alapokra” tett utalás emlékeztette Ábrahámot, a hűségesek atyját Isten ígéretének szilárd és örök voltára, ellentétben nomád élete ideiglenességével. 

**Elfogadás és elutasítás (Jn 6:51-71)**

Az ötezer megvendégelésének csodája után a sokaság felbuzdult, hogy Jézust királlyá koronázzák egész Izrael felett. Ő azonban nem dédelgetett politikai törekvéseket, nem is ingadozott – ahogy sok politikus – a népszerűség vagy a közvélemény hatására. Kitartóan arra törekedett, hogy az emberek szívében alapítsa meg országát. Próbálták rávenni, hogy teljesítse politikai terveiket, de Ő visszavonult, hogy egyedül legyen Atyjával.

Az emberek a saját feltételeik szerint akarták elfogadni Jézust. Végül elutasították, mert arra akartak figyelni, ami azonnali és ideiglenes. Nem láttak túl ezeken a dolgokon, nem vették észre Isten örökkévaló és láthatatlan országának magasabbrendű távlatát. A megtéretlen emberi szív hajlamos elvetni mindazt, ami nem illik bele régóta dédelgetett, előre kigondolt nézeteibe. Ahogy láthattuk itt, az embereket annyira lenyűgözte a fizikai kenyér, hogy vakon elmentek Jézus ajánlata, a lelki kenyér mellett, amire pedig nélkülözhetetlenül szükségük volt az üdvösséghez. 

Jézus önmagát ajánlotta az embereknek lelki kenyérként, amely a mennyből szállott alá, hogy többé ne éhezzenek. Ugyanígy ajánlotta az „élő vizet” a samáriai asszonynak, aki ivott is belőle, hogy többé meg ne szomjazzon. Jézus a tizenkettőn kívül sok más tanítványnak is szeretettel sugározta az isteni igazság fényét, de úgy tűnt, még inkább megkeményítik a szívüket. Ahelyett, hogy annak megértésére és hitre törekedtek volna, mentegetőztek: „Kemény beszéd ez, ki tudja ezt megérteni” (Jn 6:60)? Ezt követően sajnos „többé nem jártak vele” (Jn 6:66). 

Ekkor Jézus a maradék tizenkettőre nézve megkérdezte: „Vajon ti is el akartok menni” (Jn 6:67)? Péter, aki a csoport szóvivője volt, mélységes dolgot mondott, bizonyára a Lélek késztetésére: „Uram, kihez mehetnénk? Örök élet beszéde van tenálad” (Jn 6:68)! Ezeket az ihletett szavakat mindnyájunknak az emlékezetünkbe kell vésnünk! Csak Jézushoz mehetünk megváltásért! 

**Az Atya bizonyságtétele (Jn 5:36-38)**

Keresztelő János több alkalommal tanúskodott az igazi Messiásról, akit az Atya küldött a mennyből, de kétségtelenül az Atya és a Szentlélek tanúságtétele a legerőteljesebb. Jézus alámerítésekor a Szentháromság mindhárom tagja teljes közreműködőként volt jelen. Az Atya hangja bizonyságot tett, hogy Jézus az „én szeretett Fiam, akiben gyönyörködöm” (Mt 3:17). Ekkor „megnyílt neki a menny, és látta, amint az Isten Lelke leszáll rá, mint egy galamb” (Mt 3:16). 

Keresztelő János, akit igen tiszteltek, bizonyította a mennyei jóváhagyás hitelességét. Miért nem hittek hát Krisztus ellenfelei az Atya, a Fiú és a Szentlélek hallható és látható bizonyságtételének? Miért nem hittek Jézus isteni hatalommal véghezvitt tetteinek és kimondott szavainak? 

Lázár feltámasztásának meg kellett volna győznie a zsidó vezetőket, hogy Jézus az igazi Messiás, de lelki sötétségükben nem voltak képesek meglátni Isten igazságának mindenhol ragyogó fényét. A bizonyítékok ellenére tudatosan utasították el a Jézusban való hitet. A farizeusok, akik folyton harcban álltak a szadduceusokkal, jó lehetőséget láttak, hogy egyesítsék erőiket, és halálra ítéljék Jézust. Nem sokkal később Jézus így imádkozott: „Atyám, dicsőítsd meg a te nevedet” (Jn 12:28)! Az Atya hangja bizonyságot tett Krisztus keresztáldozatáról: „Megdicsőítettem, és újra megdicsőítem” (Jn 12:28). 

**A sokaság bizonyságtétele (Jn 7:37-53)**

Sokan hitre jutottak Jézusban a közemberek közül, beleértve a pogányokat is, és bizonyságot tettek hatalmas tetteiről. Jézus népszerű lett a nép között, akik nem voltak olyan tanultak, nem volt olyan merev, előítéletes a gondolkodásuk, mint a vezetőké. A vezetők gyilkos féltékenysége elérte a forráspontot. Makacsul elutasították a Jézus mellett szóló bizonyítékokat, akár emberek, akár Isten részéről jöttek is azok.   

**GYAKORLATI ALKALMAZÁS**

**Gondolkodjunk el és válaszoljunk a következő kérdésekre! **

1.  Keresztelő János alázatával kapcsolatosan: világunkban olyan sok az énközpontú, csak az ént előtérbe helyező magatartásforma! János azonban tudta, hogy ő ki és miről szól a küldetése. Sosem tette a leghalványabb próbálkozást sem arra, hogy háttérbe szorítsa Jézust, vagy bitorolja a pozícióját. Nem bánta, hogy árnyékba került, mert az igazi Világosság túlragyogta őt. Mi a helyes hozzáállás, amikor emberi pozíciókról vagy elismerésről van szó? Mit mond az a gondolat Jézusról és rólunk, hogy Jézusnak növekednie kell, nekünk pedig alább szállnunk? 

2.  Egyedül Krisztusban van üdvösség. Hogyan segít közel kerülni Jézushoz, ha tanulmányozzuk Isten, Keresztelő János és a többiek bizonyságtételeit arról, hogy Ő valóban Isten egyszülött, szent Fia, és elismerjük, hogy nélküle tehetetlenek vagyunk, reménytelen a helyzetünk? 

3.  Hogyan alkalmazzuk ezt a találó, ihletett tanácsot az életünkre: Táplálkozzunk Jézusból, aki az élet kenyere! „Ami az étel a testnek, annak kell lennie Krisztusnak a lélek számára. Az étel nem segít rajtunk, csak ha megesszük, és ha lényünk részévé válik… Vele kell táplálkoznunk, be kell fogadnunk Őt szívünkbe, és így élete a mi életünkké válik. Hozzá kell idomulnunk szeretetéhez, kegyelméhez” (Jézus élete. 325. o.).

4.  Hogyan tegyünk szert lelki gerincre, hogy kiálljunk amellett, ami jó és igaz, még ha a népszerű állásponttal, a többségi véleménnyel, nyomással kell is szembekerülnünk? Tudjuk a Bibliából, hogy nincs mindig igaza a többségnek. Hogyan leszünk többséggé azzal, ha miénk Isten támogatása és az Ő igazsága – még ha látszólag kisebbségben is vagyunk?  

