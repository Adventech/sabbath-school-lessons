---
title:  Útjelzők
date: 04/10/2024
---

#### Áttekintés

**Alapigék:  János 2:1-11; 5:1-9; 5:10-16**

Ebben a negyedévi tanulmányban János evangéliuma témáival foglalkozunk. Kezdésként vizsgáljunk meg néhány életrajzi tényt, ami Jánost megkülönbözteti a másik három evangélium írójától! János fiatalabb volt náluk, túlélte mindnyájukat, és később írta meg beszámolóját. Csak közvetve mutatkozik be, mint „az a tanítvány” (Jn 21:23). Úgy ismerték a többiek, mint „az a tanítvány, akit Jézus szeretett” (Jn 21:20). Ezt az utalást így is fordíthatnánk: „az a tanítvány, akit Jézus mindvégig szeretett” – ami még erőteljesebb kijelentés, mint az egyszerű, múlt idejű ige: „szeretett”. 

Ezen a háttéren vizsgáljuk meg alaposabban János nevének jelentését is! Szó szerint és nagyon is hozzá illően azt jelenti: „az Úr kegyelmes”. A kegyelmesség szeretetteljességet is jelent. János, a szeretett tanítvány sokat írt erről az erényről úgy az evangéliumában, mint az apostoli leveleiben. Többször is úgy utal magára, mint a tanítvány, akit Jézus szeretett (Jn 13:23). Vajon azt sugallja ez az igevers meg a többi, amelyeket az evangéliumból idéztünk, hogy Jézus részrehajló volt Jánossal, jobban szerette őt, mint a többi tanítványt? Egyáltalán nem! Az Isten szeretete bőséges, határtalan, mindenki felé árad. 

János vágyott rá, hogy mindenki tárja szélesre a szívét Krisztus előtt, higgyen benne, mint az igaz Messiásban és Isten Fiában, aki maga is Isten. Rögtön a bevezető megjegyzések után János az első csodával kezdi evangéliumát, amikor Jézus borrá változtatja a vizet Kánában. Láttunk már valódi csodát a saját szemünkkel (és itt most nem a vallási médiában bemutatott úgynevezett „csodákról” beszélünk)? Miért volt fontos, hogy Jézus csodákat tegyen? Vajon ugyanúgy hajlandó hatalmas csodákat tenni követői szolgálata által ma is? Ezen a héten erre az utóbbi két kérdésre keressük a választ.

#### Kommentár

Jézus jelei és csodái által János bemutatja Krisztus isteni hatalmát. Ezek mutatják az utat az örökkévalóság felé vezető Úthoz. János csak néhányra utal közülük, annyira, amennyi meggyőzheti az olvasókat arról, hogy fogadják el az üdvösség valódi bizonyosságát és éljenek aszerint. Eltűnődhetünk azon, hogy még számtalan csodát láthatott, amiket nem jegyzett fel. Így tesz erről bizonyságot: „Sok más jelt is tett Jézus a tanítványok szeme láttára, amelyek nincsenek megírva ebben a könyvben. Ezek pedig azért írattak meg, hogy higgyétek, hogy Jézus a Krisztus, az Isten Fia, és ebben a hitben életetek legyen az ő nevében” (Jn 20:30-31). 

Joggal kérdezheti valaki, hogy mi az a „jel”. Mi a különbség a jel és a „csoda” között? A latin miraculum szó szerinti jelentése: „isteni eredetű”, „valami, amit csodálni lehet”, „ami lenyűgöz”. 

Az Újszövetségben két görög szót használtak a csoda kifejezésére. Az első a dunamis, amelyet szó szerint „erőnek” fordítunk, ebből ered a dinamit, dinamikus, dinamizmus szavunk – mindegyik valami hatalmas erejű dologra vonatkozik. Lényegében a dunamis olyan csodát jelöl, mint ami Krisztus isteni hatalmának megnyilvánulása ebben a világban. Krisztus valóban rendelkezik azzal az erővel, hogy amit kimond, az megvalósul. 

A másik szó a semeion, a jel, ami Krisztus tekintélyére utal. Ez a kifejezés segít megérteni, hogy Krisztus csodákkal teli munkája az Ő isteni tekintélyének kifejeződése a világban, különösen a gonosz erők legyőzése. Krisztusnak valóban van hatalma arra, hogy távozást parancsoljon a démonoknak, és azok el is mennek. 

Miért tett Jézus annyi csodát? Először is azért, hogy valamilyen emberi szükségletet kielégítsen, ezt pedig mindig kiegészítette a megbocsátással és helyreállítással. Másodszor: a sok mai, hamis csodával ellentétben soha nem tett csodát az emberi kíváncsiság kielégítéséért, hanem csak kizárólag a szükségben lévők megsegítéséért. „Sem ekkor, sem későbbi földi élete során nem tett csodát a maga javára. Csodálatos tettei mind mások javát szolgálták” (Ellen G. White: Jézus élete. Budapest, 2010, Advent Kiadó, 91. o.). 

Harmadszor: Krisztus csodái világos bizonyítékként szolgáltak arra, hogy az elveszett emberiségnek szóló isteni üzenete és missziója igaz és valóságos. Amikor feltámasztotta az özvegy fiát, az emberek így kiáltottak: „meglátogatta Isten az ő népét” (Lk 7:16). Ez Messiás-voltának egyértelmű bizonyítéka volt. Negyedszer: a csodák az ószövetségi próféciák beteljesedését jelentették, amelyeket Isten pátriárkái, prófétái róla jövendöltek. 

**A Kánában történt csoda (Jn 2:1-11)**

Érdekes megfigyelni, hogy Jézus első csodája az Éden kertjében elrendelt házassággal kapcsolatos. Vajon miért történt ez így? A házasság életünk minden területére kihatással van. Sátán tudja, mennyire fontos, ezért mindent megpróbál, hogy zűrzavart okozzon otthonainkban, gyülekezeteinkben, iskoláinkban, nagyban pedig a társadalomban. A házasság, és ahogyan arról gondolkodnak társadalmunkban, nem mindig biblikus vagy Isten terve szerint való. Az Egyesült Államokban jelenleg a megkötött házasságok átlagosan körülbelül hat évig tartanak (Magyarországon ez a szám 13 év – a fordító megjegyzése.). 

Kétségtelen, hogy a kánai csoda által Jézus hangsúlyozta a házasság fontosságát, és megáldotta azt jelenlétével. A házasság hitelesítésével Jézus azt tanítja, hogy legyen Ő minden menyegző középpontja, ha a pár azt szeretné, hogy házassága jó legyen. Ha Őt helyezzük életünkben az első és legfontosabb helyre, szeretete kiárad házastársunkra és mindenki másra is. Ez az első csoda tehát jól érthető posztmodern kultúránkban is, és mindenkit arra kell bátorítania, hogy térjen vissza a Teremtő példájához, aki megtervezte és megáldotta a házasságot. Hívjuk hát meg Teremtőnket és Megváltónkat: Ő rendelje el és áldja meg a jegyesség és a házasság minden területét, hogy az a legnagyobb áldására legyen az emberiségnek és megdicsőítse az Ő nevét! 

Jézus dönthetett volna úgy, hogy első csodaként látványosan feltámaszt valakit a zsidó vezetők és előkelőségek nagy tömege jelenlétében. Ehelyett egy egyszerű összejövetelt választott egy kis településen, ott találkozott a szerény körülmények között élő emberekkel, ahol éltek, mindennapi tevékenységeik közben. 

Jézus, legfőbb példaképünk úgy lépett kapcsolatba másokkal, hogy felemelje és megáldja őket, ahogy a só elegyedik mindenféle étellel, hogy ehetővé változtassa azt. „[Jézus] Az emberek szívéig hatolt, mert úgy járt közöttük, mint aki a javukat keresi… Találkozott velük napi foglalatosságuk közben, érdeklődést tanúsított világi ügyeik iránt” (Jézus élete. 119. o.). „Nem szükséges lemondanunk a társasági kapcsolatokról. Nem kell másoktól elkülönülnünk. Úgy közelíthetünk meg bármilyen rendű embert, ha ott keressük fel, ahol van” (u. o.). 

Látjuk Krisztus módszerét az emberek elérésében, ahogyan azért tevékenykedett, hogy felemelje és megáldja őket, még abban is, ahogy borrá változtatta a vizet. A vizet jelképnek tekinthetjük, amikor megkeresztelkedünk Krisztusban, a tiszta, erjedetlen szőlőlevet pedig az Ő vérének, amely megváltásunkért kiontatott. Sőt mi több, Jézus az erjedt bort, ami eltompította az emberek érzékeit, a friss, éltet adó szőlőlével váltotta fel, ami segített visszahozni tiszta tudatukat. 

**A Bethesdánál történt csoda (Jn 5:1-9) **

A fizikai betegség gyakran jár együtt azzal, hogy az ember áthág lelki törvényeket. Emberi életünk szerves egységet képez. Ami az egyik dimenzióra hat, az hatással van másra is. Vigyázzunk azonban, hogy ne ítéljünk el, ne kárhoztassunk másokat, minden fizikai betegséget az isteni törvény szándékos áthágása következményének gondolva. Időnként mindnyájan behódolunk a bűnnek. Bántó és nagyon elkeserítő a bűn miatt szenvedők számára, ha azt mondjuk nekik, hogy megérdemlik, ami sújtja őket. A jézusi szelídségnek és együttérzésnek le kell győznie azt a késztetést, hogy mindent helyreigazítsunk még a segítségnyújtás előtt. Jézus bemutatta ezt az elvet, amikor a Bethesda tavánál meggyógyította a béna embert. 

Bátorító és bölcsen irányt mutat, hogy Jézus nem kezdte kritikusan elemezni, hogy mi okozta a férfi bénult állapotát. Nem szenvedett már eleget 38 év alatt a betegségtől, ami rokkanttá tette? Miért okozna neki még több bűntudatot és szenvedést? Nekünk, mint Krisztus követőinek szintén a problémamegoldásra kell összpontosítanunk, nem csupán a bajokra. Ez a férfi tűnt a legnyomorultabbnak és legreménytelenebbnek a Bethesda tó partján lévők között, ezért választotta Jézus éppen őt, hogy bemutassa Isten hatalmát. 

Figyeljük meg, ebben az esetben Jézus nem kérdezte meg az illetőtől, hogy hisz-e vagy sem, csak azt, hogy akar-e meggyógyulni! Majd azt mondta neki, hogy álljon fel, fogja az ágyát és járjon. Az ember nem kételkedett, nem várt, hogy meggyógyul-e, hanem azonnal cselekedett Jézus parancsa szerint. Tegyünk mi is így, tekintet nélkül a látszólag reménytelen fizikai és lelki kihívásaink okozta dolgokra, nézzünk fel Jézusra és éljünk! Mindegy, milyen régóta és milyen elszántan kerestünk választ egyéb helyeken, a megoldás ott áll mellettünk szeretetteljes Megváltónk személyében! 

Vegyük figyelembe és zárjuk szívünkbe, miként válaszol Isten mindenfajta bénító betegségünkre: „Ne várj, amíg érzed, hogy meggyógyultál! Higgy szavának és teljesül!… Bármilyen bűnös szokásba, uralkodó szenvedélybe merül is bele az ember hosszú időn át, amely parancsol testnek és léleknek, Krisztus meg tud és meg is kíván szabadítani attól” (Jézus élete. 160-161. o.). 

**Kemény szívek (Jn 5:10-16)**

A kemény, makacs szív, ha sokáig dédelgetik, kőszívvé lesz. A farizeusok már kezdettől fogva megkeményítették szívüket Jézussal szemben, egyszerűen azért, mert nem illett bele vallási formáikba, nem ragaszkodott rituáléik és hagyományaik szigorú, aprólékos betartásához. Kemény ellenállásukkal tudatosan figyelmen kívül hagyták a megváltás hatalmas, jelentőségteljes kérdéseit. Ott álltak a sétáló csoda előtt: a férfi előtt, aki évtizedekig reménytelenségben és tehetetlenül élt, mert nem tudott járni, de Jézus meggyógyította a Bethesda partján. A vezetők érzéketlenül átnéztek azon az eseten, ami kétségtelenül ünneplésre adott volna okot, miközben aggódtak, hogy vajon a történtek beleférnek-e a helyes szombatünneplésbe. 

Teljesen lefoglalta a szombatünneplés szabályaival kapcsolatos rögeszme a vezetőket, akik szemtanúi voltak a béna ember meggyógyításának. Ezért szóltak rá olyan durván a férfire, hogy miért cipeli az ágyát szombaton. Dühösek voltak, hogy viszi az ágyát, viszont nem érdekelte őket, hogy szenved-e vagy sem. Aki évekig nem tudott mozogni, ekkor fiatalos lendülettel sétált! Jézus, a szombat megalkotója és Ura, tudatosan tett sok csodát szombatnapon, hogy teljesen világossá tegye: ezt a különleges napot az emberiség áldására szánta, nem pedig tehernek vagy átoknak.

