---
title:  Útjelzők
date:  28/09/2024
---

### E heti tanulmányunk
Máté 12:9-14; Márk 3:22-23; János 2:1-11; 4:46-54; 5:1-47

> <p></p>
> „Sok más jelt is tett Jézus a tanítványok szeme láttára, amelyek nincsenek megírva ebben a könyvben. Ezek pedig azért írattak meg, hogy higgyétek, hogy Jézus a Krisztus, az Isten Fia, és ebben a hitben életetek legyen az ő nevében” (Jn 20:30-31, ÚRK).

Miért írta János ezt az evangéliumot? Jézus csodáit szerette volna kiemelni? Vagy inkább bizonyos tanításait akarta kihangsúlyozni? Mi volt az evangélium megírásának az oka?

A Szentlélek hatalma és befolyása alatt János ezt el is mondja: ugyan még nagyon sok mindent lehetett volna írni Krisztus életéről (Jn 21:25), de az evangéliumban szereplő történeteket azért írta le, „hogy higgyétek, hogy Jézus a Krisztus, az Isten Fia, és ebben a hitben életetek legyen az ő nevében” (Jn 20:30-31, ÚRK).

Ezen a héten János beszámolója alapján Jézus néhány első csodáját fogjuk tanulmányozni – amikor egy menyegzőn a vizet borrá változtatta, meggyógyította valakinek a halálos beteg fiát, valamint a Bethesda tavánál fekvő beteget.

János ezeket a csodákat „jeleknek” nevezi, amikor nem olyasmire gondol, mint az utcai jelzések. A valóság mélyebb szintjére mutató csodákról van itt szó, amelyek mutatják, hogy Jézus a Messiás. A beszámolókban emberek példáit látjuk, akik hittel válaszoltak Jézusnak, és ez arra biztat, hogy mi is ezt tegyük.

---

#### Ellen G. White idézetek

János az események kiváló ismerőjeként minden hatalmat Krisztusnak tulajdonít, és beszél az Ő fenségéről, magasztos voltáról. Hagyja, hogy a mennyei sugarak napfényként ragyogjanak a drága igazságra. Úgy mutatja be Krisztust, mint egyedüli közbenjárót Isten és az emberek között.

Krisztus testet öltésének tana titok, „mely el vala rejtve ősidők óta és nemzetségek óta”. A kegyességnek ama nagy és mélységes titka. „Az Ige testté lett, és lakozék miközöttünk.” Krisztus isteni természeténél alacsonyabb rendű mennyei természetet öltött önmagára. Ennél a ténynél semmi sem képes hatékonyabban szemléltetni Isten jóindulatát, hiszen „úgy szerette a világot, hogy egyszülött Fiát adta”. János nemes egyszerűséggel mutatja be ezt az igazságot, hogy mindenki megértse szavait, és világosságot nyerjen. – The Review and Herald, 1906. április 5.

Krisztus olyan a láthatatlan Isten számára, mint a beszéd az elme számára. Ő az Atya kinyilatkoztatása, akit Isten Igéjének nevezünk. Isten elküldte Fiát a világba, emberi testbe öltöztette, hogy az embernek is lehetősége legyen viselni a láthatatlan Isten képmását. Krisztus a szavai által tette ismertté Isten jellemét, hatalmát és fenségét, természetét és tulajdonságait.

Jézus törvényadóként gyakorolta isteni tekintélyét; parancsai és döntései az örök trón támogatását élvezték. A Fiúban az Atya dicsősége lett kinyilatkoztatva; Krisztus az Atya jellemét mutatta be. Tökéletes kapcsolatban volt Istennel, teljes mértékben beragyogta Őt az Atyát körüllengő fény, ezért aki látta a Fiút, magát az Atyát látta. Hangja Isten hangja volt… Ő mondta: „én az Atyában vagyok, és az Atya én bennem van”. „Senki sem ismeri a Fiút, csak az Atya; az Atyát sem ismeri senki, csak a Fiú, és akinek a Fiú akarja megjelenteni.” „Aki engem látott, látta az Atyát.” (Jn 14:11; Mt 11:27; Jn 14:9) – That I May Know Him, 38. o.

Krisztus minden csodája az Istenségének egy-egy jele volt. Pontosan azt művelte, amit a Messiásról megjövendöltek, de a farizeusok ezeket az irgalmas cselekedeteket valóságos sértésnek tekintették. A zsidó vezetők szívtelen közönnyel nézték az emberi szenvedéseket. Sok esetben önzésük, elnyomásuk okozta a szenvedést, melyen Krisztus könnyített. Ezért csodái szemrehányásként érték őket.

Ami a zsidókat a Megváltó munkájának elvetésére késztette, az éppen isteni jellemének legfőbb bizonyítéka volt. Csodáinak az a legnagyobb jelentősége, hogy az emberiség áldására cselekedte őket.

Élete Isten jellemét nyilatkoztatta ki – ez a legfőbb bizonyítéka annak, hogy Ő Istentől jött. Isten művét végezte, Isten igéit szólta. Az ilyen élet minden csodánál nagyobb. – Jézus élete, 406. o.