---
title:  Történet
date: 04/10/2024
---

#### A BŐRJÁRÓK ELHALLGATTATÁSA

Andrew McChesney

Allison, a Holbrook Hetednapi Adventista Indián Iskola lovasoktatója akkor hallott először a „bőrjárókról”, amikor egy diákja ingerülten rászólt, hogy ne fütyüljön a sötétben. Kai félve mondta, hogy ha fütyül a sötétben, az meghívás a „bőrjárók” számára. A navahó hitvilágban a Bőrjáró (skin-walker) egy gonosz boszorkány, akinek olyan képességei vannak, hogy állattá alakul át, megszáll egy állatot, vagy állatnak álcázza magát.

Allison megnyugtatta a lányt, hogy Isten hatalmasabb, mint bármelyik „bőrjáró”, és ha csatlakozik Isten csapatához, nincs mitől félnie. Kai biztosította Allisont, hogy ő már Isten csapatához tartozik, és ettől kezdve nem is félt. 

Nem Kai volt az egyetlen lány a Holbrook iskolában, aki félt a „bőrjáróktól”.

A tizenöt éves Enola minden este elhívta magával az egyik barátját, amikor az istállóba ment, hogy megetesse és megitassa a lovát, a lovasoktatás részeként. Aztán egy reggel Enola örömmel újságolta, hogy előző este már a barátnője nélkül ment az istállóba.

Allison megkérdezte, hogy nem félt-e. A lány azt válaszolta, hogy félt egy kicsit, de látni akarta, hogy történik-e valami. Elmondása szerint egyszer majdnem elkapták, de akkor elgondolkozott azon, hogy mivel az iskola területén van, nem kaphatja el senki és semmi. 

Allison örült, hogy az arizonai Holbrook iskola kampuszán Enola tanúja lehetett a mennyei Isten hatalmának. Amikor Enola eldöntötte, hogy a sötétben egyedül megy az istállóba, az egy lehetőség volt Isten számára bebizonyítani, hogy Ő valóban méltó a bizalomra, és jó a csapatában lenni!

Ez a tapasztalat arra a gondolatra vezette Allisont, hogy az Egyesült Államokban a Holbrook egy igazi misszióiskola. „Ez misszióterület, az biztos” – mondta. 

Köszönjük a tizenharmadik szombati felajánlásokat, amelyekkel támogattátok a Holbrook Hetednapi Adventista Indián Iskolát! Ez az adomány egy új diákközpont építését segíti a kampuszon, ahol a diákoknak nem kell félniük a „bőrjáróktól”. 

