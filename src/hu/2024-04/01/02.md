---
title:  A Kánai Menyegző
date:  29/09/2024
---

`Olvassuk el Jn 2:1-11 verseit! Milyen jelet tett Jézus Kánában? Hogyan segített ez a tanítványainak hitre jutni?`

A tanítványok látták Jézus csodáját, amikor a vizet borrá változtatta. Ez bizonyságul szolgált nekik, megerősítette a döntésüket, hogy Jézus követői lesznek. Ugyan miért ne tekintették volna ezt erős jelnek arra, hogy Ő valóban Istentől jött? (Ekkor valószínűleg még nem álltak készen arra, hogy Ő Isten.)

Mózes „jelekkel és csodákkal” (5Móz 26:8; lásd még 6:22) vezette ki Izraelt Egyiptomból. Isten általa szabadította meg a népét az egyiptomiaktól (bizonyos értelemben a „megmentőjük” volt).

Isten megjövendölte Mózes által, hogy jön majd egy olyan próféta, mint Mózes. Kérte a népét, hogy hallgassanak rá (5Móz 18:15; Mt 17:5; ApCsel 7:37). Jézus volt az a „próféta”, és ennek első jelét János evangéliuma 2. fejezetében adta, visszamutatva Izrael népének Egyiptomból való szabadulására.

Az egyiptomiak számára a Nílus kulcsfontosságú erőforrás volt, istenként imádták. Az egyik csapás a folyót érte: a víz vérré vált. Kánában Jézus hasonló csodát tett, de a vizet nem vérré, hanem borrá változtatta.

A vizet hat, a zsidó tisztasági szertartás céljára használt vizes korsóban tartották, ami még jobban összekapcsolja a történetet a szabadítás bibliai témáival. Amikor János beszámol a víz borrá változtatásának történetéről, ezzel visszautal a kivonulásra, és rámutat, hogy Jézus a Szabadító.

Mit gondolt a násznagy az erjedetlen borról, amit Jézus csodája folytán megkóstolt? Nem tudta, hogy Jézus csodát tett, és nagyon meglepte az ital kiváló minősége. Furcsállta, hogy a végére tartogatták a legjobbat.

A görög oinosz szóval a mustra és a borra egyaránt utaltak (lásd The Seventh-day Adventist Bible Dictionary. 1117. o.). Ellen G. White arról ír, hogy a csoda módra kapott ital nem volt alkoholos (Ellen G. White: Jézus élete. Budapest, 1989, Advent Kiadó, 116-117. o.). Akik tudták, mi történt, minden bizonnyal ámuldoztak a csoda láttán.

`Téged milyen okok késztetnek Jézus követésére? (Sok okot mondhatunk, nem igaz?)`

---

#### Ellen G. White idézetek

Jézus nem Jeruzsálemben, a Magas Tanács előtt kezdte szolgálatát valamilyen nagy tettel. Egy kis galileai faluban, családi összejövetel keretében mutatta meg hatalmát, hogy hozzájáruljon a menyegzői ünnepség örömeihez. Így fejezte ki rokonszenvét az ember iránt, és vágyát, hogy boldogságát szolgálja. A megkísértés pusztájában maga is ivott a keserűség poharából. Azért jött, hogy áldásával megszentelje az emberi kapcsolatokat. […]

Jézus Mária bizalmát akarta jutalmazni, és tanítványai hitét megerősíteni első csodájával. A tanítványoknak még a hitetlenség számos nagy kísértésével kellett szembenézniük. A jövendölések félreérthetetlenül megvilágították számukra, hogy Jézus a Messiás. Azt várták, hogy a vallási vezetők még az övékénél is nagyobb bizalommal fogadják Őt. Elbeszélték az embereknek Jézus csodálatos tetteit, és küldetésébe vetett bizalmukat, de meglepte őket, és keserű csalódást váltott ki bennük a papok és rabbik Jézussal szemben tanúsított hitetlensége, mélyen gyökerező előítélete, ellenségeskedése. A Megváltó korai csodái erősítették a tanítványokat, hogy szembeszálljanak az ellenkezéssel. – Jézus élete, 144, 147. o.

Amikor az idő elérkezett, Krisztus csodáját elismerték. Amint a násznagy megízlelte a bort, meglepetten föltekintett. Ízletesebb volt minden bornál, amit valaha kóstolt. Erjedetlen bor volt. Így szólt a vőlegényhez: „Minden ember a jó bort adja fel először, és mikor megittasodtak, akkor az alábbvalót: te a jó bort ekkorra tartottad.” (Jn 2:10)

Krisztus nem közelítette meg az edényeket, és a vizet sem érintette; csak a vízre tekintett, ami azonnal tiszta, ízletes szőlőlévé változott. De milyen hatást váltott ki ez a csoda? „Hívének benne az ő tanítványai” (11. v.)… Csodája révén Krisztus kinyilvánította irgalmát és együttérző lelkületét. Megmutatta, hogy gondoskodni fog azoknak szükségleteiről, akik követik Őt, és hallgatják bölcs szavait. – This Day with God, 366. o.

Az Úr megígérte, hogy világosságot ad mindazoknak, akik teljes szívből keresik Őt. Ha türelemmel és imádkozással várjuk Istent, és nem saját elhamarkodott terveinket követjük, akkor majd Ő vezérli döntéseinket, és megnyitja előttünk a reménység és a munka ablakait. Nagy hadvezérünk fog vezetni minden küzdelmünkben, hogy műve előre haladhasson. Hűségeseit személyesen vezérli a veszélyes küzdelmekben, ha… végezni fogják a rájuk szabott munkát, és meghallják felhívását: „Ez az út, ezen járjatok!” „Aki engem követ, nem jár sötétségben.” Micsoda vigasz számunkra ez az ígéret! Világosságban járhatunk, ahogyan Ő a világosság… Az emberek különféle világosságokat követhetnek, de csak egy Világosság létezik, amelyet teljes biztonsággal követni lehet. Bizonyosodj meg afelől, hogy Jézust követed, bárhová megy! – Special Testimonies to Ministers and Workers, no. 3., 44. o.