---
title:  Kemény Szív
date:  02/10/2024
---

Maguk a jelek, csodák még nem bizonyítják, hogy Istentől volnának, amikor azonban valóban tőle származnak, veszélyes elvetni azokat.

`Olvassuk el Jn 5:10-16 szakaszát! Milyen tanulságot vonhatunk le a vallási vezetők elképesztő szívbéli keménységéből Jézussal és az általa végbevitt csodával szemben?`

Amikor a férfi újból találkozott Jézussal, azonnal elmondta a vallási vezetőknek, hogy Ő gyógyította meg. Azt gondolná az ember, hogy az eset alkalmat ad Isten dicsőítésére, a vezetők azonban „üldözőbe vevék… Jézust, és meg akarák őt ölni, hogy ezeket művelte szombaton” (Jn 5:16).

A szombati gyógyítást csak vészhelyzetben engedélyezték. Ez az ember már harmincnyolc éve feküdt bénán, tehát a meggyógyítását nem tartották sürgős dolognak. Ráadásul ugyan miért volt szükség arra, hogy még az ágyát is felvegye? Az ember azt gondolná, aki erőt kap Istentől ilyen csoda végbevitelére, az azt is tudja, hogy szombaton haza lehet-e vinni egy fekhelyet. Jézus nyilván mélyebb bibliai igazságokra akarta elvezetni őket, túl az ember-alkotta, az igaz hitet bizonyos esetekben elfojtó szabályokon és rendelkezésen.

`Mennyire képes megkeményedni az ember szíve, még akkor is, ha szembesül a bizonyítékokkal? Mit tanítanak erről a következő beszámolók? Mt 12:9-14; Mk 3:22-23; Jn 9:1-16`

Hogyan lehettek ennyire elvakultak a vallási vezetők? A válasz valószínűleg az, hogy a saját romlott szívük miatt; a tévhitük miatt, hogy a Messiás azonnal megszabadítja őket Rómától; mert annyira szerették a hatalmat; mert nem akartak meghajolni Isten előtt. Mindez közrejátszott abban, hogy elutasítsák éppen a szemük előtt lévő igazságot.

`Mire figyelmeztetett Jézus Jn 5:38-42 verseiben? Mit tanulhatunk a szavaiból? Vagyis mi lehet bennünk, ami vakká tesz bennünket azokra az igazságokra, amelyeket ismernünk és alkalmaznunk kell az életünkben?`

---

#### Ellen G. White idézetek

Abban az időben a szombatot annyira eltorzították, hogy ünneplése inkább az önző és zsarnok ember jellemét tükrözte, nem pedig Istenét. Krisztus eltette az útból a hamis tanításokat, amelyekkel téves színben tüntették fel Istent azok, akik azt állították, hogy ismerik Őt. A rabbik könyörtelen gyűlölete kísérte, de Ő még látszat szerint se alkalmazkodott kívánalmaikhoz, hanem ment egyenesen előre, megtartva a szombatot Isten törvénye szerint.

Félreérthetetlen szavakkal tett bizonyságot Jahve törvénye iránti tiszteletéről: „Ne gondoljátok, hogy azért jöttem, hogy érvénytelenné tegyem a törvényt vagy a próféták tanítását. Nem azért jöttem, hogy érvénytelenné tegyem, hanem hogy betöltsem azokat. Mert bizony mondom néktek, hogy amíg az ég és a föld el nem múlik, egy ióta vagy egy vessző sem vész el a törvényből, míg minden be nem teljesedik.” (Mt 5:17–18) – Próféták és királyok, 183. o.

Bárcsak az Úr hatna mindazok szívére, akik nagy világosságot nyertek, hogy tartózkodjanak minden bűntől. Tekintsetek fel a Kálvária keresztjére. Lássátok meg Jézust, aki életét adta, de nem azért, hogy az emberek folytassák bűnös életüket, nem azért, hogy az embereknek engedélyt adjon Isten törvényének áthágására, hanem végtelen áldozata árán megszabadítsa őket minden bűnüktől. […]

Feltették a kérdést, hogy a gyülekezetek miért olyan erőtlenek, s tanítóink eredményei miért olyan csekélyek csupán? A felelet az, hogy az ismert bűnök különböző formái burjánzanak közöttünk, s a hosszabb bűnözés csak megkeményíti a lelkiismeretet. A felelet csak az, hogy az emberek nem Istennel járnak, eltávoztak Jézustól, s ennek következtében a gyülekezetben önzés, kapzsiság, büszkeség, viszály, versengés, keményszívűség, könnyelműség, sok rossz szokás mutatkozik. – Bizonyságtételek a prédikátoroknak, 161–162. o.

Az igazság lelkülete jobb férfiakat és nőket nevel azokból, akik szívükbe fogadják ezt a lelkületet. Kovászként hat ez, míg egész lényünket elveinek színvonalára nem hozza. Kitárja szívünket az előtt, amit a kapzsiság befagyasztott. Megnyitja kezünket, amit addig soha meg nem nyitottunk az emberi szenvedés előtt. Szeretet és gondoskodás tündöklik elő gyümölcsként. […]

Napról napra férfiak és nők döntik el örök sorsukat. Az Úr elém tárta, hogy sokakat veszedelem környékez. Mikor valaki bármit mond vagy tesz, hogy elérje önző célját, csakis Isten hatalma tudja őt megmenteni. Jellemének át kell alakulni, mielőtt jó, Isten és ember elleni vétektől mentes lelkiismerete lehetne. Az énnek, önzésnek, szeszélyeknek meg kell halniuk, és Krisztusnak kell birtokba vennie a lélek templomát. Mikor az Isten adta világosságot elvetve az emberek visszaélnek a lelkiismeretükkel, s lábbal tapossák azt, félelmetes veszélyben forognak. A jövendő, örök jólétük a tét. – Értelem, jellem, egyéniség, 1. köt., 319–320. o.