---
title:  Dániel, Nebukadneccar És Babilon
date:  02/06/2020
---

2007 júliusában a Bécsi Egyetem egyik tudósa a British Múzeumban dolgozott egy megbízáson, amikor egy agyagtáblát talált Nebukadneccar, Babilon királyának idejéből. Az agyagtáblán a „Nebusarsekim” nevet találta, annak a babiloni hivatalnoknak a nevét, akit Jer 39:3 említ. Nebusarsekim egyike azoknak, akiket (a régészetnek köszönhetően) újra felfedeztek a Dániel és Nebukadneccar idejében élt királyok meg hivatalnokok közül.

`Olvassuk el Dániel próféta könyvének 1. és 5. fejezetét! Mi a kapcsolat Dánielnek a korán meghozott döntései és Isten tettei között, amelyek során szolgájaként és prófétájaként használta őt fel, és így a próféta a történelem során emberek millióira hatott?`

Dániel „eltökélé az ő szívében” (Dán 1:8), hogy Istenhez hűséges marad mindabban, amit megeszik és az imádságban is. A korán kialakított jó szokásai az életmódjává váltak, és erőt adtak neki hosszú élete során. Ennek eredménye lett a világos gondolkodás, a bölcsesség és a felülről származó értelem, amit elismert Nebukadneccar és Bélsaccar is, ezért emelték a birodalom legmagasabb pozícióiba. Még fontosabb, hogy Nebukadneccar megtérésében is része volt (Dán 4:34-37).

Nebukadneccar Nabopolassar fia volt. Együtt építtették fel a ragyogó várost, aminek nem volt párja az ókori világban (Dán 4:30). Babilon hatalmas volt, legalább háromszáz templommal és a gyönyörű palotával. Masszív, dupla várfalak vették körül, az egyik szélessége 3,6 méter, a másiké pedig 6,7 méter volt. A várfalakon nyolc főkapu ékeskedett, mindegyiket babiloni főistenekről nevezték el. A leghíresebb ezek közül az Istár-kapu, amit német régészek tártak fel, majd újra felépítettek a berlini Pergamon Múzeumban.

Dán 7:4 sasszárnyú oroszlánként írja le Babilont. Az Istár-kapuhoz vezető felvonulási úton százhúsz oroszlán szobra sorakozott. Az ásatások során találtak egy olyan szobrot is, egy emberre ugró hatalmas oroszlánt, ami a mai napig a város előtt áll. Mindez azt tanúsítja, hogy az oroszlán találó jelkép a nagy Babilonra, megerősíti a bibliai történelmet és a prófétai üzenetet.

`Mi a jelentősége annak Dán 1:8 versében, hogy Dániel „eltökélé az ő szívében”? Mit kell nekünk is elhatároznunk azzal kapcsolatosan, hogy mit tegyünk és mit ne?`

---

#### Ellen G. White idézetek

Dániel és társai... tisztelettudóak, előzékenyek és jóságosak voltak, a szelídség és alázat ajándékával rendelkeztek. És amikor próbára lettek téve, teljes mértékben a feddhetetlenség, az igazság oldalára álltak. Nem a szeszélyek vezérelték őket, hanem a bölcsesség. Úgy döntöttek, hogy mivel a hús korábban sem tartozott az étrendjükhöz, a jövőben sem fogják fogyasztani. Mivel az Isten szolgálatában állóknak meg volt tiltva a bor fogyasztása, elhatározták, hogy nem nyúlnak az italhoz sem.

Dániel és barátai nem tudhatták, mi lesz a döntésük következménye. Nem tudták, hogy még az életüket is kockáztatják, mégis eltökélt szándékuk volt a szigorú mértékletesség szoros útján maradni Babilon züllött udvarában. Nemes szokásaik végül a javukra váltak. Ügyüket Isten kezébe helyezték, és mindenben önmegtagadást, mértékletességet tanúsítottak. Az Úr pedig együtt munkálkodott Dániellel és társaival. - In Heavenly Places, 261. o.

A legfontosabb kötelességünk Isten és embertársaink iránt: képezni magunkat. Minden Isten által ránk bízott képességet a tökéletesség legmagasabb szintjéig kell fejlesztenünk, hogy az adottságainkhoz mérten a lehető legnagyobb jót végezhessük... Nem engedhetjük, hogy a testünk vagy az értelmünk akár csak egyetlen funkciója is elsorvadjon vagy megnyomorodjon a túlhajszolt munka miatt, vagy azért, mert visszaélünk élő gépezetünk bármely részével. Ha mégis megtennénk, egészen biztosak lehetünk abban, hogy ez nem marad következmények nélkül. - Gyermeknevelés, 395. o.

Ha a szív igazán megtér, akkor Krisztus segítségével szakít régi szokásaival és jellemhibáival, és számára minden újjá lesz. Akik azt vallják, hogy Krisztus szolgái, komoly elhatározást kell hozniuk, mint Dániel a babiloni udvarban. Tudta, hogy az Úr a pajzsa és erőssége, s hogy védelmet nyer a jövőre nézve is. A züllött környezet látványai és hangjai nem tudták elvonni a figyelmét, nem tudták kísértésbe ejteni. Amikor szolgálati kötelességei folytán jelen kellett lennie a féktelen tivornyákon és

a bálványimádáson, szokása szerint csendben imádkozott, s így Isten ereje megőrizte őt. Az Istenhez emelt elme mindig és minden körülmények között a javunkat szolgálja. Engedjük meg, hogy a világ Megváltójának csodálása váljon lelkünk gyakorlatává... Segedelmünk Őbenne van, aki hatalommal teljes. Az életét adta azért, hogy minden lélek erőt meríthessen. - That I May Know Him, 247. o.

