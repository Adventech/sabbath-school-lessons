---
title:  A Biblia és a történelem
date:  30/05/2020
---

### E heti tanulmányunk
1Sámuel 17; Ézsaiás 36:1-3, 37:14-38; Dániel 1; 5; Máté 26:57-67; Zsidók 11:1-40

> <p></p>
> „Én, az Úr vagyok a te Istened, aki kihoztalak téged Egyiptom földjéről, a szolgaság házából” (2Móz 20:2, RÚF; lásd még 5Móz 5:6).

A Szentírás a történelembe ágyazódik. A bibliai történelem lineáris irányban halad az abszolút kezdettől, amikor Isten megteremtett mindent, a végső célig, amikor második adventje után helyreállítja a földet.

Történelmisége megkülönbözteti az Igét más vallások szent könyveitől. A Biblia nem próbálja meg bizonyítani Isten létezését, hanem abból indul ki, hogy Ő létezik és személyesen cselekszik a történelemben. Kezdetben Isten szólt, így teremtette meg a földön az életet (1Móz 1:1-31). Kihívta Ábrámot a káldeusok földjéről. Megszabadította népét az egyiptomi szolgaságból. A Tízparancsolatot Ő írta a kőtáblákra, a saját ujjával (2Móz 31:18). Elküldte a prófétákat. Ítéleteket hajtott végre. Arra szólította az embereket, hogy törvénye szerint éljenek, és a többi népnek is bemutassák a megváltási tervét. Végül pedig elküldte Fiát, Jézus Krisztust a világba, ezzel hozva változást a történelemben.

Ezen a héten a Biblia leírása szerint néhány kulcsfontosságú, történelmi témakört tekintünk át, és megnézünk néhány régészeti bizonyítékot, amelyek alátámasztják a Szentírásban bemutatott történelmet.

---

#### Ellen G. White idézetek

A mennyei tanácsban döntés született, hogy az ember élő példát kapjon a törvény megtartására vonatkozóan. Miután Isten elhatározta ezt a nagy áldozathozatalt, az ember megmentésével kapcsolatosan semmit sem hagyott homályban, tisztázatlanul. Olyan mércét állított elénk, amely szerint alakíthatta jellemünket. A Sínai-hegyen olyan erőteljes hangon jelentette ki törvényét, hogy félelmetes magasztosságát mindenki jól hallhatta...

Isten teljes érdeklődést tanúsított az általa teremtett lények iránt, és annyira szerette a világot, hogy „az Ő egyszülött fiát adta, ha valaki hisz őbenne, el ne vesszen, hanem örök élete legyen” (Jn 3:16). Krisztus eljött, hogy erkölcsi erőt hozzon az embernek, hogy felemelje, nemesebbé tegye és erővel ruházza fel, és az isteni természet résesévé tegye, miután elszakad a világ kívánságaitól és romlottságától. Az elbukott világok lakóinak pedig bebizonyította, hogy törvényét tiszteletben lehet tartani. Emberi testben járva megtartotta a törvényt, s ezzel megerősítést nyert Isten igazsága, amely elvárja az embertől a törvény megtartását. Az ítéletben majd az Ő élete lesz az Isten törvénye mellett felhozott megcáfolhatatlan érv. - In Heavenly Places, 38. o.

„Mikor pedig elvégezte vele való beszédét a Sínai-hegyen, által adta Mózesnek a bizonyság két tábláját, az Isten ujjával irt kőtáblákat.” (2Móz 31:18) Semmit sem lehet eltörölni a két kőtáblára írottakból. A törvény becses feljegyzéseit a bizonyságtétel szekrényébe helyezték, s még most is ott van biztonságban elrejtve az emberek elől. Isten kijelölt időpontjában mégis elő fogja hozni e két kőtáblát, hogy bizonyság legyen az egész világ számára parancsolatainak semmibevevése és a hamis szombat bálványimádó tisztelése ellen.

Bőséges bizonyíték áll rendelkezésre Isten törvényének örökérvényű volta felől. Isten ujja írta le azt, hogy soha ne lehessen kitörölni,

soha ne lehessen elpusztítani. Isten elrejtette a két kőtáblát, hogy az ítélet nagy napján pontosan úgy hozza elő, ahogy leírta. - A Te Igéd igazság, 1. köt., 1109. o.

Napjainkban a világ nyíltan lázad Isten ellen. Ez a nemzedék valóban elégedetlen, hálátlan, tele van külsőségekkel, hiányzik az őszintesége, miközben büszke és hitehagyó. Az emberek elhanyagolják a Bibliát és gyűlölik az igazságot. Jézusnak végig kell nézni, ahogy elutasítják törvényét, megvetik szeretetét, és küldötteihez közönnyel viszonyulnak. Szenvedései által beszélt az emberhez, de nem ismerték el azokat, az intéseit nem vették figyelembe. Az emberi lélek templomának udvara a szentségtelen üzérkedések helye lett. Önzést, irigységet és gonoszságot ápol, és kigúnyolja azokat, akik hisznek az Igében. Egyre fokozottabb megvetés mutatkozik a törvény és a rend iránt, és nyíltan lábban tiporják Jehova határozott parancsait. Isten kőtáblákra véste a Tízparancsolatot, hogy a föld minden lakója megérthesse örök és változhatatlan jellemét. - Lift Him Up, 141. o.

