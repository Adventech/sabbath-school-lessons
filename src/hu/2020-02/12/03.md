---
title:  Őszintén És KörültekintŐen Álljunk A nehézségekhez!
date:  15/06/2020
---

Előfordult már, hogy olyan szövegrészhez vagy egész szakaszhoz értünk, amit nem értettünk, esetleg nem igazán tudtunk összeegyeztetni más kijelentésekkel, általában a valósággal? Nehezen elképzelhető, hogy valamikor ne kerültünk volna szembe ezzel a problémával. A kérdés az, hogy mit tettünk? Vagy ami még fontosabb: Hogyan kell reagálni erre?

`Olvassuk el 1Krón 29:17, Péld 2:7 és 1Tim 4:16 verseit! Hogyan kezeljük a nehezen érthető igeszakaszokat? Mit szűrhetünk le ezekből az igékből erre vonatkozóan?`

Csak akkor viszonyulunk megfelelően a nehézségekhez, ha őszinték vagyunk. Ez megvéd attól, hogy kikerüljük vagy elködösítsük a nehézségeket. Attól is megóv, hogy felületes válaszokat adjunk, amelyek nem állják ki az alapos ellenőrzés próbáját. Isten örömét leli a becsületességben és a hűségben, tehát tükrözzük jellemét mindenben, így a bibliatanulmányozásban is!

Az őszinte emberek gondosan fordulnak a Biblia nehezen érthető szakaszaihoz, nem ragadják ki az információt az összefüggéséből, nem is torzítják el az igazságot oda nem illő nyelvezet használatával, nem vezetnek félre másokat bizonyítékok elferdítésével. Sokkal jobb a megalapozott válaszra várni, mint kitérő vagy elégtelen megoldást kínálni. Az őszinte bibliatanulmányozás egyik pozitív mellékhatása, hogy bizalmat épít. A bizalom az alapja minden egészséges emberi kapcsolatnak. Sokkal meggyőzőbb tud lenni, mint egy gyenge lábakon álló felelet. Jobb azt mondani, hogy arra a bizonyos kérdésre nem tudjuk a választ, vagy nem tudjuk megfelelően megmagyarázni az adott szöveget, mint megpróbálni belemagyarázni a saját véleményünket, amikor abban az igeszakaszban nem is arról van szó. A körültekintő emberek komolyan meg akarják ismerni Isten Igéjének igazságát, és ezért következetesen bebiztosítják magukat, nehogy sietségükben olyan következtetéseket vonjanak le, amelyek korlátolt tudáson vagy sekélyes bizonyítékokon alapszanak. Eltökélik magukban, hogy nem hagynak figyelmen kívül semmilyen részletet vagy megközelítést, ami fontos lehet az adott esetben. Nemcsak kapkodva gondolják végig a dolgokat, hanem alaposan, szorgalmasan tanulmányozzák Isten Igéjét és a hozzá kapcsolódó információt.

`Mit teszünk, de mit nem szabad tennünk azokkal az igehelyekkel, amelyeket nem teljesen értünk, amelyek nem egészen illeszkednek abba, ahogyan mi vélekedünk az igazságról?`

---

#### Ellen G. White idézetek

Légy óvatos, amikor magyarázod a Szentírást! Olvasd nyitott szívvel, és légy kész befogadni Isten Igéjét, s akkor olyan mennyei világosság

árad rád, amely még az egyszerű embernek is megértést kínál. Nem a gyenge felfogású személyekről van itt szó, hanem arról, aki nem képzeli magát bölcsebbnek és tehetségesebbnek annál, ami valójában, és aki nem sajátságos és független módon próbál az igazi ismeretnél magasabb szintű tudásra eljutni. - ThisDay Whit God, 43. o.

A Szentlélek irányítása nélkül mindig az a veszély fenyeget, hogy nagyot csavarunk a Szentíráson, vagy pedig félremagyarázzuk azt Sokan olvassák a Bibliát, még sincs semmi hasznuk belőle. Sőt, sok esetben ártalmukra válik. Ha tiszteletlenül és ima nélkül nyitjuk meg Isten szavát, ha a gondolataink és szeretetünk nem csügg Istenen vagy nincs összhangban vele, akkor kétely felhőzi be az értelmünket. A Biblia ilyképpen való tanulmányozása csak a kételkedő bölcseletet növeli. Az ellenség veszi át a gondolatok fölött a vezető szerepet, és felemás magyarázatokat sugall.

Ha valaki nem törekszik szóban és tettben Istennel összhangban élni, akkor, ha még annyira tanult ember is, könnyűszerrel melléfoghat, a magyarázatai pedig megbízhatatlanok lesznek. De ha őszintén keressük Isten akaratát, akkor a Szentlélek életünk elveivé teszi az Ige szabályait, felírja azokat lelkünk tábláira. Csak azok remélhetik a Lélek további felvilágosítását, akik követik a már elnyert fényt. Erről beszélt Krisztus: „Ha valaki cselekedni akarja az ő akaratát, megismerheti e tudományról, vajon Istentől van-é, vagy én magamtól szólok?” (Jn 7:17) - Bizonyságtételek, 5. köt., 104-105. o.

Az igazság megértésének világossága egyenes arányban lesz Isten szavának megértésével. Aki imával, erős figyelemmel olvassa a Szentírást, világos felfogást és megbízható ítélőképességet fog nyerni, mintha csak Istenhez fordulásával magasabb szellemi színvonalra jutott volna.

Olvassuk figyelemmel! Nem biztonságos úgy fordulnunk el a Szentírástól, hogy csupán hanyagul olvassuk szent oldalait... Fegyelmezzük értelmünket az elé állított magas feladatra, s tanulmányozzuk határozott érdeklődéssel, hogy meg tudjuk érteni isteni igazságát. Akik ezt cselekszik, meglepetten tapasztalják, hogy milyen sokat képes felfogni az ész.

Az emlékezet fegyelmezése segíti az értelmet. Az értelmet fegyelmezni kell. Ne hagyjuk elkalandozni. Neveljük rá, hogy a Szentíráson és nemes, felemelő tárgyakon időzzön. Szentírásszövegeket, egész fejezeteket kívülről is meg lehet tanulni és elismételni, amikor Sátán betör a kísértéseivel. Ésaiás 58. fejezete nagyon alkalmas erre a célra. Falazzuk körül lelkünket Isten Lelke ihletésének korlátozásaival és utasításaival. - Értelem, jellem, egyéniség, 1. köt., 95. o.

