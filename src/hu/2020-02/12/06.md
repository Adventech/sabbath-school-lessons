---
title:  A Nehezen ÉrthetŐ Szakaszokkal Óvatosan És Imádságos Szívvel Bánjunk!
date:  18/06/2020
---

`Olvassuk el ApCsel 8:35, 15:15-16 és 17:11 verseit! Mit tettek az apostolok és a korai egyház tagjai, amikor nehéz kérdésekkel találták szemben magukat? Miért a Szentírás a legjobb forrása önmaga értelmezésének?`

A nehezen érthető igeszakaszok megoldása még mindig a Bibliában található. Az ilyen kérdésekre az a legjobb megoldás, ha a teljes Szentírás fényében tanulmányozzuk őket, és nem csak a többi igétől vagy akár az egész Bibliától elszigetelt szöveggel foglalkozunk. Valóban a Bibliához kell fordulnunk, hogy megérthessük az Igét! Az egyik legfontosabb feladatunk, hogy megtanuljuk kiaknázni a Szentírás nagy igazságait.

Ha nem értünk egy szakaszt, próbáljunk meg világosságot nyerni a Biblia más részeiből, amelyek ugyanazzal a témával foglalkoznak! Mindig igyekezzünk világos szentírási állításokat találni, amelyek fényt vetnek a kérdéses igehelyekre! Az is nagyon fontos, hogy soha ne homályosítsuk vagy halványítsuk el Isten Igéjének világos kijelentéseit azzal, hogy nehezen érthető szakaszokkal társítjuk őket! Ahelyett, hogy Biblián kívüli forrásokkal, filozófiával vagy tudománnyal magyaráznánk az Igét, engednünk kell, hogy a Szentírás szövege mutassa meg annak jelentését!

Szokták mondani, hogy térden állva egészen más szemszögből látjuk a nehézségeket. Azért, mert az imával jelezzük, hogy mennyei segítségre van szükségünk a Szentírás értelmezéséhez és megértéséhez. Imában világosságot kérünk a Szentlélektől, aki a Biblia íróit is ihlette.

Imádságban a szándékaink nyitottak. Elmondhatjuk Istennek, hogy miért akarjuk megérteni azt, amit olvasunk. Kérjük, hogy nyissa meg szemünket Igéje előtt, adjon készséges lelkületet igazságának követéséhez és gyakorlásához. Ez létfontosságú! Amikor imáinkra válaszolva Isten vezet minket a Szentlélek által, nem mond ellent annak, amit a Bibliában máshol kijelentett. Mindig összhangban lesz a Bibliával, megerősíti, és arra épít, amit az általa ihletett írók révén közölt velünk.

`Hogyan segít a helyes gondolkodáshoz az imádság, hogy jobban meg tudjuk érteni Isten Igéjét és engedelmeskedjünk neki?`

---

#### Ellen G. White idézetek

óvatosan és imádságos szívvel bánjunk!

Mindannyian tanulmányozzátok az Igét! Senki se terhelje meg annyira a szívét, hogy már ne legyen képes figyelemmel kísérni Krisztus értékes tanításait...

Isten Igéjét még fele mértékben sem értik meg. Ha mindenki lelki böjtöt hirdetne, kitartó imával tanulmányozná az Igét, és csak olyan könyveket olvasna, amelyek segítenek még jobban megérteni az Írást, akkor Isten népe sokkal jobb egészségnek és lelkierőnek örülhetne, sokkal több ismerettel és lelki megértéssel rendelkezne. Szükség keresnünk Istent, és meg kell találnunk Őt lelkünk számára. Szükséges a szívünkben őriznünk Őt, mint állandó vendégünket és kísérőnket. Sosem szabad elszakadnunk tőle.

Minden lélek nagy előjoga, hogy Krisztusban egyesülhet Istennel. Ennek érdekében azonban szelídnek és alázatosnak kell lennünk. Továbbá pedig legyünk engedelmesek és nyitottak a tanulásra. Soroltassunk mi is azok közé, akik komoly imával és a tanultak hűséges gyakorlásával biztosítják maguknak a szeretet által munkálkodó és lelket megújító hitet. - This Day Whit God, 150. o.

Engedjétek, hogy az Ige legyen a vezérelvetek! Megtanít benneteket választékos és nagylelkű viselkedésre, valamint hibátlan ítélőképességre. Tanulmányozzátok az Igét! Amikor nem tudjátok, mitévők legyetek, keressétek az Igében azokat az utasításokat, amelyek a ti esetetekre érvényesek. Kérjétek az Úr vezetését. Sose tegyetek olyat, amit tilt Isten Igéje, ellenben igyekezzetek mindenkor az elvárásai szerint járni. „Tudakozzátok az írásokat, mert azt hiszitek, hogy azokban van a ti örök életetek; és ezek azok, amelyek bizonyságot tesznek rólam.” (Jn 5:39) - The Upward Look, 87. o.

Akik csupán ellentmondásokat keresnek a Szentírásban, sohasem nyerhetnek lelki meglátást. Ferde nézeteik következtében a legegyszerűbb és legvilágosabb dolgokban is okot találnak a kételkedésre és hitetlenségre. Aki viszont tisztelettel tekint Isten Igéjére, és igyekszik engedelmeskedni az Úrnak, annak az élete teljesen megváltozik. Hódolattal és csodálattal tekint a felfedezett igazságok magasztos jellegére. A hasonló emberek vonzódnak egymáshoz és értékelik egymást. A szentség szentséggel társul, a hit pedig hittel. Az alázatos szív és az őszinte, kutató elme számára a Biblia tele van világossággal és tudománnyal. Akik ilyen lelkületben közelednek az Írásokhoz, a próféták és az apostolok társaságába lépnek. Lelkületűk pedig hasonló Krisztushoz, és vágyakoznak egységben lenni Ővele. - Bizonyságtételek, 5. köt., 705. o.

Az otthonban, a gyülekezetben és a misszióterületen egyaránt imára van szükség. A komoly ima hatékonysága kevéssé ismert. Ha a gyülekezet hűségesen imádkozna, akkor nem lenne elmarasztalható annyi mindenben, mert a hűséges ima gazdag áldásokat eredményez.

Amikor a gyülekezet ráébred szent elhívatására, akkor majd sokkal több odaadó és gyümölcsöző ima megy fel a mennybe, amely azt kéri, hogy a Szentlélek mutassa meg Isten népének a lelkek megmentésére irányuló kötelességét. Biztos ígéretünk van arra nézve, hogy Isten minden kereső lelket magához von. - Szemelvények, 1. köt., 116. o.

