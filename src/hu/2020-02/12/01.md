---
title:  Nehezebb igeszakaszok megfejtése
date:  13/06/2020
---

### E heti tanulmányunk
1Krónika 29:17; Apostolok cselekedetei 17:11; Galata 6:9; 2Timótheus 2:10-15;

> <p></p>
> Jakab 4:6-10

„A mi Urunk hosszútűrését pedig üdvösnek tartsátok, ahogyan szeretett testvérünk, Pál is megírta nektek – a neki adott bölcsesség szerint – szinte minden levélben, amikor ezekről szól. Ezekben van néhány nehezen érthető dolog, amelyeket a tanulatlanok és az állhatatlanok kiforgatnak, mint más írásokat is a maguk vesztére” (2Pt 3:15-16, RÚF).

Amikor Pál leveleinek tárgyalásához ért Péter, leírta, hogy van bennük „néhány nehezen érthető dolog” (2Pt 3:16, RÚF). Ezeket a szavakat kiforgatják és eltorzítják a „tanulatlanok és az állhatatlanok… a maguk vesztére” (2Pt 3:16, RÚF). Nem arra célzott, hogy a Szentírásnak minden része nehezen érthető, hanem azt írta, hogy csak néhány ilyen közülük.

Mindannyian tisztában vagyunk ezzel. Melyik őszinte bibliaolvasó nem találkozott már olyan szakaszokkal, amelyek furcsának és nehezen érthetőnek tűntek? Valamikor egészen biztosan mindannyiunknak volt már ilyen tapasztalata. Éppen ezért a héten nem kifejezetten nehéz szakaszokat tekintünk át, hanem megnézzük, hogy mi állhat a nehézségek hátterében, és őszinte igazságkeresőként mit kezdhetünk ezekkel. Végső soron a nehezen érthető kijelentések némelyikét soha nem fejthetjük meg az örökkévalóság előtt, de a Biblia kijelentéseinek túlnyomó többségét gond nélkül megérthetjük. Ne engedjük, hogy néhány nehezebb szakasz csökkentse bizalmunkat Isten Igéjének megbízhatósága és tekintélye iránt!

---

#### Ellen G. White idézetek

Az ember vallásos tapasztalatának természetéről azon könyvek jellege árulkodik, amelyeket szabadidejében olvas. Ha az ifjak egészséges elmével és szilárd keresztény elvekkel akarnak rendelkezni, akkor az Ige által közösségben kell élniük Istennel. A Biblia megmutatja a Krisztus által felkínált szabadulás útját, és útjelzőként szolgál az emelkedett és jobb életvitel felé. A legérdekesebb történeteket és életrajzokat mutatja be, amelyeket valaha emberek írtak. Akinek a képzelőerejét nem rontotta meg a fikció által született irodalom, az a Bibliát a legérdekesebb könyvnek fogja találni. - The Youth's Instructor, 1902. október 9.

Ha Isten Igéjétől elfordulunk, és csakis Isten Lelkét nélkülöző emberek írásait olvassuk, akkor az értelmünk nem fejlődik; nem fogja fel az örök igazságok mélységes, átfogó elveit, és csupán a megszokott dolgok megértésére válik alkalmassá; a végtelen dolgok utáni vágya csökken, a képességei beszűkülnek, és egy bizonyos idő után képtelenek tágulni. - Krisztus példázatai, 41. o.

Krisztus első eljövetele előtt és az esemény bekövetkeztekor is furcsa elméletekkel álltak elő a vallási tanítók, és olyan mértékben keverték az igazságot a hazugsággal, hogy tanításaik tejesen megtévesztőek voltak, és a lelkeket elszakították az Úrtól, miközben látszatra Isten igazi imádóinak tűntek. Az utolsó napokban hasonló állapotok lesznek majd a társadalomban, és akik eltávolodnak a hittől, különböző emberi véleményeket kevernek a hitükhöz. Kritizálni fogják a Bibliát. Vajon a gyülekezetek szolgálattevői nem ugyanezt teszik, azt állítva, hogy a Szentírás következetlen és ellentmondásos? A baj az, hogy az emberek

ugyanúgy járnak el, mint Krisztus idejében - emberi tanokat hirdetnek. A vallási vezetők abban a helyzetben vannak, mint a farizeusok, akikhez így szólt Jézus: „nem ismeritek sem az írásokat, sem az Istennek hatalmát” (Mt 22:29). Szavai olyan emberekhez szóltak, akiket a nép tanítóinak tartottak, és az Írásokat magyarázva tanítottak másokat. - This Day Whit God, 164. o.

Azok közül, akik a korunknak szóló igazságot hirdetik, egyesek olyan kevés bibliai ismerettel rendelkeznek, hogy nehezükre esik egy szöveget a Szentírásból, emlékezetből helyesen idézni. Ügyetlen viselkedésükkel, tévedéseikkel bűnt követnek el Isten ellen. Elferdítik az Írást, és olyan szövegekre hivatkoznak, amelyek nem is szerepelnek a Bibliában.

Némelyek úgy vélik, hogy a műveltség vagy az Írás alapos ismerete csekély jelentőséggel bír, ha az ember egyébként a Szentlélek birtokában van. Isten azonban soha nem adja a Szentlelket a tudatlanság szentesítésére. Megszánja és megáldja azokat, akiknek helyzete olyan, hogy lehetetlen megszerezniük a képzést - néha leereszkedik, hogy erejével kipótolja gyengeségeiket. Mindazonáltal kötelességük, hogy Igéjét kutassák. A tudományos ismeret hiánya nem mentség a Bibliatanulmányozás elhanyagolására, mert az isteni Igék elég világosak ahhoz, hogy még a legtudatlanabbak is megértsék. - Az evangélium szolgái, 105. o.

