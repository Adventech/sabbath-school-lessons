---
title:  Látszólagos Ellentmondások Lehetséges Okai
date:  14/06/2020
---

`Olvassuk el 2Tim 2:10-15 verseit! Pál figyelmezteti Timóteust, hogy legyen szorgalmas és helyesen fejtegesse az igazság Igéjét. Milyen fontos üzenet rejlik ebben a szakaszban mindannyiunk számára?`

Egyetlen figyelmes és becsületes igekutató sem tagadja, hogy vannak a Bibliában olyan részek, amelyeket nehéz megérteni. Ez azonban ne zavarjon bennünket! Tulajdonképpen számítanunk kell efféle nehézségekre. Nem vagyunk tökéletesek, véges az értelmünk, és senkinek sincs átfogó ismerete minden tanítási területről, nem is beszélve az Isten dolgairól. Tehát amikor kevésbé járatos, véges emberek megpróbálják megérteni a Szentírás végtelen Istenének bölcsességét, akkor elképzelhető, hogy némi nehézségbe ütköznek. Ez azonban semmiképp nem azt bizonyítja, hogy amit a Biblia kijelent, az nem lenne igaz.

Akik elvetik az isteni kinyilatkoztatás és ihletés bibliai tanítását, általában hangoztatják, hogy a nehézségek valójában ellentmondások és tévedések. Mivel számukra a Biblia többé-kevésbé csupán emberi könyv, azt hiszik, hogy nem lehet tökéletes, tévedések vannak benne. Aki így gondolkodik, az gyakran nem próbál igazán magyarázatot találni, úgy, hogy figyelembe venné a Szentírásnak az isteni ihletettségéből fakadó egységességét, megbízhatóságát. Aki elkezdi megkérdőjelezni a Szentírás első lapjait, például a teremtéstörténetet, hamarosan oda jut, hogy kétkedve és bizonytalankodva fordul a többi részéhez is.

Egyes eltérések a Szentírásban a másolók vagy a fordítók kisebb hibáinak tulajdoníthatók. Ellen White ezt írta: „Némelyek komolyan tekintenek ránk és azt mondják: »Nem gondoljátok, hogy a másolók vagy fordítók esetleg elkövettek néhány hibát?« Ez valóban lehetséges, és az a szűklátókörű személy, aki meginog és megbotlik ennek lehetőségén és valószínűségén, az ihletett Ige titkaiban is meg fog botlani, mivel nem képes megérteni Isten céljait. Igen, az ilyenek az egyszerű gondolkodással könnyen belátható, világos tényeken is megbotlanak, és nehéznek tekintik az Istentől származó világos és gyönyörűséges kijelentéseket. Az összes hiba sem okozhat gondot vagy botránkozást az olyan lélek számára, aki nem kíván bonyodalmat támasztani a legvilágosabban kijelentett igazságok körül” (Szemelvények Ellen G. White írásaiból. 1. köt., Budapest, 1999, Advent Kiadó, 16. o.).

`Miért különösen fontos alázattal és hódolattal közelíteni a Bibliához?`

---

#### Ellen G. White idézetek

lehetséges okai

A zsidóknak a rendelkezésére állt az Írás, ami Krisztusról tett bizonyságot, mégsem voltak képesek felfedezni Őt a Szentírásban. Bár nekünk is a rendelkezésünkre áll mind az Ó-, mind az Újtestamentum, az emberek félremagyarázzák az Írásokat, hogy ezzel megkerülhessék az igazságot. Írásmagyarázatukkal a farizeusokhoz hasonlóan emberi szokásokat és hagyományokat tanítanak Isten parancsai helyett. Krisztus korában a vallási vezetők olyan sok emberi elgondolást állítottak a nép elé, hogy Jézus tanításai teljesen szembehelyezkedtek elméleteikkel és gyakorlatukkal. A Hegyibeszédben Jézus gyakorlatilag ellentmondott az írástudók és farizeusok önigazult tanításainak. Ezek az emberek hamis képet mutattak be Istenről; azt hirdették, Ő kegyetlen kényúr, aki képtelen az irgalomra, szánalomra és szeretetre. Egyre csak a szabályokat és a hagyományokat hajtogatták, amelyek állításuk szerint Istentől származnak, miközben azzal próbáltak tekintélyt szerezni a szabályrendszernek, hogy kijelentették: „Így szól az Úr.” Azt állították, hogy ismerik és imádják az igaz Istent, holott helytelenül képviselték Őt. Pedig a Fiú által bemutatott isteni jellem hatalmas ajándékot jelentett a világ számára. Jézus Krisztus mindent megtett annak érdekében, hogy eltávolítsa Sátán szándékosan hamis tanításait, és az emberben helyreállítsa az Isten szeretete iránti bizalmat. Azt tanította az embernek, hogy a világegyetem mindenható Urát a következő névvel illesse: „Mi Atyánk.” Ez a név mutatja be Isten viszonyulását hozzánk, és ha őszinte emberi szívből származik, akkor kellemes zeneként hangzik a Mindenható előtt. Krisztus egy új és élő úton át vezet a mennyei trón elé, hogy bemutassa Isten atyai szeretetét irántunk. - The Advent Review and Sabbath Herald, 1894. szeptember 11.

Sátán képes arra, hogy kétségeket sugalljon az Isten küldte bizonyságtételekkel szemben. Sokan erélynek tartják, az értelem jelének, ha hitetlenek, kételkedők és a szavak értelmének kiforgatói. Aki kételkedni akar, bőségesen talál rá alkalmat. Istennek nem szándéka, hogy eltávolítsa a kétely utolsó árnyékát is. Bizonyítékot ad, amelyet körültekintően, alázatos és tanítható szívvel kell megvizsgálnunk. Mindenki döntsön a bizonyíték súlya szerint. Az őszinte gondolkodású embernek Isten elég bizonyítékot szolgáltat, de aki elfordul a érvektől, mert véges értelme nem foghat fel néhány dolgot, az a hitetlenség, a kérdéseken rágódás, a kételyek hideg légkörében marad, a hite pedig hajótörést szenved. - Bizonyságtételek, 5. köt., 675. o.

Akik közömbösen és fél szívvel dolgoznak, azok sohasem aratnak sikert. Fiataloknak és öregeknek olvasniuk kell Isten Igéit, de ne csak olvassák, hanem komoly szorgalommal, áhítattal, hittel mélyedjenek el kutatásában. Akkor megtalálják a rejtett kincset, mert az Úr megeleveníti az értelmüket. - Üzenet az ifjúságnak, 259. o.

