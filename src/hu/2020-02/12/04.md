---
title:  Alázattal Kezeljük A nehézségeket!
date:  16/06/2020
---

`Olvassuk el 2Krón 7:14, Zof 3:12 és Jak 4:6-10 verseit! Miért fontos az alázat, amikor a Szentírás nehezen érthető igeszakaszaival foglalkozunk?`

Sokan eljutottak a nagy, alázatra késztető felismerésre, hogy rajtunk kívül állóktól függünk. Rájöttek, hogy nem mérhetnek mindent önmagukhoz. Fontosabb számukra az igazság annál, mint hogy mindig csak nekik legyen igazuk. Tudják, hogy nem tőlük ered az igazság, hanem inkább azzal állnak szemben. Talán az a legnagyobb felismerésük, hogy valójában mennyire kevéssé ismerik az igazságot. Tisztában vannak vele, ahogyan Pál is írta, hogy „tükör által homályosan látunk” (1Kor 13:12).

Az alázatos gondolkodás számos előnnyel jár: az alázatos kutatás szokása az alapja az ismeretben való növekedésnek, mert olyan szabadságot ad, ami a lelkületet taníthatóvá teszi. Ez nem azt jelenti, hogy az alázatos emberek szükségképpen gyakran tévednek, vagy mindig változtatják a véleményüket, vagy nem lesz szilárd meggyőződésük. Csupán azt jelenti, hogy alávetik magukat a Biblia igazságának. Tisztában vannak a tudásuk korlátaival, ezért képesek fejleszteni megértésüket Isten Igéje terén, úgy, ahogyan egy büszke, arrogáns intellektuális ember soha nem tudja.

„Aki Isten Igéjéhez fordul irányításért alázatos, kutató értelemmel, elhatározva, hogy meg akarja ismerni a megváltás részleteit, az meg fogja érteni mindazt, amit a Szentírás kijelent. Azonban aki az Ige elemzéséhez ellenálló lelkülettel közelít, olyan lelkületű is marad, amit nem helyesel a Szentírás. Az Úr nem fog szólni ahhoz, aki érdektelen. Nem pazarolja utasításait olyan személyre, aki tudatosan tiszteletlen vagy megfertőzött gondolkodású. A kísértő azonban kineveli mindenkinek a gondolatait, aki elfogadja a javaslatait és kész hatástalanítani Isten szent törvényét. 

Meg kell alázkodnunk szívünkben! Őszintén és tisztelettel kutassuk az élet Igéjét, mert csak az alázatos és bűnbánó szív láthatja meg a világosságot” (The Advent Review and Sabbath Herald, 1907. augusztus 22.)!

`Hogyan hozhatjuk egyensúlyba az alázatot és a bizonyosságot? Például mit válaszolnánk erre a kérdésre: Hogyan lehetnek a hetednapi adventisták annyira biztosak abban, hogy helyesen látják a szombat igazságát, és szinte mindenki más téved?`

---

#### Ellen G. White idézetek

Isten Igéje igazság, világosság és lábaink ösvényének szövétneke (vö. Zsolt 119:105), hogy minden léptünket Isten városának kapui felé terelje. Ezért tett Sátán olyan ádáz erőfeszítéseket, hogy elzárja az Úr megváltottai elől a részükre mutatott utat. Nem tehetjük azt, hogy elképzeléseinket a Bibliához visszük, majd olyan középpontot formálunk azokból, amely körül az igazságnak kell forognia. Az elgondolásainkat le kell tennünk, amikor kutatni kezdjük, és alázatos, szelíd szívvel, Krisztusban elrejtett énnel, őszinte imával Istentől kell bölcsességet kérnünk. Éreznünk kell, hogy szükséges megismernünk Isten kinyilatkoztatott akaratát, mivel személyes, örök jólétünket érinti. A Biblia olyan könyvtár, amely által megismerhetjük az örök élethez vezető utat. Minden egyéb dolognál jobban kell vágyakoznunk arra, hogy megismerhessük Isten akaratát és útjait (vö. Zsolt 25:4-5). Ne azzal a céllal kutassuk az Írást, hogy olyan szövegrészeket találjunk, amelyekkel saját elméleteinket bizonyítjuk, mivel Isten Igéje kijelenti, hogy ez nem más, mint az Írások elcsűrése-csavarása a saját vesztünkre (vö. 2Pt 3:15-16). Minden előítélettől meg kell szabadulnunk, és imádságos lélekkel közelítve jöjjünk Isten Igéjének kutatására. - A keresztény nevelés alapjai, 307. o.

Isten azt akarja, hogy az ember vegye igénybe érvelő készségét. Mint semmi más tudomány, a Biblia tanulmányozása megerősíti és magasztossá teszi a gondolkodást. Ez a lehető legkitűnőbb szellemi és lelki gyakorlat az ember számára. Másrészt őrizkedjünk az ész istenítésétől, mert emberi gyöngeségeknek és nyomorúságnak alávetett.

Ha nem akarjuk, hogy a Szentírás ködös legyen előttünk, és még a legegyszerűbb igazságokat sem értsük teljesen, akkor tegyünk szert gyermeki egyszerűségre és hitre, tanítható lelkületre, s kérjük a Szentlélek segítségét. Isten hatalmának és bölcsességének tudata, tehetetlenségünk belátása - mivel képtelenek vagyunk felfogni a Mindenható nagyságát - késztessen minket alázatra. Úgy nyissuk ki az Igét, mintha

Isten jelenlétébe lépnénk, szent félelemmel és tisztelettel. Ismerjük el a felsőbbrendű lény tekintélyét. Szívünk, értelmünk hajoljon meg a mindenható VAGYOK előtt.

Ha elismerjük gyarló voltunkat és teljes függőségünket Istentől, csak akkor fogunk növekedni az igazi ismeretben. Aki úgy közeledik a Bibliához, hogy imádkozó lelkülettel fogadja el tanításait, és tanulmányozni szeretné az Igében elhangzó isteni kijelentéseket, az mennyei világosságot nyer. Számos dolog tűnik nehezen érthetőnek és homályosnak, de ezeket Isten egyszerűen érthetővé teszi azok számára, akik szeretnének megértést nyerni. - Bizonyságtételek, 5. köt., 703-704. o.

