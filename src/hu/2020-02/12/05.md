---
title:  Eltökéltség És Türelem
date:  17/06/2020
---

`Olvassuk el Gal 6:9 versét! Pál itt arról beszél, hogy kitartóak legyünk a jó cselekedetekben, de ugyanilyen hozzáállás kell akkor is, amikor bonyolult kérdésekkel foglalkozunk. Miért annyira fontos az eltökéltség és a türelem a problémák megoldásában?`

Az igazi teljesítményhez kitartásra van szükség. Amit túl könnyen érünk el, azt nem értékeljük kellően. A Biblia nehezen érthető szakaszai lehetőséget adnak arra, hogy elménket megdolgoztassuk. A megoldás keresésében tanúsított eltökéltség és kitartás mutatja, hogy mennyire fontos számunkra ez a kérdés. Hasznos idő az, amit a Biblia tanulmányozásával töltünk, amikor megpróbáljuk kideríteni az értelmét és az üzenetét. Lehet, hogy nagyobb áldás lesz a Szentírás szorgalmas kutatásának tapasztalata, még ha hosszú időt vesz is igénybe, mint végül az adott probléma megoldása. Hiszen amikor megtaláljuk egy nyugtalanító kérdés megoldását, az igen értékessé válik számunkra. Még ha nem is tudunk gyorsan megoldani egy nehézséget, az nem azt bizonyítja, hogy megoldhatatlan volna. Érdekes, hogy milyen gyakran elfeledkezünk erről! Valamilyen bibliai problémába ütközve sokan gondolkoznak egy kicsit, és amikor nem látnak lehetséges megoldást, azonnal arra a következtetésre jutnak, hogy nincs magyarázat. Egyesek elkezdik mindenestől megkérdőjelezni a Biblia megbízhatóságát. Azonban soha ne feledjük, hogy a megoldás nagyon egyszerű lehet, még ha korlátolt emberi bölcsességünknél vagy tudatlanságunknál fogva mi éppen nem is látjuk! Mit gondolnánk arról, aki kezdő szinten tanulja az algebrát, és félórányi erőfeszítés után kijelenti, hogy nincs lehetséges megoldás a feladatra? Ugyanez igaz ránk is a Biblia tanulmányozásakor.

Amikor bárhogy próbálkozunk, nem találunk megoldást, tegyük félre a problémát egy időre, és közben gyakoroljuk azt, amit Isten világosan kijelentett! Bizonyos lelki dolgokat csak azután értünk meg, ha készségesen követjük Isten minden tanácsát. Tehát legyünk kitartóak és türelmesek, hiszen a türelem a hívők végidei erénye (lásd Jel 14:12)!

`Mit tanulhatunk másoktól, akik szorgalmasan és türelmesen tanulmányozták a Biblia nehezen értelmezhető szakaszait? Hogyan bátoríthatunk másokat is arra, hogy ne adják fel az igazság kutatását? Miért nem kell félnünk, amikor nehezen érthető szentírási részekhez jutunk?`

---

#### Ellen G. White idézetek

Aki az isteni igazságokat kezeli, a legünnepélyesebb és legszentebb munkára vállalkozott, mivel kutatásai során helyes világosságot és ismeretet kell szereznie azért, hogy továbbadhassa azokat az igazságot még nem ismerőknek. A nevelés lényegében olyan gondolatok elsajátítása, amelyek világosságot és igazságot jelentenek. Aki szorgalommal és türelemmel tanulmányozza a Szentírást, és félretesz minden előítéletet, az igazi ismeretre fog szert tenni. Ámde nagyon könnyű félremagyarázni a Szentírást, első látszatra helyesen hangsúlyozni bizonyos szakaszokat, amelyek azonban alaposabb tanulmányozás során hamisnak bizonyulnak. A Szentírás megértése érdekében, ha szöveget szöveggel vet össze, az igazság igazi keresője megtalálja azt a kulcsot, amely megnyitja az isteni Ige megértésének tárházát. És akkor rájön, hogy korábbi elképzelései nem állják ki a próbát, és ha továbbra is azokra hagyatkozik, akkor tulajdonképpen hazugságot kever az igazsághoz. - This Day Whit God, 43. o.

Előfordul, hogy értelmes, művelt emberek nem értik a Szentírás egy-egy részét, ugyanakkor tanulatlan emberek, akiknek gondolkodása gyengének és csiszolatlannak látszik, felfogják igazságait. Erőt és vigasztalást találnak olyan részekben, amelyeket az okosok titokzatosnak tartanak, vagy mint lényegtelent mellőznek. Miért van ez így? Megmagyarázták nekem, hogy az utóbbiak nem támaszkodnak a maguk eszére, hanem a fényforráshoz fordulnak. Ahhoz, aki a Szentírást ihlette. Alázatos szívvel kérik és kapják a bölcsességet. A Bibliában még mindig az igazság bányáira lelhetünk. Aki őszintén keres, rájuk

bukkanhat. Krisztus mezőn elrejtett kincshez hasonlította az igazságot. Nem a felszínen hever, utána kell ásnunk. S a felfedezés sikere nem annyira szellemi képességünktől függ, hanem szívünk alázatától és a hittől, amellyel megragadjuk Isten segítségét. - A Szentlélek eljő reátok, 103. o.

Isten szeretné megismertetni igazságait mindazokkal, akik vallják, hogy hiszik az Igében rejlő tanításokat. Kitartó hűségük gazdag jutalomban részesül: „Az ország pedig és a hatalom és az egész ég alatt levő országok nagysága átadatik a magasságos egek szentei népének.” (Dn 7:27)

Éppen ezért ne szűnjünk meg jót cselekedni. Szívünket vessük alá teljes mértékben a nagy misszionárius Orvos igei tanításainak. Olyan erővel fogjuk tudni hirdetni Krisztus ismeretét, amilyen mértékben hisszük az üzenetet. Isten munkatársaivá kell válnunk, és mindenkor az Úr munkáját végeznünk...

A Mestert szolgálva kell élnünk. Isten szolgái vagyunk. Krisztus egyházának tagjai a folyamatos szolgálat és a Példaképük iránti teljes engedelmesség mintáját mutassák be. - Sons and Daughters of God, 265. o.

