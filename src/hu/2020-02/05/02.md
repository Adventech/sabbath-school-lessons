---
title:  A Szentírás Irányadó Normája
date:  26/04/2020
---

A hetednapi adventisták kezdettől fogva a Könyv (a Biblia) népének tekintették magukat, ami azt jelenti, hogy a Bibliában hívő keresztények vagyunk. A Sola Scriptura (egyedül a Szentírás) elvét valljuk, vagyis elismerjük a Biblia sajátságos tekintélyét. Egyedül a Szentírás a döntő szabály a teológiánkban, ez a legfőbb tekintély az életünkre és a hitelveinkre nézve. A Bibliához képest alárendelt az egyéb források szerepe, mint a vallási tapasztalaté, az emberi logikáé vagy a hagyományé. Valójában a Sola Scriptura elvének kell őriznie a Szentírás tekintélyét attól, hogy az egyháztól és az egyházi magyarázattól függjön. Ez zárja ki annak lehetőségét, hogy az értelmezési normák a Biblián kívülről eredjenek.

`Olvassuk el 1Kor 4:1-6 vereseit, különösen a 6. verset, amelyben Pál azt tanácsolja, hogy ne menjünk „túl azon, ami meg van írva”! Miért olyan fontos ez a figyelmeztetés a hitünkre nézve?`

Nem menni túl azon, ami meg van írva nem zárja ki azt, hogy más tanulmányozási területekről származó véleményeket kölcsönzünk, mint például a bibliai régészet vagy a történelem köre. Más területek is megvilágíthatnak egyes bibliai kérdéseket és szentírási háttereket, ezáltal segíthetnek jobban megérteni a bibliai szövegrészt. Nem zár ki más eszközöket a magyarázat terén, pl. lexikonok, szótárak, konkordanciák és egyéb könyvek vagy kommentárok használatát. A Biblia helyes értelmezésében azonban a Szentírás szövege előnyt élvez minden más megközelítéssel, tudománnyal és másodlagos segítséggel szemben. Más nézeteket gondos mérlegelésnek kell alávetni a Szentírás egészének az alapján. Határozottan kijelenthetjük a Sola Scriptura elvének gyakorlása kapcsán, hogy amikor a hitünk értelmezése közben valamilyen ellentét merül fel, akkor csak a Szentírás bír olyan tekintéllyel, amely az összes többi forrás vagy egyházi hagyomány fölött áll és ítélhet azokkal kapcsolatban. Nem mehetünk túl azon, nem léphetünk fel az ellen, ami meg van írva a Bibliában. Az igazi kereszténység és a meggyőző evangéliumi prédikálás kérdésében az a döntő, hogy megfigyelhető-e a Szentírás tekintélye iránti szilárd elkötelezettség.

„A földön minden írás és hitelv igazi ura és mestere egyedül a Szentírás” (Luther’s Works. 32. köt., Philadelphia, 1999, Fortress Press, 11-12. o.).

`Olvassuk el ApCsel 17:10-11 szakaszát! Hogyan mutatnak rá ezek a versek arra, amiről itt szó van: a Szentírás elsőségére?`

---

#### Ellen G. White idézetek

Jól cselekszünk, ha a Szentírás minden egyes pontját tüzetesen tanulmányozzuk, és kutatjuk Isten mélységeit (1Kor 2:10), amennyiben a Bibliában nyilvánvalóak. Ugyanis a „titkok az Úréi, a mi Istenünkéi; a kinyilatkoztatott dolgok pedig miénk és a mi fiainké mindörökké...” (5Móz 29:29). Sátánnak azonban érdeke, hogy megrontsa, összezavarja kutató szellemi erőinket. A bibliai igazságok vizsgálatához hozzávegyül egy kis büszkeség is, úgy, hogy az emberek elvesztik a türelmüket és a kedvüket, ha a Szentírás minden egyes helyét nem tudják megelégedésükre kimagyarázni. Igen megalázónak tartják beismerni, hogy nem értik teljesen az ihletett Igét. Nem tudnak türelmesen várni, míg Isten jónak látja, hogy kinyilatkoztassa nekik igazságát. Azt hiszik, hogy tehetetlen, emberi bölcsességük elég a Szentírás megértéséhez, és mivel erre nem képesek, nyíltan tagadják tekintélyét, hatalmát. Isten mondja: „Mert nem az én gondolataim a ti gondolataitok, és nem a ti utaitok az én utaim... Mert... magasabbak az én utaim utaitoknál...” (Ésa 55:8-9) Igaz, hogy sok elméletről és tanról általában azt hiszik, hogy a Bibliából származnak, pedig nem alapulnak a Szentírás tanításain: a valóság az, hogy szöges ellentétben állnak az ihletett kijelentésekkel. Ezek a dolgok okozták számos ember kétkedését és tévelygését.

Ezekért a hamis tanokért azonban nem vádolhatjuk a Bibliát, hanem csakis az emberi ferdítéseket. - Jézushoz vezető út, 108. o.

Ha téveszmék kelnek szárnyra, és bibliai igazságként hirdetik azokat, akkor a Krisztussal kapcsolatban levő hívők a nemes lelkű béreaiakhoz hasonlóan naponta kutatni fogják az Írásokat, hogy úgy vannak-e azok. Amikor pedig felfedezik, hogy mit mond az Úr szava, akkor az igazság oldalán foglalnak állást. Meghallják a jó Pásztor hangját, amint ezt mondja: „Ezen az úton járjatok!” (Ésa 30:21) Így tanulhatjuk meg, hogy a Biblia legyen a tanácsadónk. Ez megóv attól, hogy idegen hangot kövessünk. - Hit, remény, cselekvő szeretet, 86. o.

Isten Igéje igaz filozófia és tudomány. Az emberi elképzelések és a szenzációhajhászó prédikációk kevésbé értékesek. Akik betöltekez-tek Isten Igéjével, ugyanolyan egyszerűen fogják bemutatni azt, mint annak idején Krisztus tette. A világ legnagyobb Tanítómestere a lehető legegyszerűbb nyelvezetet és a legérthetőbb jelképeket használta...

Az igazság tanítója csak azt mutathatja be hatékonyan, amit ő maga is tapasztalatból ismer. Jézus Krisztus az igazságot tanította, mivel Ő maga volt az igazság. Gondolkodása, jelleme, élettapasztalata mindmind benne volt a tanításaiban. Hasonlóképpen szolgái is - az Ige hirdetői személyes tapasztalatot kell, hogy szerezzenek. Legyenek tudatában annak, hogy számukra Krisztus a bölcsesség, a feddhetetlenség, a szentség és a megváltás. - Counsels to Parents, Teachers, and Students, 433-435. o.

Nagyon hiányzott a mély igetanulmányozás és az elmének az igazság drágaköveivel való megtöltése. Milyen sokat veszítünk mindnyájan, amiért nem vesszük a fáradságot arra, hogy isteni vezetésért imádkozva kutassunk, és így megértsük Isten szent Igéjét! - Szemelvények Ellen G. White írásaiból, 1. köt., 362. o.

