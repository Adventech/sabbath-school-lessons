---
title:  Egyedül a Szentírás – Sola Scriptura
date:  25/04/2020
---

### E heti tanulmányunk
Ézsaiás 8:20; Márk 12:10, 26; Lukács 24:27, 44-45; 1Korintus 4:1-6; 2Timótheus 1:13; Titusz 1:9

> <p></p>
> „Mert Isten igéje élő és ható, élesebb minden kétélű kardnál, mélyre hatol, az elme és a lélek, az ízületek és a velők szétválásáig, és megítéli a szív gondolatait és szándékait” (Zsid 4:12, RÚF).

Az „egyedül a Szentírás” (Sola Scriptura) protestáns jelmondat a teológia egyedüli normájaként és meghatározó forrásaként emeli ki a Szentírást. A római katolikus teológiával ellentétben, amely a Szentírást és a hagyományt hangsúlyozza, a protestáns hit az „egyedül” kifejezést tette hangsúlyossá, azaz a hit és a tantételek kérdésében egyedül a Szentírás a legfőbb tekintély.

A Biblia adott a reformációnak meghatározó erőt és tekintélyt a Róma, valamint az évszázadokon át tanított tévedések elleni fellépéshez. A Szentírás allegorikus értelmezésével szemben, amely szerint a bibliai kijelentésekbe többfajta értelmezést lehetett beleolvasni, a protestáns reformátorok a nyelvtani-történelmi értelmezést hangsúlyozták, komolyan véve a bibliai szakasz nyelvtani és szó szerinti jelentését.

Ezen a héten részletesebben vizsgáljuk meg a Sola Scriptura elvét. Megtanuljuk majd, hogy ez magában foglal olyan bibliaértelmezési elveket, amelyek elengedhetetlenek Isten Igéjének helyes megértéséhez. Protestánsként a legfőbb hitelvi tekintélynek kell tartanunk a Bibliát.

---

#### Ellen G. White idézetek

Akiknek a gondolkodása mélyült, bővült, akiknek a logikája fejlődött az Írások alaposabb tanulmányozásával, hogy megismerjék Isten akaratát, ők olyan beosztásba kerülnek, ahol mások javára tudják ezt kamatoztatni, mivel az Úr Igéje átjárta az életüket és a jellemüket. Az Igének el kell végeznie különleges munkáját, el kell „hatnia még az ízeknek és a velőnek a megoszlásáig” is, és meg kell ítélnie a gondolatokat és a szívnek indulatait (Zsid 4:12). Isten Igéjének olyan lelki táplálékká kell válnia, mely által a kereszténynek lélekben és értelemben kell növekednie, hogy harcolhasson az igazságért és az igazságosságért. - A keresztény nevelés alapjai, 132. o.

Luther tanai egész Németországban megragadták a gondolkodó emberek figyelmét. Prédikációiból és írásaiból a világosság sugarai áradtak szét, ezreket ébresztettek és világosítottak fel. Élő hit foglalta el a holt formaságok helyét, amelyekben olyan sokáig tartották az egyházat. Az emberek naponta vesztették el bizalmukat a római katolikus egyház babonáiban. Az előítélet akadályai ledőltek. Isten Igéje, amellyel Luther megvizsgált minden tantételt és minden állítást, kétélű kardhoz hasonlított, ami utat vágott az emberek szívében. Mindenütt annyira éheztek és szomjaztak az igazság után, amit már korszakok óta nem tapasztaltak. Az emberek a tekintetüket nagyon sokáig irányították az emberi ceremóniákra és emberi közbenjárókra, hogy most bűnbánattal és hittel néztek a megfeszített Krisztusra. - A megváltás története, 343. o.

Isten szándéka, hogy Igéjének igazsága már ebben az életben is mind jobban feltáruljon népe előtt. Ezt a tudást csak egyetlen úton-módon

szerezhetjük meg: ha a Szentlélek érteti meg velünk, aki ihlette az Írásokat. „Azonképpen az Isten dolgait sem ismeri senki, hanem ha az Istennek Lelke”, „mert a Lélek mindeneket vizsgál, még az Istennek mélységeit is” (1Kor 2:11, 10). Az Üdvözítő megígérte tanítványainak és követőinek: „De mikor eljő... az igazságnak Lelke, elvezérel majd titeket minden igazságra... mert az enyémből vesz, és megjelenti nektek.” (Jn 16:13-14) - Jézushoz vezető út, 109. o.

A Biblia azokat a mennyei elveket tartalmazza, amelyek minden valódi siker alapját képezik az egyén és a nemzet számára egyaránt. Az az ország, ami lehetővé teszi a Biblia szabad terjesztését, megnyitja az ajtót a nép fejlődése előtt. A Szentírás olvasása által fény ragyog fel a sötétségben, Isten Igéjét tanulmányozva életadó igazságokra bukkanunk. Ha figyelünk a Szentírás tanításaira, életünket boldogság hatja át, ami áldást hoz mindazok számára, akikkel kapcsolatba kerülünk. - Az én életem ma, 24. o.

