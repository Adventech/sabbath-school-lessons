---
title:  Sola Scriptura És Ellen G. White
date:  30/04/2020
---

`Olvassuk el Ézs 8:20 versét! Miért fontos mindig visszautalni a bibliai törvényre és bizonyságtételre, mint tanításunk és hitelveink zsinórmértékére? Mit mondhatunk azoknak a prófétáknak a szolgálatáról, akiknek az írásai nem kerültek be a bibliai kánonba?`

Amikor a Sola Scriptura (egyedül a Szentírás) elvéről beszélünk, a hetednapi adventisták óhatatlanul is szembetalálják magukat azzal a kérdéssel, hogy mi a helyzet Ellen G. White-tal, aki szintén Isten ihletésére írt, és a maradék nép között Isten hírnökeként szolgált. Hogyan viszonyulnak az ő írásai a Szentíráshoz? Ellen White írásainak még a felületes olvasása is azt mutatja, hogy minden gondolatában és egész teológiájában alapvető, központi szerepe volt a Bibliának. Gyakorlatilag többször is megerősítette, hogy a Biblia a legmagasabb tekintély, minden hitelv, hitpont és hitgyakorlat végső normája, zsinórmértéke (lásd Ellen G. White: A nagy küzdelem. Budapest, 2013, Advent Kiadó, 510. o.). Továbbá világosan képviselte és védelmezte a protestáns Sola Scriptura elvét (lásd i. m. 10-11. o.). Ellen White így utalt a Szentíráshoz képest a saját írásaira: „Ez a kisebb világosság, hogy az embereket a nagyobb világossághoz vezesse”, ami alatt pedig a Bibliát értette (The Advent Review and Sabbath Herald. 1903. január 20.). Írásai nem rövidíthetik le vagy helyettesíthetik a komoly igetanulmányozást. „Nem ismeritek a Szentírást. Ha Isten Igéjét tanulmányozásotok tárgyává tennétek, vágyva, hogy elérjétek a Biblia mércéjét, ha törekednétek a keresztény teljességre, akkor nem lett volna szükség a Bizonyságtételekre. Mivel elhanyagoltátok a lehetőséget, hogy megismerjétek ihletett Könyvét, ezért akar Isten elérni hozzátok az egyszerű, közvetlen bizonyságtételekkel” (Ellen G. White: Testimonies for the Church. 2. köt., 605. o.).

Ennek megfelelően kell értékelnünk az írásait. Ugyanúgy ihletettek, mint a Biblia íróinak művei, de más a rendeltetésük, mint a Szentírásé. Nem kiegészítik azt, hanem annak alárendelt írások. Ellen White soha nem akarta, hogy írásai átvegyék a Szentírás helyét. Ellenkezőleg! Mindig felemelte a Bibliát mint a hit és gyakorlat egyedüli zsinórmértékét.

`Gondoljunk bele, hogy milyen felmérhetetlen ajándékot kaptunk Ellen G. White szolgálata által! Hogyan tanulhatjuk meg jobban értékelni azt a nagyszerű világosságot, amit írásain keresztül nyerünk, miközben kiemeljük a Szentírás elsőségét?`

---

#### Ellen G. White idézetek

Van-e más könyv a Biblián kívül, amely arra tanítja az embereket, hogy tiszteljék Istent, és engedjenek neki? Milyen más könyv adhat a diákoknak olyan tudományt, amely nemesebbé teheti az embert, amely csodálatosabb történelemmel rendelkezik? Világosan leírja, milyen az igaz élet, és előre elmondja, milyen következményekkel jár a Jehova törvénye iránti engedetlenség. Senkit sem hagy sötétségben afelől, hogy Isten mit hagy jóvá, és mit nem. Az Írások tanulmányozása közben megismerkedünk az Úrral, és eljutunk oda, hogy megértjük Krisztushoz való viszonyunkat, aki az elbukott emberi nemzetség bűneinek hordozója,

kezesünk és helyettesünk. Ezen igazságok jelenlegi és örök érdekeinket szolgálják. A Biblia a legkiemelkedőbb helyet foglalja el a könyvek között. Tanulmányozása minden más irodalomnál értékesebb abban, ahogyan megerősíti a gondolkozást, és kitágítja az ember látásmódját. Pál apostol ezt mondja: „Igyekezzél, hogy Isten előtt becsületesen megállj, mint oly munkás, aki szégyent nem vall, aki helyesen hasogatja az igazságnak beszédét.” (2Tim 2:15) (...) „A teljes írás Istentől ihletett és hasznos a tanításra, a feddésre, a megjobbításra, az igazságban való nevelésre, hogy tökéletes legyen az Isten embere, minden jó cselekedetre felkészített.” (2Tim 3:14-17) - A keresztény nevelés alapjai, 393. o.

Sátán munkamódszere nem változott, amellyel Isten és Igéje ellen dolgozik. Ma is éppen olyan ellensége a Szentírásnak, az élet útmutatójának, mint a XVI. században volt. Ma is sokan messze elkanyarodnak a Szentírás tanításaitól és elveitől. Vissza kell térni a nagy protestáns alapelvhez: a Biblia és csakis a Biblia a hit és a kötelesség szabálya. Az ördög ma is minden hatalmában álló eszközzel igyekszik a lelkiismereti szabadságot megsemmisíteni. Ma újult erővel törekszik a speieri protestálók által elutasított antikrisztusi hatalom arra, hogy elvesztett felsőbbségét visszaszerezze. Ma is az a rendíthetetlen hűség a reform egyedüli lehetősége, amely a reformáció e válságos helyzetében Isten Igéje iránt megmutatkozott. - A nagy küzdelem, 204. o.

Később azután láttam, hogy Isten jól tudja, Sátán mindent elkövet az emberiség megsemmisítésére; ezért foglalta az Úr írásba Igéjét, és ezért nyilatkoztatta ki akaratát olyan világosan, hogy a leggyengébbnek sem kell tévednie. Az Atyának gondja volt rá, hogy egyetlen nemzedékben se sikerüljön az ördögnek vagy angyalainak, eszközeinek vagy képviselőinek az Ő szent Igéjét megsemmisíteni. Minden más könyvet megsemmisíthetnek az emberek, ámde a Biblia örökkévaló. S éppen a végidőben, mikor Sátán csalásai elszaporodnak, annyi számos példány fog közkézen forogni, hogy mindenki megszerezheti, aki csak akarja, felfegyverkezhet Sátán megtévesztései és hazug csodái ellen.

Láttam, hogy Isten különösen megőrizte a Bibliát, de abban a korszakban, amikor csak kevés példányban volt meg, egyes tanult férfiak az Ige némely szavát megváltoztatták abban a hitben, hogy ezáltal köny-nyebben érthető lesz. A valóságban azonban inkább titokzatossá tették a Szentírást, mert változtatásaiknál hagyományos felfogásaiknak

megfelelő kifejezéseket használtak, melyek az addig meggyökeresedett nézeteikhez alkalmazkodtak. Isten Igéje egész, tökéletes lánc, amelynek egyik szeme a másikba kapcsolódik, és azt magyarázza. Az igazság hűséges kutatóinak nem kell tévedniük, mert a Mindenható szava nem csak érthetően és világosan ismerteti az élet útját, hanem Szentlelke a vezetője az őszinte lelkeknek, hogy megérthessék az élet útját, ami abban van. - Tapasztalatok és látomások, 220. o.

