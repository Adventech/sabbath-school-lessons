---
title:  A Szentírás Egysége
date:  27/04/2020
---

A Bibliában az áll, hogy „a teljes Írás Istentől ihletett” (2Tim 3:16), „az Írás egyetlen próféciája sem ered önkényes magyarázatból” és „a Szentlélektől indíttatva szóltak az Istentől küldött emberek” (2Pt 1:20-21, RÚF). Tulajdonképpen Isten a Biblia szerzője, ezért is láthatunk alapvető egységet és harmóniát a Szentírás különböző részei között a fontosabb tanításokban.

`Olvassuk el Tit 1:9 és 2Tim 1:13 verseit! Miért lényeges a Biblia egysége hitünk szempontjából?`

A Szentírás éppen az isteni ihletettségből fakadó belső egysége alapján lehet önmaga értelmezője. Amennyiben nem volna teljes, átfogó egységben a Szentírás tanítása, nem találhatnánk összhangot a hitelvekben, bármilyen témáról is legyen szó. A Biblia egysége nélkül az egyháznak nem lenne eszköze arra, hogy megkülönböztesse az igazságot a tévedéstől, nem utasíthatná el az eretnekséget. Nem volna alapja fegyelmi intézkedések alkalmazására, sem arra, hogy kiigazítsa az Isten igazságától való elhajlásokat. A Szentírás elveszítené meggyőző és felszabadító erejét.

Jézus és a Biblia írói a Szentírás egységéből indultak ki, ami isteni eredetén alapszik. Látjuk ezt a bevett gyakorlatukban, ugyanis egyforma súllyal idézték az ószövetségi könyveket (Róm 3:10-18; itt Pál idézett A prédikátor könyvéből [7:20], A zsoltárok könyvéből [5:10; 10:7; 14:3-4 ] és Ézsaiás próféta könyvéből [59:7-8]).

A Biblia írói a Szentírást elválaszthatatlan, összefüggő egésznek tekintették, amelyben a főbb témákat még tovább kifejtik. Nincs összeférhetetlenség az Ószövetség és az Újszövetség között. Az Újszövetség nem hoz új evangéliumot, sem új vallást. Az Ószövetség kiteljesedik az Újszövetségben, az Újszövetség pedig az Ószövetségre épül. Ily módon a két szövetség kölcsönhatásban áll egymással, egymást megvilágítva. 

A Szentírás egységéből az is következik, hogy a teljes Írást (Tota Scriptura) figyelembe kell venni, amikor egy bibliai témakört tanulmányozunk, ahelyett, hogy tanításunkat csupán elszigetelt kijelentésekre alapoznánk.

`Mit tegyünk, ha olyan igehelyekkel vagy kijelentésekkel találkozunk a Bibliában, amelyek látszólag ellentmondanak egymásnak? Hogyan oldhatók fel ezek?`

---

#### Ellen G. White idézetek

Az Ó- és az Újszövetséget Isten aranykapcsa fogja egybe. Váljunk jártassá az Ószövetségben. Világosan föl kell ismernünk az Úr változha-tatlanságát. Tanulmányozzuk Isten régi és mai népével való bánásmódját...

A szorgalmas kutatónál a Szentlélek közreműködésével az igazság megerősödik az értelemben, és bevésődik a szívbe. Ez nem csupán annak áldására lesz, akinek kifejti az igazságot, és akiért majd számot kell adnia, hanem maga is bőséges áldásban részesül. Akik Istent teszik tanácsadójukká, a legbecsesebb aratást érlelik be, amint az Úr Igéjéből begyűjtik az igazság aranyló szemeit; hiszen a mennyei Tanító áll közvetlenül mellettük. Aki így nyeri el égi minősítését a szolgálatra, igényt tarthat az azoknak ígért áldására, akik sokakat az igazság útjára vezetnek. - A Te Igéd igazság, 5. köt., 1147. o.

Az ószövetségi történelem az elkövetkezendő nemzedékek tanulságára íródott. Felettébb szükségesek ezek a tanítások. Ez esetben is Krisztus a Tanítómester, aki népét vezeti, hogy keresse a fentről jövő bölcsességet, és szerezze meg a feddhetetlenség tanítását, amely meny-nyei képmásra formálja át a jellemét. A Szentírásban mind az Ó-, mind pedig az Újtestamentum tanítja az Isten parancsolatai iránti engedelmesség elveit, amelyek az Úr életéhez hasonló élet feltételei, mivel engedelmesség által részesülünk mennyei természetben, és tanulunk meg elszakadni a világi kívánságokban rejlő romlottságtól. Ezért kell tanulmányozni a tanításokat, betartani az aranynál értékesebb parancsolatokat és elveket. Ezeket kell nap mint nap megélnünk. - This Day With God, 254. o.

A gondolatok Teremtője nagyon sok ember elméjére ugyanazzal a gondolattal hathat, ám mindenki másképp fejezheti ki ugyanazt anélkül, hogy egymásnak ellentmondanának. Annak, hogy másként látunk dolgokat, nem kellene kételyt vagy zavart keltenie közöttünk. Ritkán történik meg, hogy két ember egyformán fejezi ki ugyanazt az igazságot, mivel mindegyikük azokra a vetületekre és sajátosságokra összpontosít, amelyek szerinte önmagához és neveltetéséhez illenek. A nap sugarai különböző tárgyakra vetődve eltérő dolgokat fognak kiábrázolni. - The Publishing Ministry, 100-101. o.

A Szentírás közeli ismerete élesíti a tisztánlátást, és megerősíti a lelket Sátán támadásaival szemben. A Biblia a lélek kardja, mely minden esetben legyőzi az ellenfelet. Ez az egyedüli, igaz vezetőnk a hit és a gyakorlat összes ügyében. Sátán azért gyakorol olyan nagy ellenőrzést az emberek értelmén és szívén, mert nem teszik Isten szavát tanácsadójukká, és nem vetik alá minden útjukat az igaz vizsga próbájának. Az Ige megmutatja, milyen utat járjunk, hogy a dicsőség gyermekei legyünk. - Értelem, jellem, egyéniség, 1. köt., 89. o.

