---
title:  A Szentírás Tisztasága
date:  28/04/2020
---

Aligha lehet önmagában hatásos bármilyen hivatkozás a Szentírásra, ha az igehely jelentése nem egészen világos.

`Olvassuk el Mt 12:3, 5, 19:4, 21:42, 22:31, 24:15, Mk 12:10, 26, 13:14 és Lk 6:3 verseit! Mit fejezett ki Jézus, amikor többször is utalt a Szentírás üzenetének világos voltára?`

A bibliai bizonyságtétel félreérthetetlen: az Ige kellően világos, annyira, hogy gyermekek és felnőttek is megérthetik, főként az alapvető tanításait. Ugyanakkor számtalan lehetőségünk van arra, hogy még tovább mélyítsük a tudásunkat és a megértésünket. Nincs szükségünk arra, hogy egy egyházi tanítóhivatal értelmezze számunkra a Bibliát. A minden hívő papságának elve szerint a Biblia magyarázata nem korlátozódik néhány kiválasztott ember, például a hivatásos papság értelmezésére. Tehát az Ige arra bátorít, hogy mi magunk tanulmányozzuk, hiszen képesek vagyunk megérteni Isten üzenetét. Helyes az észrevétel, miszerint „a bibliai írók következetes példája azt mutatja, hogy a Szentírást egyszerű, szó szerinti értelemben kell venni, kivéve, ha világos és egyértelmű jelképet használ… Nincs szükség a szó szerinti értelmezés »hüvelyének« lehámozására ahhoz, hogy eljussunk valamiféle misztikus, rejtett, átvitt értelmezés szerinti jelentés »magjához«, amit csak a beavatottak ismerhetnek fel” (Handbook of Seventh-day Adventist Theology. Hagerstown, MD, 2000, Review and Herald Publishing Association, 65. o.). A Biblia világos volta a nyelvezetére, a jelentésére és a Szentírás kifejezéseire egyaránt vonatkozik. A bibliai írók határozott igaz­ságot szándékoztak közvetíteni, nem szubjektív, ellenőrizhetetlen és többértelmű módon képviselték a bibliai üzenet.

A fentiek azonban nem azt jelentik, hogy időről időre ne találkozhatnánk olyan igehelyekkel és gondolatokkal, amelyeket nem értünk vagy nem tudunk teljes mértékben felfogni, hiszen itt a Szentírásról van szó, mi pedig csak bűnös emberek vagyunk. Mindemellett Isten Igéje elég világosan és tisztán szól azokról a témakörökről, amelyeket tudnunk és értenünk kell, különösen az üdvösség kérdéseiben.

`Idézzünk fel olyan eseteket, amikor bizonyos igehelyeket nem értettünk, de később sikerült tisztázni azokat! Mit tanultunk az ilyen tapasztalatokból, ami segíthet másoknak, akik hasonló kérdésekkel küzdenek?`

---

#### Ellen G. White idézetek

Látszólag nagyon sok homályos vagy nehezen érthető rész van, amiket azonban Isten világossá tesz azok előtt, akik a megértésükre törekszenek. Lelkének vezetése nélkül a Szentírást elcsűrik-csavarják, vagy helytelenül értelmezik. Sokszor haszon nélkül olvassák az emberek a Bibliát, sőt, határozott kárukra van. Ha Isten Igéjét szent félelem és ima nélkül nyitjuk fel, ha gondolataink, érzelmeink nem irányulnak őrá, és nincsenek összhangban akaratával, akkor kétségek lepik el az elménket, és a Szentírás tanulmányozása közben kételyeink megerősödnek. Az ördög fogva tartja gondolatainkat, és hamis magyarázatokat sugall. Ha nem törekszenek szóban és tettekben összhangban élni a mennyel, akkor - ha még olyan tanultak is - állandóan veszélyben forognak, hogy félreértik a Szentírást, s nem is szabad bíznunk az ő véleményükben. Akik csupán ellentmondásokat keresnek a Szentírásban, sohasem nyerhetnek lelki látást. Ferde nézeteik miatt a legegyszerűbb és legvilágosabb dolgokban is okot találnak a kételkedésre és hitetlenségre. - Jézushoz vezető út, 110. o.

Ha az elme a Biblia tanulmányozásának kötelességére összpontosít, akkor gyarapodik az ismeret, és az értelmi képességek is fejlődnek. A Szentírás tanulmányozása által fejlődik az elme, és sokkal kiegyensúlyozottabbá is válik, ha nem a Bibliától távol álló könyvekből szerzi be az információkat. - Counsels to Parents, Teachers, and Students, 452. o.

Isten Lelke nélkül nem ér semmit az Ige ismerete. Elméleti igazság - ha nem kíséri a Szentlélek - nem tudja megeleveníteni az ember lelkét, sem megszentelni a szívét. Ha Isten Lelke nem vési be a szívünkbe az igazságot, hiába ismerjük a Biblia parancsait és ígéreteit, jellemünk nem alakul át. A Lélek világossága nélkül az ember nem tudja megkülönböztetni az igazságot a tévedéstől, és elbukik Sátán mesteri kísértései nyomán. - Krisztus példázatai, 408. o.

A vőlegény késése a csalódást, a látszólagos késedelmet szemlélteti, azt, hogy elmúlt az az idő, amikorra az Urat várták. E bizonytalanság közben a felszínes és lagymatag hívők érdeklődése csakhamar alább hagyott, és erőfeszítésük megcsappant. De azok, akik hite a Biblia megismerésén nyugodott, sziklán álltak, amit nem tudtak a lábuk alól elmosni a csalódás hullámai. „Mindannyian elszunnyadtak és aludtak.” Az egyik csoport közömbösen, hitét feladva, a másik csoport türelmesen, nagyobb világosságra várva. Mintha azonban a próba éjszakáján az utóbbiak lelkesedése és hitbuzgalma is kissé alább hagyott volna. A lagymatagok és felszínesek pedig már nem támaszkodhattak testvéreik hitére. Mindegyikük egyedül állt meg vagy bukott el. - A nagy küzdelem, 394. o.

