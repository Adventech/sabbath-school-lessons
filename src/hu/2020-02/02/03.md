---
title:  Az Ihletés Folyamata
date:  06/04/2020
---

Isten a nyelv kommunikációs csatornáján jelenti ki akaratát az embernek, ezért az isteni kinyilatkoztatást le lehet írni. Amint láttuk, a Biblia úgy jött létre, hogy Isten a Szentlélek munkája által bemutatta az igazságot, és Ő emberi eszközök útján közvetítette, oltalmazta az üzenetét. Ezért joggal számíthatunk is arra az alapvető egységre, ami a Szentírás egészében tapasztalható Mózes első könyvétől A jelenések könyvéig (vö. pl. 1Móz 3:14-15; Jel 12:17).

`Olvassuk el 5Móz 18:18, 2Tim 3:16 és 2Pt 1:21 verseit! Mit állítanak ezek az igék a Szentírás ihletettségéről?`

A teljes Szentírás Istentől ihletett, még ha különböző részeinek az olvasása nem is egyformán lelkesítő, vagy talán nem feltétlenül alkalmazható a mai korban (például a zsidó ünnepekről szóló részek ihletettek, még ha ma nem is kell megtartanunk ezeket). Ugyanakkor tanulnunk kell a Szentírás egészéből, még azokból a részekből is, amelyeket nem könnyű olvasni, vagy most nem kifejezetten alkalmazhatók a számunkra.

Ugyancsak fontos megjegyezni, hogy a Biblia nem minden része közvetlen vagy természetfeletti kinyilatkoztatásból ered. Egyes esetekben Isten olyan bibliai írókat használt, akik gondosan utánajártak dolgoknak vagy már meglévő dokumentumok segítségével közvetítették az üzenetet (lásd Józs 10:13; Lk 1:1-3).

Ezzel együtt a teljes Szentírás ihletett (2Tim 3:16). Ezért jelenti ki Pál, hogy „Mert amit korábban megírtak, a mi tanításunkra írták meg, hogy az Írásokból türelmet és vigasztalást merítve reménykedjünk” (Róm 15:4, RÚF).

„A Bibliát, amely Istent nevezi meg szerzőjének, emberi kezek írták. Különböző könyveinek sokféle stílusában számos író számtalan jellemvonása tükröződik. A kinyilatkoztatott igazságok sora »Istentől ihletett« (2Tim 3:16), de emberi nyelven szólal meg” (Ellen G. White: A nagy küzdelem. Budapest, 2013, Advent Kiadó, 9. o.).

`Ma bizonyos teológusok tagadják a Biblia különböző részeinek isteni eredetét, annyira, hogy elvetik számos alapvető tanítását – a teremtést, a kivonulást, a feltámadást. Miért nem szabad a legkevésbé sem kinyitni ezt az ajtót? Végtére is, vajon mi ítélkezhetnénk Isten Szava felett?`

---

#### Ellen G. White idézetek

A Bibliát ihletett emberek írták, viszont nem isteni, hanem emberi gondolkodásmódot és kifejezésmódot tartalmaz.

Ihletett emberek írták, de nem Isten, hanem az ember gondolkodása alapján. Isten nem mint író van bemutatva. Az emberek gyakran állítják, hogy látszólag egyik vagy másik kifejezés nem származhat Istentől. Azonban a Bibliában az Úr nem szavak, logika vagy retorika alapján azonosítható be. Írói az Atya írnokai voltak, de nem az Ő íróeszközei. Figyeljétek csak meg a különböző írókat!

Nem a Biblia szavai ihletettek, hanem az emberek. Az ihletés nem a szavakra hat, vagy az emberi kifejezésekre, hanem a Szentlélek befolyása révén a gondolatokat befogadó emberre. Viszont a szavak az emberi elme kézjegyét hordozzák. Így kerül közlésre a mennyei gondolkodásmód. A mennyei értelem és akarat az emberi értelemmel és akarattal egyesült, s ennek következményeként az ember szavai Isten szavai lettek. - 24. kézirat, 1886.

Némely emberek azt hiszik, van mit kritizálniuk Isten Igéjében. Gondolataikat másokkal is megosztják, ezzel mintegy bizonyítva felsőbbrendű bölcsességüket. Közülük sokan jó képességű, tanult, szónoki tehetséggel megáldott személyek, akik egész életművükben mások gondolkodásának megingatásán fáradoznak a Biblia ihletettségét illetően. Sokakat megnyernek, hogy ők is hasonlóképpen gondolkodjanak. Az egész folyamat így terjed egyiktől a másikig, úgy, amint Sátán tervezte, mindaddig, míg felismerhetjük Krisztus szavainak teljes értelmét: „Mindazonáltal, az embernek Fia mikor eljön, avagy talál-e hitet a földön?” (Lk 18:8)

Testvérek, nehogy a Biblia kritizálásába kezdjetek szóval vagy tettel! Nem az Úr munkája az, Sátán viszont nagy örömmel venné tőletek. - Szemelvények Ellen G. White írásaiból, 1. köt., 17. o.

Az Úr közölte velem, hogy az álláspontunk igazságát és Isten szavának ihletettségét érintő kifejezett kétségeknek semmi alapjuk, mint azt sokan feltételezik. A nehézségek nem annyira a Bibliából vagy hitünk bizonyítékaiból, hanem a szívekből fakadnak. Isten szavának követelményei túl szigorúak megszenteletlen természetüknek... Ha nem tartjuk kordában meg nem szelídített szívünk gondolatait, és nem vetjük alá a hit által nyert isteni kegyelem megszentelő hatásának, akkor azok nem lesznek tiszták és szentek. Az üdvösség Isten Igéjében leírt feltételei észszerűek, világosak és építők, semmivel sem kevesebbek, mint a menny akaratával való tökéletes megegyezés, az pedig a szív és az élet tisztasága.

Csaknem minden esetben azért kezd valaki kételkedni az Úr szava ihletettségében, mert megszenteletlen az élete, és az Írás ezt elítéli. Nem kedvelik azokat, akik meg szeretnék őket téríteni és fékezni. A nehézségek és a kétségek, amelyek megzavarják az erkölcstelen szívet, szertefoszlanák az előtt, aki az igazság tiszta elveit gyakorolja. - Bizonyságtételek, 1. köt., 440. o.

