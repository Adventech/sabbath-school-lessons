---
title:  A Biblia eredete és jellege
date:  04/04/2020
---

### E heti tanulmányunk
5Mózes 18:18; János 1:14; 2Timótheus 3:16-17; Zsidók 11:3, 6; 2Péter 1:19-21

> <p></p>
> „Ezért mi is szüntelenül hálát adunk Istennek, hogy amikor hallgattátok Isten általunk hirdetett igéjét, nem emberi beszédként fogadtátok be, hanem Isten beszédeként, aminthogy valóban az, és annak ereje munkálkodik is bennetek, akik hisztek” (1Thessz 2:13, RÚF).

Ahogyan látjuk és értjük a Szentírás eredetének és jellegének a kérdését, az nagyban meghatározza, milyen szerepet tölthet be a Biblia az életünkben, de szélesebb körben, a gyülekezet és az egyház életében is. Az Ige értelmezését jelentős mértékben alakította és befolyásolta a kinyilatkoztatás és az ihletés folyamatának a megértése. Ha helyesen akarjuk érteni a Szentírást, először is engednünk kell, hogy az határozza meg tanulmányozásának alapvető paramétereit. A matematika nem vizsgálható a biológia vagy a szociológia terén alkalmazott mérési módszerekkel. Nem tanulmányozhatjuk a fizikát ugyanolyan eszközökkel, mint a történelmet. A Biblia lelki igazságait sem kutathatjuk ki és érthetjük meg jól ateista módszerekkel, amelyek úgy közelítenek hozzá, mintha Isten nem létezne. A Szentírást értelmezve komolyan kell vennünk az Ige isteni-emberi dimenzióját. Tehát a helyes megértés érdekében hittel közelítsünk a Bibliához és ne szkeptikus módszerekkel, kételkedve!

Ezen a héten áttekintjük a Biblia eredetének és jellegének néhány alapvető kérdését, amelyeknek hatnia kell arra, ahogyan értelmezzük és értjük az Igét.

---

#### Ellen G. White idézetek

A Krisztus-korabeli farizeusok behunyták a szemüket, hogy ne lássanak, és bezárták a fülüket, hogy ne halljanak; ezért az igazság nem érinthette meg a szívüket. Bűnhődniük kellett szándékos tudatlanságukért és önkéntes vakságukért. Krisztus arra tanította tanítványait, hogy nyitott szívvel és készséges hittel fogadják tanításait. Áldást ígért nekik, mert elhitték, amit tőle láttak és hallottak.

A jó talajhoz hasonlított hallgató nem úgy fogadja az Igét, „mint emberek beszédét, hanem mint Isten beszédét” (amint valósággal az is) (lThessz 2:13). Az őszinte tanítvány a Szentírást Istennek hozzá intézett beszédeként fogadja. Megremeg az Ige szavára, mert az élő valóság számára. Figyelmesen, nyitott szívvel hallgatja. Ilyen hallgatók voltak Kornélius és barátai, akik ezt mondták Péter apostolnak: „Most azért mi mindnyájan az Isten előtt állunk, hogy meghallgassuk mindazokat, amiket Isten neked parancsolt.” (Csel 10:33)

Az igazság megismerése nem annyira a jó felfogóképességtől, mint inkább a szándék tisztaságától, az egyszerű, buzgó, alázatos hittől függ. Isten angyalai közel vannak azokhoz, akik alázatos szívvel mennyei vezetésre vágynak. Az Úr Lelke kitárja nekik az igazság gazdag tárházát. - Krisztus példázatai, 59. o.

A Biblia Isten hangja, mely épp olyan bizonyossággal szól hozzánk, mintha saját fülünkkel hallanánk. Elfogadjuk-e Isten kinyilatkoztatásaként a Bibliát? Ha megértenénk az Ige fontosságát, milyen szent félelemmel lapoznánk fel, és mekkora vágyakozással kutatnánk a benne található tanításokat! Úgy kellene tekintenünk a Szentírás olvasására és tanulmányozására, mint kihallgatásra a magasságos Isten előtt.

Az Ige az Atya üzenetét jelenti számunkra, amit meg kell hallanunk. Ezt a könyvet az igazság befogadására kész lelkülettel kellene tanulmányoznunk, mivel a vég idejére szóló figyelmeztetést tartalmazza. A Szentírást egyetlen más könyvért sem hanyagolhatjuk el. - In Heavenly Places, 134. o.

Szánjunk több időt a Biblia tanulmányozására. Nem értjük az Igét úgy, ahogyan értenünk kellene. A Jelenések könyvének előszava felszólít, hogy értsük meg az adott oktatást, Isten kijelentése szerint: „Boldog, aki olvassa, és akik hallgatják e prófétálásnak beszédeit.” „Megtartják azokat, amelyek megírattak abban, mert az idő közel van.” Ha mi mint nép megértjük, hogy ez a könyv mit jelent számunkra, akkor nagy ébredés lesz a sorainkban. Isten felszólításának ellenére sem értjük teljességükben e leckék tanulságait, hogy kutassuk és tanulmányozzuk. - Bizonyságtételek a prédikátoroknak, 113. o.

