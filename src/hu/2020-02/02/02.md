---
title:  A Biblia Isten Kinyilatkoztatása
date:  05/04/2020
---

`Olvassuk el 2Pt 1:19-21 szakaszát! Mi volt Péter meggyőződése a Biblia prófétai üzenetének eredetével kapcsolatban?`

A Biblia semmilyen más könyvhöz nem hasonlítható. Péter apostol szerint a prófétákat a Szentlélek ihlette, tehát az üzenetük tartalma Istentől származik, nem ők találták ki. „…nem kitalált mesék” (2Pt 1:16, RÚF), mert a Biblia profetikus üzenete isteni eredetű, ennek következtében pedig igaz és megbízható. „A Szentlélektől indíttatva szóltak az Istentől küldött emberek” (2Pt 1:21, RÚF). Isten munkálkodott a kinyilatkoztatás folyamatában, amely során ismertté tette akaratát a kiválasztott emberi eszközök előtt.

A Szentírás kikerülhetetlen ténye, hogy Isten közvetlen, szóbeli kapcsolatot tart egyes emberekkel. Ennek köszönhető a Biblia különleges, isteni tekintélye, tehát a Szentírás értelmezésekor figyelembe kell vennünk az isteni elemet. Szent Istenünk a szerzője, ezért a bibliai könyveket joggal nevezzük úgy, hogy „szent iratok” (Róm 1:2, RÚF; 2Tim 3:15).

Gyakorlati célzattal adta az Írást az Úr. Hasznosak „a tanításra, a feddésre, a megjobbításra, az igazságban való nevelésre, hogy tökéletes legyen az Isten embere, minden jó cselekedetre felkészített” (2Tim 3:16-17).

Emellett szükségünk van a Szentlélek segítségére, hogy életünkre alkalmazhassuk mindazt, amit Isten kijelentett a Bibliában. Péter apostol szerint az isteni eredetű kinyilatkoztatott Igét nem értelmezhetjük csupán az egyéni véleményünk alapján, szükségünk van Isten Igéjére és a Szentlélekre, hogy helyesen értsük a jelentését.

A Szentírás azt is kimondja, hogy „semmit sem cselekszik az én Uram, az Úr, míg meg nem jelenti titkát az ő szolgáinak, a prófétáknak” (Ám 3:7). A kijelentésre vonatkozó bibliai kifejezések (különböző formában) azt érzékeltetik, hogy ami korábban rejtett volt, azt kijelentették, leleplezték, így ismertté és nyilvánvalóvá vált. Emberként szükségünk van a kinyilatkoztatásra, mert bűnösök lévén, Istentől elválasztanak a bűneink. Emiatt rá vagyunk utalva Istenre, hogy megtudhassuk akaratát.

`Úgy sem mindig könnyű engedelmeskedni a Bibliának, ha hiszünk isteni eredetében, de mi lenne, ha elbizonytalanodnánk ebben, sőt megkérdőjeleznénk ezt?`

---

#### Ellen G. White idézetek

Hálásak lehetünk, mert biztos prófétai beszéddel rendelkezünk, s így egyikünket sem csaphat be az ellenség. Tudjuk, hogy napjainkban számos tévtanítás és mese hangzik el a világon, mi azonban az igazságot akarjuk hallani. Mindenki tanulmányozzon figyelmesen, hogy kellő ismeretet szerezhessen. Ezt nem érhetjük el a Szentírás egyszerű olvasása által. Szöveget szöveggel kell összevetnünk. Tanulmányoznunk kell a Bibliát, hogy ne léphessünk a tévelygés útjára, miközben sokakat eltávolítanak a hittől a különböző tévtanok, viszont igazság csak egy van. Sokan azt állíthatják, hogy az igazságot birtokolják, de nektek abban a nagy előjogban van részetek, hogy ti magatok tanulmányozhatjátok az Igét. „A tanításra és a bizonyságtételre hallgassatok! Ha nem ekként szólnak azok, akiknek nincs hajnaluk.” Alaposan kell ismernünk az Írást, hogy megérthessük a benne rejlő reménység igazi értelmét. - Lift Him Up, 114. o.

A Szentírás nem egymástól elválaszthatatlan kinyilatkoztatások folyamatos láncaként került az emberekhez, hanem fokról fokra, egymást követő nemzedékeken keresztül, ahogyan az isteni gondviselés megfelelő lehetőséget látott némelyek késztetésére - különböző időkben és különböző helyeken. Az emberek a Szentlélek vezetése szerint

írtak. Először rügy fakad, majd bimbó és végül a gyümölcs; „terem a föld először füvet, azután kalászt, azután teljes búzát a kalászban”. Pontosan így van ez a Biblia kijelentéseivel is. (...)

De azok, akiknek szíve összhangban van az igazsággal, és látják a kötelességüket, nyitott szívvel kutatják és fogadják el a Bibliát és az isteni késztetést. A világosságot nyert személy lelki egységet, az egészet átszövő fényes aranyfonalat lát a Bibliában. A drága aranyfonal lefejtéséhez pedig türelemre, gondolkodásra és imára van szükség. - Szemelvények Ellen G. White írásaiból, 1. köt., 19-20. o.

Isten Igéje nagy tankönyv, mégis sokan, akik azt állítják, hogy tisztelik, a Bibliánál fontosabbnak tartanak más könyveket. Az emberi értelmet többre értékelik a mennyeinél. Talán nekem kellene határozottan felszólalnom, és bizonyságot tennem? Ha Isten Igéjére kellően tekintettek volna - mint Isten emberekhez intézett szavára, a teljes bölcsesség forrására, a teljes igazságra és a legmagasztosabb tanításra -, akkor gyermekek, ifjak és szülők csak azt tanulmányozták volna, az lett volna tanítómesterük és útmutatójuk. (...)

A Biblia tankönyv, amit szorgalmasan kell tanulmányozni, ám nem úgy, mint más könyvet. Szüntelenül azt könyvet kell jelentse számunkra, ami lelki szükségletünkre ad választ. Bölccsé teszi a bizonyságtevésre, aki tanulmányozza és hallgatja. Mint ahogyan az élelem is csak úgy táplálhatja a testet, ha elfogyasztják és megemésztik, Isten Igéje is csak úgy lehet hasznos a lélek számára, ha minden emberi mű fölött a legmagasabb fokú tanításként fogadják, és ha az ember engedelmeskedik elveinek, mivel az Ige a mennyei bölcsességet tartalmazza. - This Day With God, 127. o.

