---
title:  Jézus És A teljes Szentírás
date:  14/04/2020
---

`Olvassuk el Lk 24:13-35, 44-45 verseit! Jézus hogyan tanította a Szentírásból az evangélium üzenetét?`

Krisztus halála után a követői összezavarodtak és kételkedni kezdtek. Hogyan történhetett ez? Mit jelentett ez? Lukács evangéliumának ebben a fejezetében Jézus kétszer jelent meg a tanítványoknak, először kettőnek az Emmaus felé vezető úton, majd később a többieknek is. Két külön alkalommal is elmagyarázta, hogy miként teljesedett be minden az ószövetségi próféciák alapján: „És Mózestől meg valamennyi prófétától kezdve elmagyarázta nekik mindazt, ami az Írásokban róla szólt” (Lk 24:27, RÚF).

Lk 24:44-45 versében ismét ezt olvassuk: „Majd így szólt hozzájuk: Ezt mondtam nektek, amikor még veletek voltam: be kell teljesednie mindannak, ami meg van írva rólam Mózes törvényében, a prófétáknál és a zsoltárokban. Akkor megnyitotta értelmüket, hogy értsék az Írásokat” (RÚF).

Figyeljük meg a Lk 24:27 versében szereplő „valamennyi próféta” (RÚF) kifejezést, amit újra kiemel a második idézetben: „Mózes törvényében, a prófétáknál és a zsoltárokban”! Ez is világosan mutatja: Jézus, a testté lett Ige (Jn 1:1-3, 14) a Szentírás tekintélyére hagyatkozva magyarázta, hogy az eseményeket már több száz évvel korábban megjövendölték. A Szentírás teljességére utalt, ezzel példát mutatott a tanítványoknak és így tanította őket. Amint majd tovább haladva hirdetik az evangélium üzenetét, nekik is a Szentírás egészéből kell meríteniük, tanítva és erősítve az új megtérőket a világ minden táján. Figyeljük meg, Mt 28:18-20 (RÚF) verseiben Jézus azt mondja a tanítványainak (ma pedig nekünk), hogy „Nekem adatott minden hatalom mennyen és földön”. Ez a hatalom azonban továbbra is az Atyából és a Szentháromság egészéből ered, hiszen utána így folytatja: „Menjetek el tehát, tegyetek tanítvánnyá minden népet, megkeresztelve őket az Atyának, a Fiúnak és a Szentléleknek nevében”. Majd egy kulcsfontosságú szakasz következik: „tanítva őket, hogy megtartsák mindazt, amit én parancsoltam nektek”. Mire tanít és mit parancsol itt Jézus? Tanításait a Szentírás egészére alapozta. Az Ige prófétai tekintélye alapján jött el, és a Szentírás próféciáit beteljesítve vetette alá magát az Atyának.

`Jézus elfogadta a teljes Szentírást, miért kell tehát nekünk is ezt tennünk? Hogyan tanulhatjuk meg elfogadni az egész Szentírás tekintélyét, még ha ma nem is minden alkalmazandó kötelezően az életünkben? Beszélgessünk erről szombaton a csoportban!`

---

#### Ellen G. White idézetek

Szolgálata során állandóan alattomos és álszent emberek üldözték. Meg akarták ölni. Besúgók jártak nyomában: figyelték a szavait, hogy okot

találjanak a megvádolására. A nemzet legértelmesebb és legműveltebb polgárai próbálták vitában legyőzni. De soha nem ők voltak az erősebbek. Mindig zavartan és megszégyenülten kellett az egyszerű galileai Tanító elől visszavonulniuk a csatatérről. Krisztus tanításaiban addig soha nem ismert elevenség és erő rejlett. Még ellenségei is kénytelenek voltak elismerni: „Soha ember úgy nem szólt, mint ez az ember!” (Jn 7:46)

Jézus gyermekkora szegénységben telt. Nem fertőzték meg az erkölcstelen kor mesterkélt szokásai. Dolgozott a gyalupadnál, hordta a családi élet terheit; megtanult engedelmeskedni és keményen dolgozni; a természetben pedig felüdült. Miközben igyekezett megfejteni a természet titkait, tudása bővült. Kutatta Isten Igéjét. Akkor volt a legboldogabb, amikor munkáját ott hagyva kimehetett a földekre, elmélkedhetett a békés völgyekben és a hegyoldalon, vagy az erdő fái között beszélgethetett Istennel. A kora reggel sokszor találta valamilyen elhagyatott helyen: elmélkedett, kutatta a Szentírást, vagy imádkozott. Énekszóval köszöntötte a reggeli fényt. Hálaénekével vidámmá tette a munkával telt órákat, és a menny örömét hozta a munkában elfárad-taknak és az elcsüggedteknek. - A nagy Orvos lábnyomán, 51-52. o.

A Megváltó nem azért jött, hogy félretegye a pátriárkák és próféták beszédeit, hiszen Ő maga szólt képviselői által. Isten Igéjének minden igazsága tőle származott. Ám ezeket a felbecsülhetetlen drágaköveket hamis foglalatba helyezték. Drága fényüket a tévelygés szolgálatába állították. Isten arra vágyott, hogy kiemelje őket a bűn foglalatából, és az igazság keretébe helyezhesse vissza e kincseket. Ezt a munkát csak isteni kéz végezheti el. Az igazság a tévelygéshez kötve az Úr és az ember ellenségének célját szolgálja. Krisztus azért jött, hogy helyre tegye, ahol Istent dicsőíti, és az emberiség megváltását munkálja. - Jézus élete, 287. o.

A Megváltó győzött, hogy megmutassa az embernek, hogyan győzhet. Krisztus a menny Igéjével válaszolt Sátán minden kísértésére. Mivel bízott az Úr ígéreteiben, erőt kapott az Isten parancsolatai iránti engedelmességhez, és a kísértő nem juthatott előnyhöz. Ez volt Jézus válasza minden kísértésre: „Meg van írva.” Isten nekünk is adta Igéjét, hogy ellenálljunk vele a bűnnek. „Igen nagy és becses ígéreteket” kaptunk, hogy általuk „isteni természet részeseivé” legyünk, „kikerülvén a romlottságot, amely a kívánságban van e világon” (2Pt 1:4).

Mondd a megkísértett embernek, hogy ne a körülményeket és saját gyengeségeit nézze, sem pedig a kísértés hatalmát, hanem Isten Igéjének erejét! Ez az erő a mienk. „Szívembe rejtettem a te beszédedet -mondja a zsoltáríró -, hogy ne vétkezzem ellened.” „A te ajkad igéjével vigyáztam az erőszakosnak ösvényeire.” (Zsolt 119:11; 17:4) - A nagy Orvos lábnyomán, 181. o.

