---
title:  Jézus és az apostolok nézete a Bibliáról
date:  11/04/2020
---

### E heti tanulmányunk
Máté 4:1-11; 22:37-40; Lukács 4:25-27; 24:13-35, 44-45; Apostolok cselekedetei 4:24-26

> <p></p>
> „Ő így válaszolt: Meg van írva: »Nemcsak kenyérrel él az ember, hanem minden igével, amely Isten szájából származik«” (Mt 4:4, RÚF).

A modern korban sajnálatos módon nagymértékben újraértelmezték a Bibliát, annak a filozófiának a lencséin keresztül, amely megkérdőjelezi mind az ihletettségét, mind pedig a tekintélyét. Sokan gyakorlatilag olyan, viszonylag primitív kultúrában élt emberek elképzeléseinek tekintik, akik nem érthették úgy a világot, mint mi. Ugyanakkor vagy alábecsülik, vagy pedig eltávolítják a képből a természetfölötti elemet, és így a Bibliát olyan dokumentumnak nyilvánítják, ami nem Isten meglátása az emberről, inkább az ember elképzelése Istenről. Ennek következtében a darwini gondolkodás és a modern filozófia korában sokan többnyire idejétmúltnak tartják a Bibliát.

Mi azonban teljes mértékben elutasítjuk ezt az álláspontot. Miközben azt tanulmányozzuk, hogyan értette Jézus az Ószövetséget – a kor Bibliáját –, és hogyan értették az apostolok, az Újszövetségben ihletett példát látunk az egész Szentíráshoz való viszonyulásra. Hogyan tekintettek ők az Igében bemutatott emberekre, helyekre és eseményekre? Milyen volt az alapállásuk, és ebből következően milyen értelmezési módszerekkel éltek? Kövessük az ő példájukat és ne az ihletést nélkülöző emberi tévhiteket, amelyeknek a feltételezései csak az Isten Igéjével szembeni szkepticizmushoz és kételyekhez vezetnek!

---

#### Ellen G. White idézetek

El kell fogadnia Isten szavát, amint olvassa, úgy kell értékelnie, ahogy van, és be kell hozni azt az életbe, beleszőni a jellembe. Az ember üdvösségét érintő összes kérdés világosan ki lett nyilatkoztatva az Úr Igéjében. S ha legjobb képességeink szerint értjük meg és fogadjuk el, akkor Isten a segítségünkre lesz a megértésében.

A Szentlélek segítsége nélkül az ember sok igen nehezen érthetőt talál a Bibliában, mivel hiányzik az isteni világosság. Senki se jöjjön az Úr szavához a maga útját, akaratát vagy elgondolásait állítva mértékül, hanem csakis szelíd, alázatos, megszentelt lelkülettel.

Csak akkor kíséreld meg a Szentírás kutatását, ha készen állsz hallgatni rá, ha hajlandó vagy tanulni belőle, ha úgy állsz készen hallgatni szavára, mintha közvetlenül hozzád szólna élő Igéjéből. Halandó ember sohase mondjon ítéletet Isten szava fölött, hogy mennyi ihletett belőle, és mennyi nem, vagy hogy ez a rész ihletettebb, mint mások. A Mindenható távozásra szólítja őt erről a helyről. Nem bízott rá ilyen kötelességet. - A Te Igéd igazság, 7. köt., 919. o.

Péter azt mondja, hogy az írásokban „akad némi nehezen érthető, amit tudatlanok és hitben ingadozók vesztükre fordítanak el” (2Pt 3:16). A kételkedő bölcselet művelői fegyvert kovácsolnak a Szentírás nehezen érthető részeiből, pedig ezek a részek pontosan az ellenkezőjét bizonyítják: a Biblia isteni ihletettségének határozott bizonyítékai. Ha nem tartalmazna olyan beszámolót az Alkotóról, amelyet nehezen értünk meg, ha véges gondolkodásunk könnyedén felfogná az Úr nagyságát és fenségét, akkor a Biblia nem hordozná magában szerzője, Isten félreérthetetlen igazolását. Az elénk tárt igazságok nagyszerűségének és titokzatosságának hitet kellene ébresztenie Isten Igéje iránt. -Bizonyságtételek, 5. köt., 700. o.

A farizeusok viszont még jobban felháborodtak. Jézus nem csak, hogy áthágta a törvényt, ahogyan ők értelmezték, hanem azzal, hogy „Atyjának” (Jn 5:18) nevezte Istent, egyenlőnek jelentette ki magát vele.

Az egész zsidó nemzet Atyjának nevezte az Urat; akkor nem bőszültek volna fel annyira, ha Krisztus Istennel ugyanilyen viszonyban állónak mutatkozik be. A zsidók felismerték, hogy Jézus a legmagasabb értelemben jelentette ki ezt az igényét, ezért istenkáromlással vádolták.

Jézus Krisztus ellenfeleinek nem voltak olyan érveik, amelyek felérhetnének az általa hirdetett igazsággal. Csak szokásaikra és hagyományaikra tudtak hivatkozni, ezek pedig a Megváltó érveivel összehasonlítva - melyeket Isten szavából és a természet szüntelen körforgásából szűrt le - gyengének és üresnek tűntek. - Jézus élete, 207-208. o.

