---
title:  „meg Van Írva”
date:  12/04/2020
---

Jézus Keresztelő János általi keresztsége jelölte megváltói tevékenységének kezdetét. Ezután a Lélek a júdeai pusztába vezette, ahol Sátán megkísértette, akkor, amikor emberileg a leggyengébb állapotban volt.

`Olvassuk el Mt 4:1-11 szakaszát! Hogyan védekezett Sátán kísértései ellen Jézus a pusztában? Mit tanulhatunk a Bibliáról ennek a beszámolónak az alapján?`

Jézus így válaszolt, amikor Sátán az étvágyán keresztül kísértette meg: „Meg van írva: »Nemcsak kenyérrel él az ember, hanem minden igével, amely Isten szájából származik«” (Mt 4:4, RÚF). Visszautalt az élő Igére, a legfőbb isteni kútforrásra. Ezzel megerősítette a Szentírás tekintélyét. Amikor Sátán a földi birodalmakra és azok dicsőségére mutatva kísértette, Jézus ezt felelte: „meg van írva: »Az Urat, a te Istenedet imádd, és csak neki szolgálj«” (Mt 4:10, RÚF; Lk 4:8)! Krisztus arra emlékeztet, hogy az igazi imádat nem másra, csakis Istenre irányul, és az Igének való engedelmesség jellemzi. Végül pedig az öndicsőítés és az önzés kísértésére ezzel válaszolt: „Viszont meg van írva: »Ne kísértsd az Urat, a te Istenedet«” (Mt 4:7, RÚF; Lk 4:12)!

Mindhárom kísértésre Jézus azzal felelt, hogy „meg van írva”. Ez is mutatja, hogy amikor Sátán támadásaival és csalásával találta szemben magát, nem máshoz, hanem egyenesen Isten Igéjéhez fordult. Hatalmas tanulság ez mindannyiunk számára: a Biblia és csakis a Biblia a hitünk zsinórmértéke, alapja!

Igen, a Biblia, egyedül a Biblia volt az, amivel Jézus védte magát az ellenség támadásaival szemben. Noha Isten, mégis kizárólag Isten Igéje előtt hajolt meg, amikor Sátán ellen védekezett.

Nem a véleményét hangoztatta, nem bonyolult, tekervényes érveléssel állt elő, nem ellenségesen szólt, hanem egyszerűen, ugyanakkor mélyrehatóan idézte a Szentírás szavait. Krisztus a legfőbb tekintélynek és a leghatalmasabb erőnek tekintette az Írást. Szolgálatában így biztos alapról indult, és a továbbiakban is a Biblia megbízhatóságára épített.

`Hogyan tanulhatjuk meg éppen ennyire rábízni magunkat Isten Igéjére, meghajolva a tekintélye előtt?`

---

#### Ellen G. White idézetek

Sátán sokkal erőteljesebben támadta Krisztust, mint ahogy valaha bennünket támadni fog. Számára túl nagy volt a tét, és nem volt mindegy, hogy ki győz - Krisztus vagy ő. Ha a Megváltó ellenáll legerősebb kísértéseinek, és nem tudja rávenni Őt a bűnre, akkor ez az ördög számára hatalmának elvesztését jelenti, végül pedig örök pusztulás lesz a sorsa. Ezért tehát minden erejét latba vetve próbálta Jézust rávenni a bűnre, mert így előnyre tehetett volna szert... Sosem lesztek olyan elszántan és kegyetlenül megkísértve, mint a Megváltónk. Sátán figyelemmel követte minden lépését.

Az Üdvözítő győzött, hogy megmutassa az embernek: ő is győzhet. Jézus Krisztus minden egyes sátáni kísértést Isten Igéjével vert visz-sza. Az Atya ígéreteiben bízva nyert erőt, hogy megtarthassa a menny parancsolatait, és a kísértő nem győzhette le. - Sons and Daughter of God, 156. o.

Krisztus eljött, hogy megmutassa, mit tud megtenni Istennel együttműködve, és hogy mi mire vagyunk képesek. Emberi testben kiment a pusztába, hogy az ellenség megkísértse. Tudja tehát, mit jelent éhezni,

szomjazni. Ismeri a test gyöngeségeit és betegségeit. Ő is minden ponton kísértést szenvedett, hozzánk hasonlóan.

Üdvözítőnk kifizette a váltságot. Senkinek sem elkerülhetetlen, hogy Sátán rabja legyen. Krisztus áll előttünk isteni példaképként, mindenható segítőnkként. Olyan áron vett meg, melyet lehetetlen fölmérnünk. Ki tudná lemérni a mentő szeretet jóságát és irgalmasságát? - A Te Igéd igazság, 6. köt., 1074. o.

Hit tekintetében el kell érnünk a legmagasabb mércét. Túl kevés hitünk van. Hagyatkozzunk Isten Igéjére. Vegyük úgy, ahogy van, és egyszerűen higgyük el minden szavát. Ilyen bizalommal kérhetünk nagy dolgokat, és hitünk alapján azokat meg is fogjuk kapni... Ha megalázzuk magunkat az Úr előtt, magasztosabb, szentebb tapasztalatokat fogunk szerezni. Az igazi hit pontosan azt cselekszi, amit Isten parancsolt, és nem tesz olyat, amire Ő nem utasította. A feddhetetlenség, az igazság és az irgalom képezik hitünk gyümölcseit, melyek a naponta megújított szívben megteremnek. - The Upward Look, 346. o.

Legyen Isten Igéje az útmutatónk. Az Igében található igazságokkal kapcsolatosan nem lehetnek feltételezéseink. Ne tegyük félre ezt a tévedhetetlen útmutatót valami új és furcsa dologért. Számos tanítás van, amely nem a „meg van írva” elvre épül. Ezek csupán emberi feltételezések. Jézus Krisztus a pusztában Sátán összes kísértését ezekkel a szavakkal fogadta: „Meg van írva!” Ezzel a karddal felfegyverkezve mondhatta az ellenségnek: „Eddig jöjj, és ne tovább!” - That I May Know Him, 210. o.

