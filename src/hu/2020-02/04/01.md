---
title:  A Biblia – teológiánk irányadó forrása
date:  18/04/2020
---

### E heti tanulmányunk
Márk 7:1-13; János 5:46-47; 7:38; Róma 2:4; 2Korinthus 10:5-6; 1János 2:15-17

> <p></p>
> „A törvényre és intelemre figyeljetek! Hiszen ők olyan dolgokról beszélnek, amelyeknek nincs jövője” (Ézs 8:20, RÚF).

Nincs olyan keresztény egyház, amely ne a Bibliával akarná alátámasztani a hitelveit, mégsem látják mind egyformán a Szentírás szerepét és tekintélyét a teológiában. Valójában a különböző közösségek igencsak eltérően vélekednek az Ige szerepéről. Ez fontos, de bonyolult kérdés, amit öt meghatározó forrás tanulmányozásával fogunk megvizsgálni, amelyek hatnak arra, ahogyan a Szentírást értelmezzük: a hagyomány, a tapasztalat, a kultúra, a logikus gondolkodás és maga a Biblia.

Ezeknek a forrásoknak a szerepe meghatározó minden teológiában és egyházban. Mindannyian valamilyen hagyományhoz és kultúrához kötődünk, és ezek hatnak ránk. Vannak tapasztalataink, amelyek alakítják a gondolkodásmódunkat, befolyásolják megértésünket. Az értelmünkkel gondolkodunk és értékeljük a dolgokat. Olvassuk a Bibliát, és ennek alapján próbáljuk megérteni Istent és az akaratát.

A felsoroltak közül melyiké vagy melyek kombinációjáé a legfőbb tekintély a bibliaértelmezésünk kérdésében? Hogyan viszonyulnak egymáshoz menet közben? Akármelyiknek biztosítunk elsőbbséget, az mindig más dolgok hangsúlyozásához, eltérő eredményhez vezet, és végső soron egész teológiánk irányát meghatározza.

---

#### Ellen G. White idézetek

Nagy kortyokat igyunk az üdvösség kútjából. Saját magunk menjünk a forráshoz, hogy felüdülést nyerjünk, hogy Jézus örök életre buzgó kútfejjé váljon bennünk. Csak a Biblia igazsága és a Biblia vallása fogja kiállni az ítélet próbáját. Nem szabad elferdítenünk, kiforgatnunk Isten szavát, hogy saját céljainknak és világi érdekeinknek feleljen meg, hanem őszintén tegyük fel a kérdést: „Mit akarsz, Uram, hogy cselekedjek?” Mivel áron vétettünk meg, ezért nem vagyunk önmagunké. És micsoda árat fizettek értünk! (...) Megengedjünk tehát bármilyen földi megfontolást, hogy elfordítson bennünket az igazság ösvényétől? Ne tegyünk-e minden tanítást és elméletet Isten Igéjének mércéjére?

Ne engedjünk semmilyen emberi érvelésnek, hogy elfordítson bennünket a bibliai igazságok alapos megvizsgálásától. Az emberi véleményeket és szokásokat nem szabad úgy fogadni, mint mennyei tekintély-lyel rendelkezőket. Az Úr kinyilatkoztatta Szavában, mi az ember teljes kötelessége, és ne térjünk el az igazság nagy mércéjétől. Azért küldte egyszülött Fiát, hogy példaképünk legyen, és meghagyta nekünk, hogy Őt hallgassuk és kövessük. Nem szabad olyan befolyásoknak engedni, amelyek eltávolítanak attól az igazságtól, ami Jézusban van, azért, mert nagy és állítólag jó emberek Isten Szava világos állításai fölé hangsúlyozzák elképzeléseiket. - A keresztény nevelés alapjai, 127-128. o.

Az igaz Istent az emberek már alig ismerték. Értelmüket elhomályosította a bálványimádás. Az Úr törvényét, amely „szent, igaz és jó” (Róm 7:12), megpróbálták kegyetlen, önző szándékaikhoz illeszkedő rendelkezésekkel helyettesíteni. Az irgalmas Atya nem vonta vissza tőlük az életet. Alkalmat adott nekik arra, hogy egyháza útján megismerjék Őt.

A népe által kinyilatkoztatott elveket eszközül akarta felhasználni, hogy erkölcsi képmását helyreállítsa az emberben.

A menny törvényét magasra kell emelni, tekintélyét meg kell védeni! Izrael háza kapta ezt a nagyszerű és nemes feladatot. Isten elkülönítette őket a világtól, hogy szent megbízást adhasson nekik. Törvénye őrzésével bízta meg őket Azt akarta, hogy általuk maradjon meg az istenismeret az emberek között. Így kellett sugároznia a mennyei világosságnak a sötétségben rejtőző világra. Mondaniuk kellett minden népnek, hogy hagyjanak fel a bálványimádással, és az élő Istent szolgálják. - Próféták és királyok, 15-16. o.

Ebben a veszedelmes időben egyedül Isten igazsága és ereje birtokában állhatunk meg. Az emberek csakis úgy ismerhetik meg az igazságot, ha az isteni természet részeseivé válnak. Az emberi bölcsességnél többre van szükségünk a Biblia olvasásához és kutatásához. Ha alázatos szívvel nyitjuk meg Isten Igéjét, az Úr olyan zsinórmértéket állít elénk, mely megóv minket a törvénytelenségtől. - Szemelvények Ellen G. White írásaiból, 2. köt., 367. o.

