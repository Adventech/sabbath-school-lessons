---
title:  Logikus Gondolkodás
date:  22/04/2020
---

`Olvassuk el Péld 1:7, 9:10 és 2Kor 10:5-6 verseit! Miért fontos a Krisztusnak való engedelmesség a gondolataink szintjén is? Miért az istenfélelmet nevezi az Ige a bölcsesség kezdetének?`

Istentől kaptuk a gondolkodás és a logikus érvelés képességét. Minden emberi tevékenység és teológiai érvelés feltételezi a gondolkodás és a következtetések levonásának képességét. A hitünk nem nélkülözi az értelmet. A 18. század – a felvilágosodás – kezdetén azonban az emberi észnek új, domináns szerepet kezdtek tulajdonítani, különösen a nyugati társadalmakban, olyat, amely messze túlhaladja képességeinket értelmünk és következtetéseink helyessége terén. Szemben azzal a gondolattal, hogy minden ismeret az érzékszerveinken keresztül szerzett tapasztalatokon alapul, egy másik látásmód az emberi logikát tartja az ismeret forrásának. Ez a nézet a racionalizmus, ami abból az elgondolásból ered, hogy az igazság nem érzékelhető, hanem intellektuális, és a logikus érvelésből szűrhető le. Más szóval, léteznek olyan igazságok, amelyeket csak logikus gondolkodással ragadhatunk meg. Ez a nézet az emberi gondolkodást tartja az igazság próbakövének és zsinórmértékének. Az értelem lett az új tekintély, ami előtt minden másnak fejet kell hajtania, beleértve az egyház tekintélyét, sőt, ami ennél is súlyosabb, hogy még a Biblia, Isten Igéje tekintélyét is. Elvetnek mindent, ami az emberi logika számára nem magától értetődő, megkérdőjelezik létjogosultságát. Így viszonyulnak a Szentírás több részéhez. Már nem tekintik igaznak vagy hitelesnek Isten minden csodáját és természetfölötti tettét, Jézus testben való feltámadását, szűztől való születését vagy a hatnapos teremtést, hogy csak néhányat említsünk. Valójában nem hagyhatjuk figyelmen kívül, hogy a gondolkodásunkat is áthatotta a bűn, és Krisztus uralma alá kell helyeznünk. Az emberek gondolkodása elsötétült, elidegenedett Istentől (Ef 4:18), Isten Igéjének kell megvilágosítania bennünket. Isten az Alkotónk. „A bölcsességnek kezdete az Úrnak félelme” (Péld 9:10, vö. 1:7). Csak akkor tudunk helyesen gondolkodni, ha életünk legfőbb vezérfonalaként elfogadjuk Istennek az írott Igében adott kinyilatkoztatását és készségesen követjük, amit a Biblia ír.

`Évszázadokkal ezelőtt Thomas Jefferson, amerikai elnök készített magának egy saját Újszövetséget. Kivágott belőle mindent, ami a nézete szerint ellenkezett a logikus gondolkodással. Jézusnak szinte minden csodája kikerült, beleértve a feltámadását is. E történet tanulsága szerint mennyire korlátozott az emberi értelem az igazság megértésének kérdésében?`

---

#### Ellen G. White idézetek

Az emberi szív szükségleteinek és vágyainak megfelelően, annyira egyszerűen tárja elénk a Biblia az isteni igazságokat, hogy azok a legtanul-tabb személyt is csodálattal és elragadtatással töltik el, másrészt pedig a legegyszerűbb ember is felismerheti belőlük a megváltás útját. Ezek az egyszerű igazságok mégis olyan emelkedett témákkal foglalkoznak, melyek az emberi értelmet felülmúlják; csak azért fogadhatjuk el őket, mert Isten jelentette ki azokat. Így tárja fel előttünk az üdv- és világtervét, olyan tisztán, hogy minden lélek könnyen megtudhatja, hogy a bűnbánat útján, hitben milyen lépéseket kell tennie az Úr Jézus Krisztus felé, hogy a menny által előírt módon megmeneküljön. De ezen köny-nyen érthető igazságok mögött vannak olyan titkok is, melyek kutatása az emberi elme képességeit felülmúlja, és amelyek az igazság őszinte keresőit félelemmel és hittel töltik el. Minél többet kutatnak a Bibliában, annál inkább meggyőződnek róla, hogy a Szentírás: az élő Isten kinyilatkoztatott szava; és az emberi szellem mélyen meghajol az isteni kinyilatkoztatás fensége előtt. - Jézushoz vezető út, 107. o.

Ha Krisztus Lelke lakik bennünk, és ha az Ő munkatársai vagyunk, akkor kötelességünk továbbvinni azt a munkát, amiért Ő a földre jött. A Biblia igazságait újból elhomályosították a szokások, hagyományok és hamis tanítások. A népszerű teológia tanításai ezreket és ezreket tettek kétkedővé és hitetlenné. Tévedéseket hirdetnek következetlenül, amelyeket sokan mint a Biblia tanításait vetnek el, holott azok csupán hamis értelmezései az Írásoknak... Tömegeket késztettek az Istenről alkotott téves felfogásra, olyanra, amilyen képük a hazugságaikban és hagyományaikban tévelygő zsidóknak is volt Krisztusról. „Mert ha megismerték volna, nem feszítették volna meg a dicsőség Urát.” Isten valódi jellemét kell bemutatnunk a világnak. Biblia-kritika helyett igyekezzünk inkább elméleti és gyakorlati példaadással bemutatni a világ előtt annak szent és életadó igazságát. Hirdessük annak „dicsőségét, aki a sötétségből csodálatos világosságra hívott el minket”. - Bizonyságtételek, 5. köt., 710. o.

Szent értelemmel és jó lelkiismerettel lapozzátok fel a Bibliát. Szíveteket, lelketeket, értelmeteket ébressze föl Isten Szentlelke. Az Igében rejlő szent elvek világosságot fognak árasztani a lélekre. Testvéreim, azt mondom, hogy a golgotai keresztben rejlik a bölcsesség, az erény és az erő igazi forrása. Jézus Krisztus hitünk szerzője és bevégzője. Ő mondta: „Nélkülem semmit sem cselekedhettek.” Egyedül Jézus biztosíthatja sikereinket és értelmi fejlődésünket. - Medical Ministry, 99. o.

