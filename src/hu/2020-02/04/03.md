---
title:  Tapasztalat
date:  20/04/2020
---

`Olvassuk el Róm 2:4 és Tit 3:4-5 verseit! Hogyan tapasztaljuk Isten jóságát, türelmét, megbocsátását, kedvességét és szeretetét? Miért fontos, hogy hitünk ne csupán elvont, intellektuális tudás legyen, hanem tapasztalat is? Ugyanakkor a tapasztalataink hogyan kerülhetnek összeütközésbe a Bibliával, sőt hogyan vezethetnek félre is a hitünkben?`

A tapasztalat része az emberi életnek. Erősen befolyásolja az érzelmeinket és a gondolatainkat. Isten úgy alkotott meg bennünket, hogy jelentős mértékben formálják a tapasztalataink a kapcsolatunkat vele és a teremtett világgal is. Isten vágya az, hogy tapasztaljuk a kapcsolatok, a művészetek, a zene szépségét, a természet csodáit és a megváltás örömét, valamint Igéje ígéreteinek az erejét. Vallásunk és hitünk több csupán hitelvek és logikus döntések rendszerénél. Tapasztalatunk jelentős mértékben formálja az Istenről alkotott képünket és azt, ahogyan értjük Igéjét. Azonban szükséges látnunk a tapasztalataink korlátait és elégtelenségét, amikor Isten akaratának megismeréséről van szó.

`Mire figyelmeztet 2Kor 11:1-3 szakasza? Ezek szerint milyen korlátok között bízhatunk meg a tapasztalatainkban?`

Lehet nagyon megtévesztő is, amit tapasztalunk, ezért bibliai értelemben a tapasztalatokat a maguk helyén kell tartani. Fontos, hogy a Szentírás alapján ítéljük meg és magyarázzuk ezeket. Néha olyasmit szeretnénk tapasztalni, ami nem áll összhangban Isten Igéjével és akaratával. Ilyenkor meg kell tanulnunk bízni Isten Igéjében, még a tapasztalataink és a vágyaink ellenére is! Vigyázzunk és mindent tegyünk meg azért, hogy a tapasztalataink is mindig összhangban legyenek Isten Igéjével, ne mondjanak ellent a Biblia egyértelmű tanításainak!

`Természetesen fontos a tapasztalat a hitünkben, amelynek fő parancsolata az Isten és az embertársak iránti szeretet (lásd Mk 12:28-31). Ugyanakkor miért elengedhetetlen, hogy mindig Isten Igéje szerint értékeljük a tapasztalatainkat?`

---

#### Ellen G. White idézetek

A világ emberi bölcsességével nem tudja megismerni Istent. A világ bölcsei az Úr tökéletlen ismeretére jutottak alkotásaiból, és balgaságukban a természetet és a természet törvényeit helyezték felmagasztalva a természet Istene fölé. Akik nem rendelkeznek a Mindenható ismeretével a kinyilatkoztatás elfogadása által, melyet Krisztuson keresztül közölt magáról, azok a természetben az Úr tökéletlen ismeretére jutnak. Ez a tudás, mely távolról sem teszi az egész embert Isten akaratához alkalmazkodóvá: bálványimádóvá tesz. Bölcseknek vallva magukat balgává válnak.

Akik azt képzelik, hogy Isten ismeretére képviselőjétől, Jézustól függetlenül is el tudnak jutni, akiről az Ige kijelenti, hogy Ő Isten személyének kimondott képmása, azoknak balgává kell válniuk a maguk szemében, mielőtt valóban bölcsek lehetnének. Lehetetlenség egyedül a természetből az Ő tökéletes ismeretére eljutni. Tökéletlensége miatt nem képviselheti Istent, az Atya erkölcsi tökéletességét. Ezzel szemben Krisztus személyes Megváltóként jött el. Ő a személyes Isten képviselője. Személyes Megváltóként szállt a magasba, és úgy is jön el ismét: személyes Megváltóként. - A Te Igéd igazság, 6. köt., 1068. o.

Még azok sincsenek biztonságban, akik már szereztek némi tapasztalatot, hát még azok, akik nem - míg nem élnek úgy, mintha már látták volna a láthatatlan Istent. Napról napra, óráról órára kellene megérintsenek bennünket a Biblia igazságai: a feddhetetlenség, az irgalom és Isten szeretete. Aki erkölcsi és értelmi erőre akar szert tenni, merítsen a mennyei Forrásból. Minden pillanatban döntenie kell, és tegye fel a kérdést: „Ez az Úr útja?” - Medical Ministry, 99. o.

[Sátán] azzal kísérti az embereket, hogy ne bízzanak Isten szerete-tében, és vonják kétségbe bölcsességét. Állandóan tiszteletlen kíváncsiságot, nyugtalan, firtató vágyat igyekszik kelteni az isteni bölcsesség és hatalom titkaiba való behatolásra. Azt kutatva, amit Istennek tetszett visszatartani, a tömegek figyelmen kívül hagyják azokat az igazságokat, amelyeket kinyilatkoztatott, és amelyek elengedhetetlenek az üdvösséghez. Sátán engedetlenségre buzdítja az embereket, elhitetve, hogy a tudás csodálatos mezejére lépnek. De ez mind csalás. A fejlődés gondolatától fellelkesülve, az Úr kívánalmainak lábbal tiprásával olyan útra lépnek, ami romlottsághoz és halálhoz vezet.

Sátán úgy tüntette fel a szent párnak, hogy csak nyernek, ha Isten törvényét áthágják. Vajon nem találkozunk-e ma is hasonló okoskodással? Sokan korlátoltnak mondják azokat, akik engedelmeskednek a menny parancsolatainak, magukat pedig felvilágosultnak tartják, mint akik nagyobb szabadságot élveznek. Mi ez, ha nem az Édenben elhangzott szó visszhangja? „Amely napon esztek arról - szegd csak meg Isten kívánalmát -, olyanok lesztek, mint Isten.” (...) Bár látta, hogy a bűn következménye végtelen veszteség, eltitkolta saját boldogtalanságát,

hogy másokat is ugyanabba a helyzetbe sodorjon. - Pátriárkák és próféták, 54-55. o.

