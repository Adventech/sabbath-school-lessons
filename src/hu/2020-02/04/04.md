---
title:  Kultúra
date:  21/04/2020
---

Mind egy bizonyos kultúrához vagy akár több kultúrához is tartozunk, annak részei vagyunk. Mindannyiunkat befolyásol és alakít a kultúránk, senki nem mentes ettől. Gondoljunk csak bele, hogy mennyit rontottak az ókori Izraelen a környező kultúrák! Milyen sokat megtudhatunk erről az Ószövetség történeteiből! Miért gondolnánk, hogy mi ma különbek vagyunk?

Isten egy adott kultúra kereteiben adta Igéjét, még ha az nem is csupán arra az egy kultúrára korlátozódik. Miközben a társadalmi tényezők elkerülhetetlenül befolyásolják a Biblia megértését, nem hagyhatjuk figyelmen kívül azt sem, hogy a Biblia átível a különböző kulturális kategóriákon, azok etnikai, birodalmi vagy társadalmi státuszának elemein. Ez az egyik oka annak, hogy a Biblia felette áll az összes emberi kultúrának, sőt még a minden kultúrában megtalálható bűnös részleteket is képes megváltoztatni, kijavítani.

`Olvasd el 1Jn 2:15-17 szakaszát! Mit értett János azon, hogy ne szeressük a világ dolgait? Hogyan élhetünk a világban anélkül, hogy világi lenne a szemléletünk?`

Érintette a bűn a kultúrát is, mint a teremtett világ minden más vetületét, ezért Isten ítélete alá kerül. Igen, egyes elemei összhangban állhatnak hitünkkel, de mindig vigyáznunk kell, hogy a kettő között különbséget tegyünk. Ideális esetben a bibliai hitnek kihívást kell jelentenie a meglévő kultúrával szemben, ha szükséges, ellenkultúrát teremtve, amely Isten Igéjéhez hűséges. Szilárd kapaszkodó nélkül, ami felülről származik, csakhamar engednénk a bennünket körülvevő hatásoknak.

Ellen G. White így fogalmaz: „Krisztus követőinek el kell különíteniük magukat a világtól, annak elveit és érdekeit tekintve, de ne szigetelődjenek el a világtól! A Megváltó állandóan az emberek között mozgott, nem azért, hogy olyasmire bátorítsa őket, ami nem állt összhangban Isten akaratával, hanem hogy felemelje és nemesebbé tegye őket” (Ellen G. White: Counsel to Parents, Teachers, and Students Regarding Christian Education. 323. o.).

`Kultúránk mely elemei állnak szöges ellentétben a bibliai hittel? Ami pedig ennél is fontosabb: hogyan állhatunk ellen azoknak a hatásoknak, amelyek megpróbálják aláásni a hitünket?`

---

#### Ellen G. White idézetek

A misszionárius minden társadalmi osztállyal és minden emberrel érintkezésbe kerül. Megérti majd, hogy különböző módszereket kell alkalmaznia, hogy az emberek szükségleteit kielégítse. Saját gyarlóságának tudata Istenhez és a Bibliához vezeti majd, hogy világosságot, erőt és ismeretet kapjon.

Nem mindig egyformák az utak és eszközök, amikkel a lelkeket el lehet érni. A misszionárius legyen értelmes és jó képességű ember. A tapasztalat megtanítja majd a fennálló körülmények között a legböl-csebb útra. Gyakran az egyik ország erkölcse és éghajlata olyan magatartást követel, amelyet más ország nem tűrne meg. Ezeket meg kell változtatni, de jobb, ha nem fogunk rögtön neki.

Ne legyenek viták jelentéktelen dolgok miatt. A szeretet lelkülete és Krisztus kegyelme fogja a szíveket összefűzni, ha a munkások lelkűk ablakát az ég felé kitárják, és a föld felé bezárják. - Az evangélium szolgái, 468. o.

Péter beszélt Kornéliussal és a házában összegyűltekkel a zsidók azon szokásairól, hogy törvényellenesnek tekintették a pogányokkal való társadalmi érintkezést, mert ezáltal ceremoniális tisztátalanság esett rajtuk. Isten törvénye ezt nem tiltotta meg, de ők kötelező szokássá tették az emberi hagyományokat. (...)

„Péter pedig megnyitván száját mondta: Bizonnyal látom, hogy nem személyválogató az Isten, hanem minden nemzetben kedves őelőtte, aki Őt féli, és igazságot cselekszik.” (Csel 10:33-35) Habár az Úr minden nemzetnél jobban kedvelte a zsidókat, mégis ha visszautasították a világosságot, és nem éltek hitvallásuk szerint, akkor nem becsülte őket többre a többi nemzetnél. A pogányok közül az Örökkévaló kedvesen vette és elfogadta őszinte szolgálatukat azoknak, akik Kornéliushoz hasonlóan félték Istent. - A megváltás története, 287-288. o.

Egyedüli biztonságunk, ha Isten választott népeként elkülönülünk. Egy jottányit se engedjünk e romlott kor szokásainak, hanem legyünk

erkölcsileg függetlenek, ne alkudjunk meg a romlottsággal és a bálványimádással.

Bátorságot és függetlenséget követel meg, ha felül akarunk emelkedni a keresztény világ vallásos színvonalán. A mai keresztények nem követik az Üdvözítő példamutatását a lemondásban, az áldozathozatalban, hanem igyekeznek kibújni a kereszt alól, amelyről pedig Jézus kijelentette, hogy ez a tanítványai ismertetőjele. - Bizonyságtételek, 5. köt., 78. o.

Soha nem volt olyan nagy szükségünk az Istennel való szoros kapcsolatra, mint napjainkban. Mindig is az jelentette a legnagyobb veszélyt az Úr népe számára, hogy a világ elveihez és szokásaihoz alkalmazkodik. Különösen a fiatalok vannak veszélyben ezen a téren. Az apáknak és anyáknak résen kell lenniük Sátán cselvetéseivel szemben. Míg azon mesterkedik, hogy megrontsa gyermekeiket, a szülők ne áltassák magukat azzal, hogy nem fenyeget különösebb veszély. Míg gyermekeik örök élete forog kockán, egyetlen gondolatot se pazaroljanak e világ dolgaira. - Gyermeknevelés, 471. o.

