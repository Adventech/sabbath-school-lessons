---
title:  Hagyomány
date:  19/04/2020
---

A hagyomány önmagában nem rossz. Megmutatja mindennapjaink újból és újból előforduló tevékenységeit, rutint és rendszert biztosít. Segít, hogy ne szakadjunk el a gyökereinktől. Nem meglepő tehát, hogy a vallásban is fontos a szerepe. Azonban a hagyományoknak lehetnek veszélyei is.

`Mk 7:1-13 versei szerint hogyan viszonyult Jézus bizonyos korabeli hagyományokhoz?`

A hagyományt, amellyel Jézus találkozott, a korabeli zsidó közösségben a mesterek gondosan adták tovább a tanítványaiknak. Jézus napjaiban a Szentírással egyenértékű helye volt. A hagyomány hosszú időn át alakul ki, egyre több részlet és vetület kapcsolódott hozzá, amelyek eredetileg nem szerepeltek Isten Igéjében és tervében. Az emberi hagyományok – még ha köztiszteletben álló „vének” (lásd Mk 7:3, 5), azaz a zsidó közösség vallási vezetői ápolták is azokat – nem egyenértékűek Isten parancsolataival (lásd Mk 7:8-9). Csupán emberi hagyományok voltak, és végül oda vezettek, hogy „érvénytelenné” (RÚF) vagy „semmivé” (ÚRK) tették Isten Igéjét” (Mk 7:13).

`Olvassuk el 1Kor 11:2 és 2Thessz 3:6 verseit! Hogyan teszünk különbséget Isten Igéje és az emberi hagyományok között? Miért annyira fontos ez a különbségtétel?`

Isten élő Igéje tiszteletet és hűséget ébreszt bennünk a Szentírás iránt. Ez a hűség bizonyos hagyományt alapít. Azonban mindig az élő Istenhez kell hűségesnek maradnunk, aki az írott Igében kijelentette az akaratát. Ennek alapján a Biblia szerepe sajátságos, minden emberi hagyomány fölött áll, még a jó hagyományok fölött is. Az Istennel és az Igével szerzett tapasztalatból fakadó tradíciókat állandóan meg kell vizsgálni a Szentírás zsinórmértékével.

`Egyházunk gyakorlatában mire kerülhet rá a „hagyomány” címkéje? Miért annyira fontos minden esetben különbséget tenni a hagyomány és a bibliai tanítások között? Beszéljük ezt meg szombaton a csoportban!`

---

#### Ellen G. White idézetek

Jézus nem vette tekintetbe azokat a hagyományos előírásokat, amelyekkel Isten törvényét nehezítették meg. Ezeket állítólag a törvény megtartásának őrzésére találták ki, de szentebbnek tekintették, mint magát a törvényt. Amikor ezek ütköztek a Sínai-hegyi parancsolatokkal, a rabbinikus előírásokat részesítették előnyben. (...)

Mialatt az emberek elenyésző különbségekkel, Isten által meg nem kívánt szabályokkal voltak elfoglalva, figyelmük elterelődött az Úr törvényének nagy alapelveiről. (...)

Az ötödik parancsolatot mint jelentéktelent félretették, de nagyon pontosan végrehajtották a vének hagyományait. Azt tanították a népnek, hogy vagyonuk odaszentelése a templomnak még szüleik támogatásánál is szentebb kötelesség. - Jézus élete, 395-397. o.

Nem szűnt meg Isten parancsolatainak emberi előírásokkal történő helyettesítése. Még a keresztényeknél is vannak olyan intézmények, szokások, melyeknek nincs szilárdabb alapjuk, mint az atyák hagyományai. Az ilyen, pusztán emberi tekintélyen alapuló szokások helyettesítik az isteni rendeléseket. Az emberek ragaszkodnak hagyományaikhoz, nagyra becsülik szokásaikat, és gyűlölik azokat, akik megpróbálják megmutatni nekik tévedésüket. - Jézus élete, 398. o.

Számunkra, utolsó időben élő emberek számára nem lehet biztos vezérelv a múltban élő tanult és nagy emberektől kapott konzervatív hagyomány, mivel olyan küzdelem előtt állunk, amilyet még a világ nem látott. Testvéreinknek, akik a múltban nem vették ki a részüket a munkából, sokkal nagyobb elővigyázatossággal kell elfogadniuk vagy elutasítaniuk a tanításokat, sokkal mélyebbre kell ásniuk annál, amire vezeti korlátolt lelki tudásuk vagy jelenlegi szokásuk, véleményük. Nekik valószínűleg meg kellene újítaniuk az életüket. - Medical Ministry, 99. o.

Az Úr elkülönítette magának a hűségeseket. Mind az Ó-, mind az Újszövetség világosan és határozottan megparancsolja az Istennek szentelést és a világtól elkülönülést. Válaszfal áll - melyet maga az Örökkévaló alapozott meg - a világ dolgai és azok közt a dolgok közt, amelyeket kiválasztott e világból, és magának szentelt meg. Isten népének különleges a hivatása és jelleme, különlegesek a kilátásaik, és ezek a sajátosságok különböztetik meg őket a többi embertől. (...)

Ahogy Krisztus a világon élt, követőinek is úgy kell viselkedniük. Isten fiai ők, Jézus örököstársai - övék lesz az ország. A világ nem érti meg jellemüket és szent hivatásukat. Nem érti befogadásukat az Úr családjába. A világ előtt nem nyilvánvaló az Atyával és a Fiúval való egységük és közösségük. Noha látják alázatukat és gyalázatukat, nem tűnik ki, kicsodák, vagy kik lesznek később. Idegenek nekik. A világ nem ismeri őket, és nem értékeli indítékaikat, amelyek cselekvésre késztetik az Úrban hívőket. - Bizonyságtételek, 1. köt., 283, 286. o.

