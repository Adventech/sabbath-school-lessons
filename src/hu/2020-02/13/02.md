---
title:  Isten ÉlŐ Igéje És A szentlélek
date:  21/06/2020
---

Alaposan kell tanulmányozni Isten Igéjét, méghozzá a megfelelő módszerrel. Persze legalább ennyire fontos vagy még fontosabb, hogy a tanultakat átültessük a gyakorlatba. A Biblia tanulmányozásának nem az a végső célja, hogy több tudásra tegyünk szert, bármennyire is fontos ez. A cél nem pusztán a Szentírás megismerése, hanem az, hogy Isten Igéje vezessen minket, megváltoztassa az életünket és a gondolkodásmódunkat. Ez számít igazán. Az mutatja, hogy hajlandóak vagyunk az igazság szerint élni, ha megtanuljuk alávetni magunkat a bibliai igazságnak. Ehhez a döntéshez néha erős küzdelem kell, mert azon dúl a harc bennünk, hogy ki uralhatja a gondolkodásunkat és az életünket. Végső soron csak két oldal közül választhatunk.

`Olvassuk el Fil 2:12-16 verseit! Mit tanít ez a rész arról, hogyan kell élnünk?`

Igen, Isten munkálkodik bennünk, de ezt a Szentlélek által teszi, aki bölcsességet ad a Szentírás megértéséhez. Bűnös emberként gyakran ellenkezünk Isten igazságával, és ha csak a magunk erejére hagyatkoznánk, nem tudnánk engedelmeskedni az Igének (Róm 1:25; Ef 4:17-18). A Szentlélek nélkül nem alakul ki vonzalom Isten üzenete iránt. Nincs remény, nincs bizalom, nincs szeretet a válaszunkban. A Szentlélek által Isten valóban „munkálja bennetek mind a szándékot, mind a cselekvést az ő tetszésének megfelelően” (Fil 2:13, RÚF).

A Szentlélek olyan tanár, aki a Szentírás mélyebb megértésére és annak örömére kíván elvezetni. Az Ige igazságait a figyelmünk elé tárja, és friss felismerésekre vezet, hogy életünket az Isten akarata iránti hűség és szeretetteljes engedelmesség jellemezze. „A Szentlélek segítsége nélkül senki nem képes a Szentírás magyarázására. De amikor alázatos, tanítható lelkülettel vesszük a kezünkbe a Bibliát, Isten angyalai mellettünk állnak, hogy hatást gyakoroljanak ránk az igazság bizonyítékaival” (Szemelvények Ellen G. White írásaiból. 1. köt., Budapest, 1999, Advent Kiadó, 377-378. o.). A lelki dolgokat lelki módon kell értelmeznünk (1Kor 2:13-14), hogy képesek legyünk örömmel követni Isten Szavát „minden reggel” (Ézs 50:4-5).

`Fil 2:16 versében Pál arra tanít, hogy figyeljünk az élet beszédére. Mit jelent ez, és hogyan gyakorolhatjuk? Nézzük meg 5Móz 4:4 versét is, ahol hasonló gondolatot találunk! Ebben a folyamatban nekünk mi a részünk?`

---

#### Ellen G. White idézetek

Isten Lelke az embernek adott erők és képességek által munkálkodik. Önmagunktól nincs erőnk, hogy szándékainkat, vágyainkat és hajlamainkat összhangba hozzuk Isten akaratával. Ha azonban készek vagyunk arra, hogy „készségesekké tegyen bennünket”, akkor az Üdvözítő elvégzi helyettünk; „lerontja az okoskodásokat és minden magaslatot, amely Isten ismerete ellen emeltetett”, és foglyul ejt „minden gondolatot, hogy engedelmeskedjék a Krisztusnak” (2Kor 10:5).

Aki erős, kiegyensúlyozott jellemet akar építeni, és minden tekintetben biztos alapon álló kereszténnyé óhajt válni, annak késznek kell lennie, hogy Krisztusért mindent odaáldozzon, mindent megtegyen, mert az Üdvözítő nem fogadhat el megosztott szolgálatot. Naponta kell megtanulnia az alázatos odaadás jelentőségét. Isten Igéjében kell kutatnia, lényegét meg kell értenie, és engedelmeskednie előírásainak. Csakis így juthat el a keresztényi tökéletességre. Napról napra Isten munkálkodik vele, csiszolja jellemét, amelynek meg kell állnia a végső próba órájában. Viszont a hívő napról napra bizonyságot tesz emberek és angyalok előtt, hogy mit tehet az evangélium az elesett emberekért. - Az apostolok története, 482-483. o.

Isten munkatársai az akarata iránti teljes engedelmességben éljenek. Veszélyes a Mindenható ellen munkálkodni. De sajnos az ember szeretne a maga módján dolgozni, saját belátása szerint megvalósítani az isteni tervet. Azonban nem érvényesíthetjük saját akaratunkat és nem járhatjuk a saját utunkat. Isten dolgozzon bennünk, általunk és mellettünk. Legyünk agyag a kezében, hogy átformálhasson hasonlatosságára.

Szívünket teljes mértékben szenteljük meg Őelőtte. Ne próbáljuk a saját utunkat járni, saját akaratunkat követni. Isten azért adta igazságát, hogy megszenteljen, csiszolja és nemesebbé tegye teljes lényünket. - This Day Whit God, 65. o.

Isten zászlóvivőiként a keresztényeknek el kell különülniük a világtól, hogy életükben megmutatkozzon Krisztus átformáló kegyelmi munkájának a hatása. Arra hívattak, hogy maradjanak Jézus mellett, és legyenek a világ, az angyalok és az emberek előtt az örök lakhelyek ékes képviselői. Kínálják fel a világnak az élet Igéjét, figyelmeztessék az embereket, és mutassanak rá az isteni törvények kötelező voltára. Isten óhaja az, hogy szolgái mindenekelőtt a világ törvényeinél magasabb rendű isteni törvénynek engedelmeskedjenek, mivel a törvény jellemének a kifejeződése...

Az Úr a Szentlelkét fogja árasztani mindazokra, akik készek együtt munkálkodni Ővele, hogy ápolhassák tehetségeiket és ajándékaikat a magasztos élet érdekében. - That I May Know Him, 305. o.

