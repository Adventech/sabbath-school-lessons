---
title:  Csendes IdŐ Isten Igéje Mellett
date:  24/06/2020
---

Sokszor kell kapkodnunk, feszültséggel és stresszel teli az életünk. Időnként keményen kell dolgoznunk a megélhetésünkért, hogy legyen étel az asztalunkon. Persze miután az alapvető dolgaink megvannak, akkor is tovább hajtunk, mert egyre többre vágyunk. Annyi mindent szeretnénk, amiről azt hisszük, hogy majd boldoggá és elégedetté tesznek. Salamon azonban figyelmeztet A példabeszédek könyvében, hogy ez nem mindig történik így.

Bármi legyen is az oka, szörnyen elfoglaltak lehetünk, ilyenkor pedig nagyon könnyű kiszorítani Istent az életünkből. Nem mintha nem hinnénk, csak nem töltünk minőségi időt olvasással, imádkozással és az Úrhoz való közeledéssel, „akinek a kezében van az életed” (Dán 5:23, RÚF). Túlságosan elterelhetik a figyelmünket különböző dolgok arról, hogy igyekezzünk minőségi időt tölteni Istennel. Mindannyiunknak szükségünk van olyan időre, amikor tudatosan lassítunk, hogy találkozzunk a Megváltóval, Jézussal. Hogyan szólhatna hozzánk a Szentlélek, ha mi nem tartunk szünetet, hogy odafigyeljünk rá? A lelki élet forrása az Istennel töltött csendes idő, amikor Igéjét olvassuk és imában beszélünk vele.

`Olvassuk el Zsolt 37:7, 46:11 és 62:2-3, 6 verseit! Mit tanítanak ezek az igék az Istennel töltött csendes időről? Miért különösen fontos ez?`

Ha szeretünk valakit, szívesen vagyunk csak vele. Válasszunk ki egy helyet, ahol zavartalanul olvashatunk és elmélkedhetünk Isten Igéje fölött! Elfoglalt életünkben ez csak akkor sikerülhet, ha tudatosan elkülönítjük ennek a találkozónak az idejét. Többnyire a nap kezdete a legjobb alkalom az elcsendesedés és elmélkedés perceire. Ez az idő áldás lesz a munkanap kezdete előtt, mert hosszú órákon át elkísérnek az így nyert értékes gondolatok. Igyekezzünk kreatívan kellő időt biztosítani arra, hogy zavartalanul találkozhassunk Istennel!

Minden másnál jobban hat ránk az imakapcsolat a Biblia élő Istenével. Ezáltal hasonulhatunk Jézushoz.

`Mennyire törekszünk időt szakítani arra, hogy egyedül legyünk az Úrral? Hogyan segítenek ezek az alkalmak valóban jobban megismerni Istent és a szeretetét?`

---

#### Ellen G. White idézetek

A Krisztusban való élet a lelki nyugalom élete. Nem mindig az elragadtatás érzése, de legyen állandóan békés, bizalommal tele. Reményetek

nem önmagatokban, hanem Jézusban van. Gyengeségeteket kiegészíti az Ő ereje, tudatlanságotokat az Ő tökéletessége. Azért ne magatokra, hanem Krisztusra tekintsetek! Foglalkozzanak gondolataitok a szere-tetével és jellemének tökéletességével! Jézus önmegtagadása, alázatossága, tisztasága, szentsége és leírhatatlan szeretete legyen a tárgya elmélkedéseteknek. Csak akkor alakulhatunk át képmására, ha Őt szeretjük, a példáit követjük, és teljesen rábízzuk magunkat.

Krisztus ezen szavaival: „Maradjatok énbennem...”, a nyugalom, az állhatatosság és a bizalom gondolatát akarja kifejezni. Ilyen meghívással fordul hozzánk: „Jöjjetek énhozzám..., én megnyugosztlak titeket” (Mt 11:28). A zsoltáros szavai ugyanezt a gondolatot fejezik ki: „Csillapodjál le az Úrban és várjad őt...” (Zsolt 37:7). Ésaiás próféta a következőkről biztosít bennünket: „Csöndességben és reménységben” lesz erősségetek (Ésa 30:15). Ezt a nyugalmat korántsem a tétlenségben találjuk, mert hisz magában a meghívásban benne foglaltatik már a felszólítás a munkára: „Vegyétek fel az én igámat... és nyugalmat találtok” (Mt 11:29). A szív, amely állandóan Krisztusban leli nyugalmát, folytonosan és komolyan fog Krisztusért munkálkodni. - Jézushoz vezető út, 70-71. o.

Gyakran, mikor szorult helyzetbe kerültek, egész éjjeleket töltöttek buzgó, gyötrelmes imával, könnyek között, Isten segítségéért és azért könyörögve, hogy Igéjére fény derüljön. Amikor megjött a fény, és visz-szaszorította a fellegeket, milyen öröm és hálás boldogság szállt az aggódó, komoly keresőkre! Isten iránti hálánk olyan teljes volt, mint a világosságért elrebegett buzgó, éhező kiáltásunk. Néha éjjel nem bírtunk aludni, mert a szívünk túlcsordult az Úr iránti hálától és szeretettől. - Bizonyságtételek, 3. köt., 326. o.

A Megváltó teljesen mások szolgálatára szentelte életét, de szükségét érezte annak, hogy olykor szakadatlan munkálkodásával és az emberek bajainak kezelésével felhagyva Atyja felé forduljon, nála megpihenjen, és zavartalanul beszélgessen vele. Amikor az Őt követő tömeg eltávozott, kiment a hegyekbe, és ott, ahol egyedül volt Istennel, imában öntötte ki a szívét: e szenvedő, bűnös, szegény emberekért imádkozott.

Amikor Jézus Krisztus azt mondta a tanítványoknak, hogy „az aratni való sok, de a munkás kevés”, nem szakadatlan munkálkodásra sürgette őket, hanem erre: „Kérjétek azért az aratásnak Urát, hogy küldjön munkásokat az Ő aratásába” (Mt 9:38). Kimerült munkásaihoz ma is olyan szánakozva szól, mint első tanítványaihoz egykor: „Jertek el csupán ti magatok... és pihenjetek meg egy kevéssé.” - A nagy Orvos lábnyomán, 58. o.

