---
title:  Memorizálás És Éneklés
date:  25/06/2020
---

`„Szívembe rejtettem a te beszédedet, hogy ne vétkezzem ellened” (Zsolt 119:11).`

A Szentírás memorizálása több áldással is jár. Ha elraktározzuk Isten Igéjének értékes kincseit, bármikor előhozhatjuk és alkalmazni is tudjuk azokat, még megváltozott életkörülmények között is. Így a Biblia közvetlenül hat a gondolkodásunkra, a döntéseinkre, az értékrendünkre és a magatartásunkra. Ha megtanuljuk a bibliaverseket, azok életre kelnek napi tapasztalatainkban, arra késztetnek, hogy imádjuk Istent és a Szentírás alapján hűségesen éljünk.

Komoly védelem a megtévesztés és a helytelen értelmezés ellen, ha megtanuljuk a Szentírást, szóról szóra. Így akkor is idézhetjük a Bibliát, ha különben nem tudnánk elővenni. Ösztönöz a jó cselekvésére a kísértések vagy nehézségek között. Istenhez emeli a gondolatainkat, hogy ne a problémára, hanem inkább az Igére figyeljünk, hiszen az Úrnak ezer útja van ott, ahol mi egyet sem látunk.

`Olvassuk el Ef 5:19 és Kol 3:16 verseit! Hogyan rögzíti bennünk Isten Igéjét, ha erről énekelünk?`

Ugyancsak hatásos módszer a Szentírás szövegének memorizálására, ha énekeljük a szavait, így könnyebb is megjegyezni. Szép dallamokkal párosítva jobban rögzülnek a gondolatainkban, elűzik nyugtalanságunkat. Gyerekek, felnőttek egyaránt szívesen éneklik ezeket a dalokat. Számtalan híres oratóriumot, szimfóniát és más zeneművet ihlettek a Szentírás igéi, amelyek évszázadokon át alakították a keresztény kultúrát. A gondolatainkat felemelő, Istenre és Igéjére irányító zene nagyszerű áldás, jótékony hatással van az életünkre.

„A zene a mennyei hajlékokban folyó istentiszteletnek egy részét alkotja. Törekednünk kell azért arra, hogy dicsénekeinkben, amennyire csak lehet, megközelítsük a mennyei karok harmóniáját” (Ellen G. White: Pátriárkák és próféták. Budapest, 1993, Advent Kiadó, 555. o.).

---

#### Ellen G. White idézetek

Az értelemnek élő, növekvő érdeke legyen a bibliai igazságokkal való feltöltekezés. Az így nyert drága ismeret gátat emel a lélek körül. Bár kísértések támadják, mégis szilárd bizalmuk lesz Jézusban a róla való ismeret által, aki dicsőségre és erényre hívta el őket. - Tanácsok a szom-batiskolai munkához, 36. o.

Attól fogva, hogy szülei Jézust a templomban találták, az életútja rejtély volt számukra. Nem szállt vitába, példája mégis állandó lecke volt. Úgy tűnt, hogy elkülönül az emberektől. Akkor voltak boldog órái, ha egyedül maradt a természettel és Istennel. Valahányszor megengedték, munkahelyéről a mezőkre ment, hogy a zöld völgyekben elmélkedjen, és közösségben legyen Istennel a hegyoldalban vagy az erdő fái között. A hajnal gyakran félreeső helyen találta, elmélkedve, az Írásokat kutatva vagy imádkozva. E csendes órák után visszatért otthonába, hogy végezze kötelességeit, és példát adjon a türelmes munkára. - Jézus élete, 89. o.

Isten bármilyen kedélyállapotot, bármilyen magatartást szelíddé és kereszténnyé tud változtatni. A hit gyakorlása által teljesen elszakadhattok mindattól, ami nincs összhangban akaratával, és ezzel a meny-nyet lehozzátok földi életetekbe. Ha így jártok el, akkor minden lépésetek örömteli lesz. Amikor majd az ellenség megpróbál homályt borítani a lélekre, énekeljetek és beszéljetek a hitről, s meglátjátok, hogy a fény visszatér hozzátok.

Rajtunk múlik, hogy a nehézségeknek vagy az örömnek engedünk szabad utat. Ha megengedjük, hogy a nehézségek és a földi hiábavalóságok miatt nyomasztó gondolatok legyenek úrrá rajtunk, a szívünk hitetlenséggel, szomorúsággal és borúlátással telik meg. Ha azonban gondolataink és érzelmeink a mennyeiek felé irányulnak, Isten hangja szólítja meg a szívünket, s így elmaradnak a kételyek, a gonosz gondolatok szertefoszlanák, és helyüket átveszik az Üdvözítőt dicsőítő szavak. Akik Isten nagy adományainak örvendeznek, és még a legapróbb ajándékaira is odafigyelnek, örömmel övezik fel derekukat, és szívük az Úrnak énekel. Akkor örömöt lelnek a munkában, s így szilárdan megállnak majd a küldetésben. Szelíd vérmérséklettel és bizakodó lélekkel fognak rendelkezni. - Counsels to Parents, Teachers and Students, 233-234. o.

„Beszélgetvén egymás között zsoltárokban és dicséretekben és lelki énekekben, énekelvén és dicséretet mondván szívetekben az Úrnak.” (Eféz 5:19) A dicsőítő ének mennyei légkört idéz, és amikor a menny megérinti a földet, akkor zene és ének csendül. Az újonnan teremtett földön, ahol minden szép és tökéletes volt, Isten jóváhagyó tekintete láttára „együtt örvendezének a hajnalcsillagok, és Istennek minden fiai vigadozának” (Jób 38:7). És az emberek szíve a mennyel összhangban Isten jóságára válaszolva dicsőítő éneket énekelt. - The Faith I Live By, 242. o.

