---
title:  Isten Igéje szerint élni
date:  20/06/2020
---

### E heti tanulmányunk
Zsoltár 37:7; 46:11; 62:2-3, 6; Lukács 4:4, 8, 10-12; Filippi 2:12-16; Kolossé 3:16

> <p></p>
> „Legyetek az igének cselekvői, ne csupán hallgatói, hogy be ne csapjátok magatokat” (Jak 1:22, RÚF).

Még a Biblia tanulmányozásának legjobb módja sem ér semmit, ha nem kötelezzük el magunkat, hogy a Szentírásból tanultak szerint is élünk. Ami általában igaz az oktatásra, az különösen igaz a Biblia tanulmányozására: úgy tanulhatunk a legtöbbet, ha nemcsak olvassuk vagy hallgatjuk az Igét, hanem gyakoroljuk is. Az engedelmesség az isteni áldások teljes tárházát nyitja meg, amely egyébként zárva lenne előttünk, és izgalmas, az életet átformáló ösvényen vezet, miközben egyre többet értünk meg és ismerünk meg belőle. Ám ha nem vagyunk hajlandóak Isten Igéje szerint élni, ha nem akarjuk gyakorlatba ültetni a tanultakat, nem fogunk fejlődni, bizonyságtevésünk pedig hatástalan lesz, mert életünk nincs összhangban szavainkkal.

A jó befolyást árasztó példaképek hozzájárulnak, hogy növekedjünk kegyelemben és bölcsességben, ugyanis bemutatják, mit jelent Isten Igéje által élni. Nincs jobb minta és nagyobb motivációs erő, mint Jézus Krisztus élete. Követendő példát állított elénk. Élete teljes harmóniában volt Isten akaratával.

Ezen a héten azt tanulmányozzuk, hogy mit jelent Isten Igéje által és annak isteni tekintélye alatt élni.

---

#### Ellen G. White idézetek

János is, Júdás is Krisztus hitvalló követőit képviselik. Mind a két tanítványnak egyforma alkalma volt, hogy szemlélje és kövesse az isteni mintaképet. Egyformán szoros kapcsolatban éltek Jézussal; kiváltságuk volt, hogy tanításait hallgathatták. Mindkettőnek a jelleme igen fogyatékos volt, de hozzáférkőzhettek az isteni kegyelemhez, amely tulajdonságaikat átalakíthatja. Mialatt azonban egyikük alázatos szívvel tanult Jézustól, a másik kimutatta, hogy nem cselekvője, csupán hallgatója az Igének. Egyikük naponként meghalt „én”-jének, legyőzte a bűnt, és az igazság megszentelte életét; viszont a másik - mivel ellenállt a kegyelem átformáló erejének - önző vágyainak engedett, tehát teljesen Sátán rabszolgájává vált.

Ahogy János életéből kitűnik, a jellem ilyen átalakulása mindenkor a Krisztussal való kapcsolat eredménye. Bármilyen fogyatékosságai legyenek valakinek, ha őszinte tanítványa Jézusnak, jellemét az isteni kegyelem hatalma átalakítja és megszenteli. Mialatt mintegy tükörben szemléli az Úr dicsőségét, átalakul dicsőségről dicsőségre, amíg hasonlóvá válik hozzá, akit imád. - Az apostolok története, 558-559. o.

Aki nem csak hallgatója, hanem betöltője is Jézus Krisztus szavainak, annak jellemén meglátszik a Szentlélek munkája. A Lélek belsőre gyakorolt hatása a külsőn, a magatartáson is megmutatkozik. A keresztény emberek élete Krisztussal együtt el van rejtve Istenben, aki a magáénak vallja őket: „Ti vagytok az én tanúim.” Arról tesznek bizonyságot, hogy Isten ereje munkálkodik a szívükben, és alakítja magatartásukat. Cselekedeteik annak bizonyítékai, hogy Lelke munkálkodik az emberi lélekben, és a körülöttük levők meggyőződhetnek arról, hogy ezek az emberek Jézus Krisztus példáját követik. Az Istennel kapcsolatban levő ember a Szentlélek erejének csatornája... A belső, lelki élet a magatartásban is megmutatkozik. - In Heavenly Places, 22. o.

Sokan azok közül, akik Krisztus nevét hívják segítségül, ahelyett, hogy Mesterük nyomdokait követnék, a saját szalmalángjuk szikráinak fényében járnak. Jellemük nem igazodott ahhoz, amit Jézus Krisztus bemutatott az Isten iránti őszinte és tiszta szeretetre, valamint az elbukott ember iránti szeretetre vonatkozóan. Nem hiszik Isten szavát, és nem is azonosulnak Jézus érdekeivel. Nem vált szokásukká beszélgetni Mesterükkel, nem kérnek tőle tanácsot és vezetést annak érdekében, hogy megtanulják, hogyan kell jól meghatározott, keresztény életet élni. - Lift Him Up, 124. o.

