---
title:  Tanuljunk Jézustól!
date:  22/06/2020
---

Nincs jobb és inspirálóbb példa Jézus Krisztusnál. Ismerte a Szentírást és kész volt követni az írott Igét, engedelmeskedni annak.

`Olvassuk el Lk 4:4, 8, 10-12 verseit! Miért tudott Jézus ellenállni Sátán kísértéseinek, amikor a Szentírást idézte? Ezek szerint mennyire legyen központi szerepe a Bibliának a hitünk gyakorlásában, különösen a kísértések között?`

Jézus jól ismerte a Szentírást, emlékezetből tudta idézni, mert korábban minőségi időt fordított a tanulmányozására.

Az ördög könnyen megtéveszthette volna, ha nem lett volna pontosan tisztában a Szentírás szavaival és a szövegkörnyezetével. Még az ördög is idézte az Igét, a saját, megtévesztő céljai szerint elferdítve. Tehát nem elég úgy idézni a Bibliát, ahogyan ő tette. Azt is tudni kell, hogy még mit tanít az adott témáról, ismerni kell a pontos jelentését. Csak az ilyen tudás segít, ahogyan Jézusnak is segített, hogy ne csaphasson be Isten ellensége. Így lehetünk képesek ellenállni a támadásainak. Újra és újra olvassuk, hogy Jézus a Szentírás megértésére vezette a követőit: „meg van írva” (Mt 11:10; Lk 24:45-46; Jn 6:45; stb.). Feltételezte, hogy az olvasói eljuthatnak jelentése helyes megértésére: „Mi van megírva a törvényben? Hogyan olvasod” (Lk 10:26, RÚF)? Jézus szerint a Biblia zsinórmérték, ami szerint kell élnünk.

Jézus, a testté lett Ige a Szentíráshoz irányította követőit Jn 7:38 versében. Csak a Bibliából tudjuk, hogy Ő a megígért Messiás, az Ige tanúskodik róla (Jn 5:39). Jézus kész volt alávetni magát Isten írott Szavának. Hajlandó volt ezt megtenni, tehát mi mást tehetnénk mi?

`Milyen személyes tapasztalatunk volt a Szentírással kapcsolatban, amikor valamilyen kísértéssel küzdöttünk? Mi történt, amikor kísértést éreztünk, de elkezdtük olvasni a Bibliát vagy idéztük a szövegét? Mit tanultunk ebből a tapasztalatból?`

---

#### Ellen G. White idézetek

Aki tisztában van gyengeségével, az a magáénál nagyobb hatalomban bízik. És amikor Istenre tekint, Sátánnak már semmi hatalma sem lehet fölötte. Aki azonban önmagában bízik, könnyen vereséget szenved. Ne feledjük, hogy ha nem figyelünk az isteni figyelmeztetésekre, akkor bukás vár ránk. Krisztus nem őrzi meg a sebektől azokat, akik szükségtelenül is az ellenség területére lépnek. Az önelégült embert - aki úgy jár el, mintha Istennél is jobban tudná, hogy mi a teendője - hagyja előrehaladni feltételezett erejével. Ennek azonban szenvedés lesz a következménye, de akár veszteség és halál is. Az ellenség a küzdelemben a gyenge pontokat keresi, és ott indít elkeseredett támadást. A kereszténynek nem szabad megengednie, hogy védelmi rendszerében gyenge pontok létezzenek. Olyan erősítésekből építsen maga köré védőfalat, amelyeket a Szentírás kínál fel mindazoknak, akik Isten akaratát cselekszik. A megkísértett lélek győzelmet arat, ha annak példáját követi, aki a következő szavakkal válaszolt a kísértőnek: „Meg van írva.” És biztonságban lehet az „Így szól az Úr” kijelentés védelme alatt is. - Our High Calling, 307. o.

Sátán ezekkel az ihletett szavakkal jött: „Mert meg van írva: Az ő angyalainak parancsol felőled, hogy megőrizzenek téged; és: kezükben hordoznak téged, hogy valamiképp meg ne üssed lábadat a kőbe.” (Lk 4:10-11) Sátán azt kívánta, hogy Jézus vakmerően bízzon Isten kegyelmében, és kockára tegye életét küldetésének elvégzése előtt. Remélte, hogy kudarcot fog szenvedni, de e terv sokkal mélyebb alapú volt annál, hogy Sátán legyőzhette vagy meghiúsíthatta volna.

Krisztus példaképe minden kereszténynek. Amikor kísértés veszi körül őket, vagy jogaikat kétségbe vonják, azt türelmesen kell elviselniük. Ne gondolják, joguk van ahhoz, hogy az Úrhoz kiáltsanak, mutassa meg hatalmát, hogy kivívják a győzelmet ellenségeik felett, hacsak az az Úr dicsőségét nem szolgálja. Ha Jézus levetette volna magát a templom ormáról, nem dicsőítette volna Atyját, mert senki sem látta volna tettét, csak Sátán és Isten angyalai. Jézust kísértette az a gondolat, hogy megmutassa hatalmát legelkeseredettebb ellenségének, de ezzel leereszkedett volna ahhoz, akinek a legyőzésére jött. - A megváltás története, 199. o.

A világegyetem láthatta az élet Fejedelme által választott fegyvereket, a Szentírás szavait: „Meg van írva”. De a világ fejedelmének fegyvereit is: a hazugságot és az ámítást. Látta az élet Urát, amint az igazság, az őszinteség és a tisztesség útjára lép, miközben e világ ura ravaszsággal, titokban használja erejét, és botrányt, ellenségeskedést, bosszúállást gerjeszt. A világegyetem lakói láthatták azt, aki az igazság zászló-vivőjeként mindent, még az életét is feláldozta azért, hogy az igazságon ne essen csorba, amíg a lázadás zászlóvivője továbbra is vádakkal illeti az igazság Istenét. - Reflecting Christ, 60. o.

