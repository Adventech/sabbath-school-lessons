---
title:  Ismétlés, Szórend És Jelentés
date:  12/05/2020
---

A héber gondolkodásmód szerint jó néhány módja van a gondolatok kifejezésének, amelyek megerősítik a jelentést és hangsúlyozzák a fogalmak fontosságát. Az európai nyelvektől eltérően a héberben nincsenek írásjelek, de ezeket megtanulták másképpen kifejezni.

`Olvassuk el 1Móz 1:26-27 és Ézs 6:1-3 szakaszait! Milyen szavak ismétlődnek ezekben az igékben? Hogyan erősödik a jelentőségük az ismételt fogalmak által?`

A héber író többek között úgy hangsúlyozhatta ki Isten valamely tulajdonságát, ha azt háromszor megismételte. Amint a teremtéstörténet leírása elérkezik Isten teremtői munkájának csúcsához, a szöveg kiemeli a megteremtett emberiség egyedi fontosságát. A bara – „teremteni” ige mellett mindig Isten jelenik meg alanyként. Egyedül Istennek van hatalma teremteni úgy, hogy ehhez kellene neki már eleve létező anyag. Itt az Ige az ember teremtését írja le: „Megteremtette Isten az embert a maga képmására, Isten képmására teremtette, férfivá és nővé teremtette őket” (1Móz 1:27, RÚF). Figyeljük meg a „teremtette” szó háromszori ismétlését! Mózes ezáltal hangsúlyozta, hogy az embert Isten teremtette, méghozzá a saját képére. Ez volt számára a hangsúlyos. Ézsaiás látomásában, az elhívásakor szeráfok ismétlik a következőt: „Szent, szent, szent a seregeknek Ura” (Ézs 6:3). A hangsúly a csodálatos Isten szentségén van, akinek a jelenléte betölti a templomot. Ezt a szentséget tükrözik Ézsaiás szavai is, aki a Mindenható jelenlétében áll: „Jaj nekem! Elvesztem, mert tisztátalan ajkú vagyok, és tisztátalan ajkú nép között lakom. Hiszen a Királyt, a Seregek Urát látták szemeim” (Ézs 6:5, RÚF)! Még egy olyan próféta is, mint Ézsaiás, összerezzen a saját méltatlansága miatt, amikor szembesül Isten szentségével és jellemével. Láthatjuk, hogy már jóval mielőtt olvashatnánk Pálnak az ember bűnösségéről és a Megváltóra utaltságáról szóló fejtegetését (Róma 1–3. fejezetek), a Biblia bemutatja az emberiség bukott természetét egy „jó ember” példája révén, mint Ézsaiás. Dániel próféta könyve 3. fejezeté­ben is találunk példát egy kifejezés ismétlésére (különféle variációkkal), ahol a „Nebukadneccar által felállíttatott szobor” jelenik meg (Dán 3:1–3, 5, 7, 12, 14–15, 18). Ez a fejezet tízszer ismétli meg ezt a kifejezést vagy valamelyik változatát, hogy bemutassa: a király szembeszegült azzal, amit Isten kinyilatkoztatott neki Dániel által (Dán 2:31-45). A hangsúly itt az emberi igyekezetre kerül, hogy önmagát tegye imádat tárgyává, istenként imádja magát, szemben az egyetlen igaz Istennel, aki egyedül méltó az imádatra.

---

#### Ellen G. White idézetek

„Kiált vala egy a másiknak, és mondá: Szent, szent, szent a seregeknek Ura, teljes mind a széles föld az Ő dicsőségével!” (Ésa 6:3)

A szent lények bűntelen ajkukkal dicsőítették és magasztalták az Urat. Olyan nagy volt a különbség az Ésaiás által megszokott és hallott dicsőítő énekek és a szeráfok lelkes éneke között, hogy a próféta megdöbbent rajta, és egyre parányibbnak érezte magát...

Amikor az Úr szolgája megszemlélheti a mennyek Istenének dicsőségét, és amikor csupán kis mértékben is felismeri Izrael Szentjének feddhetetlenségét, akkor nem saját szentségével fog kérkedni, hanem megdöbbenéssel vallja meg lelke szennyes állapotát. Ésaiás mély alázattal jelentette ki: „Jaj nékem, elvesztem, mivel tisztátalan ajkú vagyok..” Szavai nem olyan megalázkodást és önbírálatot takartak, amit sokan erényként fitogtatnak az emberek előtt. Az alázat ilyes fajta paródiája büszke és önelégült szívből származik. Sokan alázzák meg magukat szavaikban, de nagyon csalódottak, ha magatartásukkal nem váltják ki mások dicséretét és értékelését. Itt viszont valóságos volt a próféta meggyőződése. - Conflict and Courage, 233. o.

Ó, milyen sokan ragaszkodnak az általuk méltóságnak nevezett magatartáshoz, ám az lényegében önigazultság! Önmaguk felmagasz-talása helyett arra kellene várniuk, hogy Krisztus magasztalja fel őket. A beszélgetések során inkább magukról beszélnek, és nem magasztalják fel Jézus kegyelmének gazdagságait.

Az igazi szentség és alázat elválaszthatatlan. Minél közelebb kerül a lélek Istenhez, annál engedelmesebb és alázatosabb lesz. Amikor Jób a vihar közepén meghallotta az Úr szavát, felkiáltott: „Ezért hibáztatom magam, és bánkódom a porban és hamuban!” (Jób 42:6) (...)

Aki valamicskét is megragad Krisztus felmérhetetlen szeretetének ragyogásából, minden mást hiábavalóságnak fog tartani, és úgy fog az Úrra tekinteni, mint akinek elragadó személyisége kitűnik több tízezer lény közül. A szeráfok és kerubok szárnyaikkal takarják el arcukat Jézus előtt állva. Nem mutogatják Isten dicsősége előtt tökéletességüket és szépségüket. Akkor mennyire helytelen az ember részéről, hogy önmagát magasztalja! Inkább öltözzön fel alázatot, hagyjon fel minden elsőbbségért vívott küzdelemmel, és tanulja meg a szív alázatát, szelídségét. Aki Isten dicsőségét és az Ő végtelen szeretetét tanulmányozza, önmagáról szerény véleménye lesz, viszont az Úr jellemét szemlélve változik el az Ő hasonlatosságára. - That I May Know Him, 175. o.

