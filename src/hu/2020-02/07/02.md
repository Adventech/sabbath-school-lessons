---
title:  A Szentírás Megértése
date:  10/05/2020
---

`Olvassuk el 2Tim 3:16-17 verseit! Milyen céllal adta Isten a Bibliát?`

Az volt Isten szándéka a Bibliával, hogy tanúságot tegyen a történelemben folytatott munkájáról, a bűnbe süllyedt emberiség megváltását szolgáló tervéről és az igazság útjaira vezessen bennünket. Úgy döntött, hogy emberi nyelven teszi ezt, gondolatait és elképzeléseit emberi szavakkal közli. Amikor Isten kiszabadította Izraelt Egyiptomból, kiválasztott egy nemzetet, hogy általuk közvetítse üzenetét minden népnek. Megengedte, hogy ez a nép a saját nyelvén, héberül (kisebb részeit a héberrel rokon nyelven, arámul) közölje Szavát. A görög kultúra felemelkedése új lehetőségek távlatát nyitotta meg, lehetővé tette, hogy az Újszövetséget görögül, a nemzetközi nyelven terjesszék, amit akkor széles körben beszéltek a világnak azon a részén. (Valójában akkorra már megvolt az Ószövetség görög nyelvű fordítása is.) Ez az „egyetemes” nyelv lehetővé tette az apostolok és a korabeli keresztény egyház számára, hogy széltében-hosszában hirdessék az üzenetet a Krisztus halála után nyert új missziós lelkülettel. Később János apostol „bizonyságot tett Isten igéjéről és Jézus Krisztus bizonyságtételéről, mindenről, amit látott” (Jel 1:2, RÚF). Így utal a Biblia arra, hogy „tanúsága” és „bizonyságtétele” az első írótól az utolsóig folyamatosan ihletett.

`Olvassuk el 5Móz 32:46-47 verseit! Miért volt annyira fontos, hogy Izrael népe teljesítse „ennek a törvénynek valamennyi igéjét” (RÚF)? Hogyan „hosszabbítja meg” napjainkat Isten Igéje? Mit jelenthet ez a mi életünkre nézve ma?`

Sokaknak nemcsak hogy van a saját nyelvükre lefordított Bibliájuk, hanem még többféle fordítás is létezik az anyanyelvükön, mások azonban talán csak egy fordításhoz juthatnak hozzá. Ettől függetlenül a lényeg, hogy értékeljük az Igét mint Isten Szavát, és ami ennél is fontosabb, engedelmeskedjünk a tanításainak!

`Miért soha nem „üres beszéd” (5Móz 32:47, RÚF) az Isten Igéjének való engedelmesség, és miért fontos, hogy ugyanerre neveljük a gyermekeinket?`

---

#### Ellen G. White idézetek

Isten Igéje tartalmazza mindazt, amire a menny emberének szüksége van ahhoz, hogy elérje a tökéletességet. Az Ige olyan, mint egy értékes és drága kincsekkel teli tárház, mégsem értékeljük javait, és nem értjük meg, hogy szükséges felfegyverkeznünk az igazság eme kincseivel. Nem értjük eléggé, milyen nagy szükségünk van arra, hogy a Szentírást önmagunk számára kutassuk. Sokan azért hanyagolják el az Úr Igéjének tanulmányozását, mert világi érdekeiket követik, vagy mert különböző könnyelmű gyönyöröknek hódolnak... Ó, inkább le kellene mondanunk minden földiről, hogy tanulmányozhassuk Isten Szavát, amely biztosíthatja számunkra az üdvösségre vezető bölcsességet! Az Istentől ihletett könyvek Könyve a leginkább jogosult arra, hogy elvárja legmélyebb figyelmünket és hódolatunkat.

A felfogóképesség azon dolgok szintjére tud felemelkedni, amilyenekre hozzá van szoktatva. Ha mindenki tanulmányozná a Bibliát, egy sokkal fejlettebb nép állhatna Isten elé, mely képes lehetne mély gondolkodásra, és sokkal nagyobb értelmi képességekkel bírna azon embereknél, akik bár szorgalmasan, de a Bibliát mellőzve kutatják a tudományokat és a világtörténelmet. Az igazságot őszintén kereső ember számára a Szentírás magas fokú értelmi képességeket kínál, és ezáltal megsokszorozódott képességekkel csodálhatja a mennyei dolgokat.

Énje megalázkodik, és az isteni igazságokkal együtt magasztalja Istent. - In Heavenly Places, 133. o.

Mielőtt a Bibliát olvassuk, engedjük meg, hogy elcsendesedjen a szívünk, és imádkozó lelkületben alázkodjon meg. Az igazság akkor fog győzedelmeskedni, amikor a Szentlélek együtt munkálkodik az Írások alázatos kutatójával. Micsoda értékes tudat, hogy az igazság Szerzője él és uralkodik! Imádkozzatok, hogy az Úr vésse elmétekbe az igazságot, és akkor valóban hasznos lesz a Szentírás tanulmányozása. Krisztus, a nagy Tanítómester nem fogja követőit sötétségben hagyni. - Our High Calling, 207. o.

Gyermekeiteknek legyen lehetőségük az iskolában tanulmányozni a Bibliát. Alapos tanításra van szükségük hitünk alapjait illetően, hogy maguk értsék meg az Írásokat. A Biblia igazságainak megértésével jobb képesítést szereznek bizalmi állások betöltésére. Megerősödnek a kísértések ellen, melyek minden oldalról körülveszik majd őket. Azonban ha kellő útmutatást kapnak, és elkötelezik magukat, akkor fontos és felelősségteljes beosztásokra kaphatnak elhívást, mint ahogyan Dániel esetében is történt. Dániel hűséges államférfi volt a babiloni udvarban, mivel félte, szerette Istent, és bízott benne. A kísértés és veszedelem idején a menny hatalma őrizte meg őt. Azt olvassuk, hogy a Mindenható Dánielnek bölcsességet adott, és értelemmel ruházta fel.

Akik Isten akaratának ismeretét nyerik el, és gyakorolják Igéjének tanításait, bármilyen beosztásba is kerülnek, hűségesek lesznek. Szülők, vegyétek fontolóra, és írassátok gyermekeiteket olyan helyre, ahol megtanítják őket az igazság alapelveire, ahol minden erőfeszítést megtesznek, hogy a gyerekek megtartsák átadott lényüket, ha már megtértek, ha pedig nem, akkor befolyással lesznek rájuk, hogy Isten gyermekeivé váljanak, és így felkészítsék őket, hogy másokat nyerjenek meg az igazságnak. - A keresztény nevelés alapjai, 204-205. o.

