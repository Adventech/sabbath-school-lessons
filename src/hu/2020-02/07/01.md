---
title:  A Szentírás nyelvei, szövege és szövegösszefüggése
date:  09/05/2020
---

### E heti tanulmányunk
1Mózes 1:26-27; 2:15-23; 15:1-5; 4Mózes 6:24-26; 5Mózes 32:46-47; 1Királyok 3:6

> <p></p>
> „Fogjátok ezt a törvénykönyvet, és tegyétek Isteneteknek, az Úrnak a szövetségládája mellé, hogy ott tanúskodjék ellened” (5Móz 31:26, RÚF).

A világ sokmilliárd lakosa hatezernél is több nyelvet beszél. A teljes Szentírást több mint hatszáz nyelvre fordították le, de az Újszövetséget vagy a Biblia egyes részeit kétezer-ötszáznál is több nyelven olvashatjuk. Ez óriási szám, de még mindig kevesebb a világ összes ismert nyelvének felénél.

Becslések szerint mintegy másfél milliárd embernek nincs az anyanyelvére lefordítva semmilyen szentírási részlet. Sok munka van ugyan még hátra, de a bibliatársulatok erőfeszítéseinek köszönhetően hatmilliárd ember olvashatja a Bibliát!

Micsoda áldás, hogy azok között lehetünk, akiknek a saját nyelvén elérhető a Biblia! Gyakran ezt magától értetődőnek vesszük. El is felejtjük, hogy sokaknak nincs Bibliájuk, pedig még Európában is évszázadokig szándékosan elzárták a Szentírást a tömegek elől. A reformációnak és a nyomdáknak köszönhetően azonban már más a helyzet. Mi, akiknek van Bibliánk, most az Igét tanulmányozva tovább kutatjuk, hogyan töltekezhetünk be Szentlélekkel, hogy megismerjük az Urat, aki a lapjain kinyilatkoztatta Önmagát.

---

#### Ellen G. White idézetek

Ebben a most folyó utolsó küzdelemben ránk bízták az igazság és vallásszabadság lobogóját. Azok vállán nyugszik a felelősség ezért a nagy ajándékért, akiket Isten az Igéjének ismeretével áldott meg. Az Úr szavát kell legfőbb tekintélynek tartanunk. El kell fogadnunk igazságait magunk számára. S csak akkor tudjuk megbecsülni ezeket az igazságokat, ha mi magunk kutatjuk fel azokat. Akkor majd a menny szavát tesszük életünk irányítójává, és meghallgatásra talál nálunk Krisztus imája: „Szenteld meg őket a te igazságoddal: a te Igéd igazság.” (Jn 17:17) Az a hitvallásunk, ha szavunkkal és viselkedésünkkel is elismerjük az igazságot. Az emberek csakis akkor lehetnek biztosak abban, hogy hiszünk a Bibliában.

Azok a hitújítók, akiknek tiltakozása adta nekünk a protestáns nevet, tudták, hogy Isten hívja el őket, hogy közöljék a világgal az örömhírt. S amíg ezt végezték, készen álltak feláldozni vagyonukat, szabadságukat, sőt, életüket is. Ugyanolyan hűek és igazak vagyunk-e a megbízatásunkhoz a nagy küzdelemnek ebben az utolsó összeütközésében, mint a korai hitújítók voltak az övékéhez?

Az üldözés és halálbüntetés ellenére közel is, távol is elterjedt az akkori időknek szóló igazság. Eljuttatták Isten szavát az emberekhez, mire a társadalom valamennyi osztálya mohón kutatta az Írásokat. S akik elfogadták a világosságot, a hirdetői is lettek. Abban az időben már a könyvnyomtatás segítségével juttatták el az emberekhez az igazságot. Luther tolla hallatlan hatalom volt. Írásai pedig, mikor elterjedtek, megmozdították a világot. Ugyanezek a lehetőségek állnak a rendelkezésünkre, sőt, az eszközök azóta megszázszorozódtak. Számos nyelven van kezünkben a Biblia és a jelen igazságot magyarázó többi

könyv, ezért gyorsan el lehetne azokat juttatnunk az egész világra. Közöljük az emberekkel Isten figyelmeztetését, ezért igen buzgón kellene kutatnunk a Bibliát, nagyon lelkesen terjesztenünk a világosságot! - Bizonyságtételek, 6. köt., 402-403. o.

Az utazás mai korában sokkal több a lehetőség, mint Izrael idején volt, hogy érintkezésbe lépjünk minden rendű és rangú emberrel és az összes nemzet képviselőjével. Az utazás gócpontjai ezerszeresen megszaporodtak. Isten csodálatosan előkészítette az utat. A nyomtatás sokféle lehetősége áll a rendelkezésünkre. Sok nyelven van már a kezünkben a Biblia és a jelen igazságot föltáró könyveink, és gyorsan eljuttathatjuk ezeket a világ minden részébe.

A kereskedelem és utazás gócpontjaiban élő keresztények előtt külön lehetőségek kínálkoznak. A nagyvárosi hívők pedig szomszédaik körében fáradozhatnak Istenért. - Bizonyságtételek, 9. köt., 121-122. o.

