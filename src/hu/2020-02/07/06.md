---
title:  Bibliai Könyvek És Üzenetük
date:  14/05/2020
---

A Szentírás legnagyobb egységei a Biblia könyvei. A bibliai könyveket különféle célzattal írták, különféle körülmények között. Találunk közöttük prófétai üzeneteket, valamint gyűjteményeket, mint például A zsoltárok könyve. Vannak történelmi könyvek is, mint A királyok első és második könyve és olvashatunk különböző gyülekezeteknek írott leveleket, amelyeket Pál és mások írtak. Miközben igyekszünk megérteni egy könyv jelentését és üzenetét, fontos a szerzőséggel és a megírás körülményeivel kezdenünk. A Biblia számos könyvének ismerjük a szerzőjét. Az Ószövetség első öt könyve írójának Mózest tartják (Józs 8:31-32; 1Kir 2:3; 2Kir 14:6; 21:8; Ezsd 6:18; Neh 13:1; Dán 9:11-13; Mal 4:4). Mindezt Jézus is megerősíti (Mk 12:26; Jn 5:46-47; 7:19), továbbá az apostolok is (ApCsel 3:22; Róm 10:5). Más esetekben egyes bibliai írókat nem nevez meg a Szentírás (például Eszter és Ruth könyvének a szerzőit, valamint egyes történelmi könyvek íróit sem, pl. Sámuel és a Krónikák).

`Olvassuk el 1Móz 15:1-5 és 1Móz 22:17-18 szakaszait! Mi a jelentősége annak, hogy Mózes első könyvét Mózes írta?`

Mózes a kivonulás után írta Mózes második könyvétől Mózes ötödik könyvéig a bibliai könyveket. Mózes első könyve pedig alapvető történelmi beszámoló Isten tetteiről a teremtéstől a pátriárkák koráig, tehát logikus, hogy ezt a könyvet még a kivonulás előtt írta. „Amint múltak az évek és Mózes terelgette nyáját a magányos helyeken, közben népe elnyomott helyzetén gondolkodott. Elvonult előtte atyáinak története és Istennek ígéretei, amelyeket választott népének adott örökségül. Izraelért mondott imái felszálltak az egek Urához. A menny angyalai vették körül fényükkel. Itt, a Szentlélek ihletése alatt írta meg első könyvét: a teremtés történetét” (Ellen G. White: Pátriárkák és próféták. Budapest, 1993, Advent Kiadó, 209. o.). Mózes első könyve nemcsak származásunkról tudósít, hanem a megváltási tervről is, azaz annak módjáról, ahogyan Isten megváltja az elbukott emberiséget. Ez a terv még láthatóbbá válik abban a szövetségben, amit Isten Ábrahámmal kötött, ami magában foglalja azt az ígéretet is, hogy rajta keresztül egy nagy népet hoz létre. Megígérte: „úgy megszaporítom utódaidat, hogy annyian lesznek, mint égen a csillag, vagy mint a homokszemek a tengerparton” (1Móz 22:17, RÚF).

`Még milyen fontos dolgokat tanít Mózes első könyve, amelyekről másképp nem szerezhetnénk tudomást? Tehát a hitünk szempontjából mennyire alapvető Isten Igéje?`

---

#### Ellen G. White idézetek

Az emberi történelem első huszonöt évszázadában még nem volt írott kinyilatkoztatás. Azok, akik Istentől tanultak, közölték az ismereteiket másokkal, és ezek az ismeretek az egymást követő századok során apáról fiúra szálltak. Mózes korában született az első írott kijelentés. Később az ihletett kinyilatkoztatások ihletett könyvvé formálódtak. Ez a munka tizenhat hosszú századon át tartott - Mózestől, a teremtés és a törvény történészétől Jánosig, az evangélium fennkölt igazságainak feljegyzőjéig. - A nagy küzdelem, 5. o.

A Biblia könyvei, amelyeket más-más korszakban élő, rangban és foglalkozásban, szellemi és lelki képességekben nagyon különböző emberek írtak, a stílusok széles skáláját tükrözik, mint ahogy sokféle a benne foglalt témakörök jellege is. Különböző írók más-más kifejezési formát alkalmaztak. Ugyanazt az igazságot sokszor az egyik író meg-kapóbban tárta fel, mint a másik. Egy-egy témakörben - amit számos író több oldalról eltérő összefüggésben mutat be - a felszínes, figyelmetlen, elfogult olvasó talán ellentmondást vagy következetlenséget lát, a gondolkozó, istenfélő, nyitott szemű kutató viszont felfedezi a benne rejlő harmóniát.

Az igazság a különböző emberek írásai nyomán a maga sokoldalúságával jelenik meg. Az egyik íróban a téma egyik vonása kelt mélyebb benyomást: ő azokat a pontokat ragadja meg, amelyek saját élményeivel, felfogóképességével és értékelésével állnak összhangban. A másik szerző valami mást emel ki. A Szentlélek irányítása nyomán mindenki azt tárja fel, ami a legmélyebben megérintette a lelkét. Az igazságnak más és más oldala mutatkozik meg általuk, egymással tökéletes összhangban. Az így kinyilatkoztatott igazságok tökéletes egészet alkotnak, és az élet minden körülménye között és eseményénél kielégítik az ember szükségleteit. - A nagy küzdelem, 6. o.

Pál a Thesszalonikában elmondott prédikációiban utalt a Messiásra vonatkozó ótestamentumi próféciákra. Jézus felvilágosította tanítványait e próféciák tekintetében, „és megmagyarázta nekik, kezdve Mózestől az összes prófétákon át az írásokat, melyek róla szóltak” (Lk 24:27). Péter is így tett, mikor prédikációiban Krisztusról szóló bizonyítékait az Ószövetségből vette. István ugyanezt az utat járta be, és így Pál is azokra a szövegekre hivatkozott, amelyek előre megjövendőlték a Megváltó születését, szenvedését, halálát, feltámadását és mennybemenetelét. Mózes és a próféták ihletett bizonyítékai alapján világosan kimutatta, hogy a názáreti Jézus a Messiás, és egyszersmind bebizonyította, hogy Krisztus szólt Ádám napjai óta a pátriárkák és a próféták által. (...)

Mózes, Izrael vezetője és tanítója közvetlenül működésének befejezése előtt ugyanígy jövendölt a Messiásról az egész nép előtt érthető szavakkal: „Prófétát támaszt néked az Úr, a te Istened teközüled, a te atyádfiai közül, olyat, mint én; azt hallgassátok.” Biztosította az izraelitákat, hogy Isten nyilatkoztatta ki ezt előtte a Hóreb hegyén, amikor ezt mondta: „Prófétát támasztok nekik az ő atyafiaik közül, olyat, mint te, és az én igémet adom annak szájába, és megmond nékik mindent, amit parancsolok néki.” (5Móz 18:15, 18) - Az apostolok története, 221-222. o.

