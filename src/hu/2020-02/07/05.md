---
title:  Szöveg És Szövegösszefüggés
date:  13/05/2020
---

A Szentírás szavai mindig összefüggésükben jelennek meg, nem önmagukban állnak. Minden szónak megvan a közvetlen szövegkörnyezete, először ezt az egységet kell megértenünk. Azután van a szélesebb szövegösszefüggés, ami abból az egységből fakad, amelyből az adott mondat is származik. Ez lehet egy szövegrész, egy fejezet, vagy akár fejezetek egész sora. Alapvetően fontos, amennyire lehetséges, megérteni a szavak és a mondatok összefüggését, hogy véletlenül se vonjunk le téves következtetéseket.

`Hasonlítsuk össze 1Móz 1:27 és 2:7 versét, majd olvassuk el 1Móz 2:15-23 szakaszát! Ezeknek az igehelyeknek az alapján hogyan érthetjük meg az „adam” szó jelentését, ami az „emberre” vonatkozó héber kifejezés?`

Már láttuk korábban, hogy a „bara” kifejezés ismétlése 1Móz 1:27 versében az ember teremtését hangsúlyozza. Itt azt találjuk, hogy az ember a „férfi és nő” szövegösszefüggésében jelenik meg. Vagyis a héber „adam” kifejezést úgy kell értenünk ebből a szakaszból, mint ami általánosan az emberiségre vonatkozik. Azonban 1Móz 2:7 versében ugyanaz az „adam” kifejezés arra vonatkozik, hogy Isten a „föld” (a héber nyelvben „adamah” – figyeljük meg a szójátékot!) porából alkotta meg Ádámot. Itt csak a férfira, Ádámra utal az írás, hiszen Isten csak később teremtette meg Évát, méghozzá egészen másként. Tehát minden szövegrészben, még akkor is, ha két egymást követő fejezetről van szó, láthatjuk a különbséget az „adam” szó jelentésében, amikor az „emberiségre” (1Móz 1:27), illetve amikor Ádámra (1Móz 2:7) vonatkozik. Ádám egy személy, akire később a nemzetségtáblázatok (1Móz 5:1-5; 1Krón 1:1; Lk 3:38) utalnak, valamint Jézussal is kapcsolatos, aki a „második Ádám” (Róm 5:12-14). Éppen úgy, ahogyan az Ádám kifejezés megjelenik egy adott szövegrészben, úgy Ádám és Éva teremtésének a leírása is egy szélesebb teremtéstörténet része, ahogyan azt Mózes első könyve 1–2. fejezeteiben találjuk. Ezt nevezzük nagyobb egységnek. A nagyobb egység tájékoztatja az értelmezőt egyéb témakörökről, gondolatokról és történésekről. 1Móz 2:4-25 szakaszát szokták a második teremtéstörténetnek is nevezni, de gyakorlatilag csupán hangsúlybeli különbözőségről van szó (lásd a következő heti tanulmányt). Mindkét leírásban az emberiség eredetének más-más vetületei tárulnak elénk. 

Amint láthatjuk, a férfi és nő – az emberiség – Isten teremtési munkájának közvetlen eredménye. Mit tanít ez a „világ bölcsességének” (1Kor 1:20) balgaságáról, ami azt tanítja, hogy a merő véletlen termékei vagyunk?

---

#### Ellen G. White idézetek

Sátán megkísértette az első Ádámot Édenben, Ádám pedig szóba állt az ellenséggel, ezzel megadta neki az előnyt. Sátán bűvölő hatalmát gyakorolta Ádámon és Éván. Ezt a hatalmat próbálta minden áron Krisztus fölött is gyakorolni. De miután a Megváltó az Írás szavait idézte, az ellenfél tudta, hogy nem áll módjában diadalmaskodni felette.

Jézus itt négyezer évvel azután győzelmet aratott a bűnös javára, hogy Ádám hátat fordított hajléka világosságának. Isten jelenlétéből kirekesztetten az emberi család minden egymást követő nemzedéke egyre messzebb került attól az eredeti tisztaságtól, bölcsességtől és ismerettől, mellyel Ádám rendelkezett az Édenben. Krisztus a faj bűneit és gyengeségeit viselte, ami az emberiségen volt, mikor eljött a földre segíteni teremtményein. Az ember javára, a bukott faj gyengeségeivel terhelten kellett elviselnie az ellenfél kísértéseit minden olyan ponton, ahol az embert kísértés érheti. - A Te Igéd igazság, 5. köt., 1081. o.

Milyen sokan teszik terhes munkává a szentség keskeny útján való járást! Sokakhoz ma sincs közelebb ennek az áldott útnak a nyugalma és békessége, mint évekkel ezelőtt. A távolban keresik, ami közel van, és megbonyolítják, amit Jézus egyszerűvé tett. Ő az „út, az igazság és az élet”. Isten Igéje egyszerűen mutatja be a megváltási tervet, de a világ bölcsessége nagyobb elismerésnek örvend, mint Krisztus igaz életének bölcsessége. A lelkek, akik megnyugodhattak volna Jézus szeretetében, kételkedni kezdtek, és sok gondot okoztak maguknak. (...)

Bízzatok Jézusban, és vonatkoztassátok magatokra Isten ígéreteit! Máskülönben hogyan nevelhettek másokat alázatos és szent bizalomra iránta? - Szemelvények Ellen G. White írásaiból, 3. köt., 151. o.

