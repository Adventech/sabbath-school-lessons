---
title:  Szavak És Jelentésük
date:  11/05/2020
---

Minden nyelvben vannak szavak, amelyek tartalma különösen gazdag és mély, és ezeket nagyon nehéz egy szóval megfelelően lefordítani egy másik nyelvre. Az ilyen kifejezéseket szélesebb körben kell tanulmányozni, hogy megtudjuk hogyan használatosak a Bibliában, így érthetjük meg a jelentőségüket.

`Olvassuk el 1Kir 3:6, Zsolt 57:4, 66:20, 143:8 és Mik 7:20 verseit! Hogyan terjed ki Isten kegyelme és jósága minden teremtett lényre?`

A héber „kheszed” (kegyelem) kifejezés az egyik leggazdagabb és legmélyebb értelmű szava az Ószövetségnek. Kifejezi Isten szeretetét, kedvességét, kegyelmét és népével való szövetséges viszonyát. 1Kir 3:6 versében látjuk, hogy „nagy szeretettel (kheszed) bántál szolgáddal, Dáviddal” (RÚF), „és megtartottad néki ezt a nagy irgalmasságot (kheszed), hogy néki fiat adtál” (KAR). „Elküldi Isten az ő kegyelmét (kheszed) és hűségét” (Zsolt 57:4). Ami Izraelt illeti: „Hűségesen bánsz Jákóbbal, kegyelmesen (kheszed) Ábrahámmal” (Mik 7:20, RÚF). Egész könyveket írtak a „kheszed” szóról, és megpróbálták megragadni Isten irántunk való kegyelmének és szeretetének mélységét.

`Olvassuk el 4Móz 6:24-26, Jób 3:26, Zsolt 29:11, Ézs 9:6 és 32:17 verseit! Mit jelent ezekben az idézetekben a „békesség” vagy a „shalóm”?`

A héber „shalóm” kifejezést gyakran „békességnek” fordítják, azonban annál sokkal mélyebb és szélesebb az értelme. Úgy is lehet fordítani, mint „teljesség”, „hiánytalanság” és „jólét”. Isten áldása és kegyelmének megnyilvánulása bennünket „shalóm” állapotban tart, ami Istentől származó ajándék (4Móz 6:24-26). Ezzel szemben áll Jób nyomorúságos tapasztalata: „nem lelek pihenést, se csendességet” (Jób 3:26, RÚF), mivel hiányzott a „shalóm”. Rohanó világunkban mérhetetlen áldás, ha a „Shabbat shalóm” szavakkal fogadjuk a szombatot, mert az Istennel való közösség biztosítja számunkra az igazi békét és a teljességet, amire vágyik a lelkünk.

`Bármilyen nyelvet is beszélünk és olvasunk – a szavak eredeti jelentésének ismerete nélkül is –, hogyan tapasztalhatjuk e kifejezések legigazabb jelentésének a valóságát?`

---

#### Ellen G. White idézetek

A jogosság és irgalmasság azelőtt külön álltak, egymással szemben, mély szakadék választotta el őket. Az Úr, a mi Megváltónk emberi léttel takarta el istenségét, és az ember javára szeplő vagy folt nélküli jellemet alakított ki. Ég és föld közé állította, s a vonzalom tárgyává tette

keresztjét, mely mindkét irányban kinyúlt, mind a jogosságot, mind az irgalmasságot áthúzva a szakadékon. A jogosság leszállt magas trónjáról, és a menny összes seregével a kereszt közelébe gyűlt. Ott látta meg, aki Istennel egyenlő, s aki az összes gonoszságért és bűnért viselt büntetést. A jogosság tisztelettel hajolt meg a kereszt előtt, majd így szólt: elég ez. - A Te Igéd igazság, 7. köt., 936. o.

[A Megváltó] nem földi előnyökre tört, hanem, hogy jót tegyen, és megóvja az embereket a szenvedéstől, hogy segítsen a leginkább segítségre szorulókon. Urunk mindvégig állhatatos maradt... Hiszen nekünk ítélték meg a keserű poharat; a mi bűneink elegyítették azt össze. Drága Üdvözítőnk azonban elvette szánktól a kelyhet, és maga ürítette ki. S a keserű pohár helyett a bűnbocsánat, áldás és üdvösség kelyhét nyújtja nekünk. Jaj, milyen kimondhatatlan áldozat volt! Milyen szeretet, mily csodálatos, páratlan szeretet is ez! Miután mindezt a szenvedést elviselte értünk, mi talán riadjunk vissza, hogy elviseljük a ránk háruló kis próbákat? Szerethetjük-e Krisztust, ha nem vagyunk hajlandók felvenni a keresztünket? Kívánkozhatunk-e vele lenni a dicsőségben, ha a bíróságtól a Kálváriáig sem követjük Őt? Ha Jézus bennünk a megdicsőülés reménye, akkor úgy járunk majd, ahogy Ő járt. Követni fogjuk mások áldására áldozott életét; akkor iszunk a pohárból, és megkeresztelke-dünk keresztséggel; Krisztus kedvéért jókedvvel elviseljük az odaadás, a próba és lemondás életét. A menny így is olcsónak tűnik majd, ha még akkora áldozatot hozunk is érte. - Bizonyságtételek, 2. köt., 72. o.

A lelki nyugalom és lelki egyensúly - mely tiszta és szent indítékokból és tettekből fakad - erőt és rugalmasságot kölcsönöz a test valamennyi szervének.

A belső béke és az Isten ellen nem vétkező lelkiismeret életre kelti és felélénkíti a szellemi képességet, akár a zsenge növényekre permetező harmat. Akaratod akkor vesz helyes irányt, és marad az uralmad alatt; és bár biztosabb fellepésű lesz, mégis mentes marad a romlottságtól. Elmélyedéseid, mivel megszentelődnek, az öröm forrásaivá válnak. Az így elérhető csöndes nyugalmad áldás lesz azokra, akikkel érintkezel. Ez a békesség és nyugalom idővel magától értetődő lesz, és szétárasztja drága sugarait a környezetedre is, hogy ők meg rád ragyogják vissza. Minél inkább megízleled e mennyei békét és a lelki egyensúlyt, annál inkább növekedni fog benned. Ez élénk, életerős

öröm, amely nem fojtja bele minden néven nevezendő erkölcsi erejét egy halálszerű álomba, hanem élénkebb tevékenységre ösztönzi. A tökéletes béke olyan mennyei vonás, mellyel az angyalok rendelkeznek. Segítsen Isten, hogy szert tegyél erre a békére! - Bizonyságtételek, 2. köt., 326-327. o.

