---
title:  Az Év-nap Elv
date:  08/06/2020
---

A történeti próféciaértelmezés egyik kulcsa az év-nap elv. Évszázadok során sok teológus alkalmazta ezt az elvet Dániel és Jelenések idői próféciáinak értelmezésekor, több kulcsfontosságú igehelyből, valamint a próféciák szövegösszefüggéséből kikövetkeztetve.

`Olvassuk el 4Móz 14:34 és Ez 4:6 verseit! Hogyan jelenti ki Isten az év-nap elvet ezekben a versekben?`

Ezek a szakaszok világosan kifejtik az év-nap elvet. Azonban hogyan igazoljuk ennek az elvnek az alkalmazását az olyan idői próféciák esetében, mint Dán 7:25, 8:14, valamint Jel 11:2-3, 12:6, 14 és 13:5?

Három másik elem is alátámasztja az év-nap elv alkalmazását Dániel és a Jelenések próféciáiban: a szimbólumok, a hosszú időszakok és a sajátságos kifejezések használata. Először is a vadállatok és a szarvak szimbolikus értelemben birodalmakat jelölnek, ami arra utal, hogy az idővel kapcsolatos kifejezéseket is jelképesen kell értelmeznünk. A vadállatokat és szarvakat nem vehetjük szó szerint, valami másnak a szimbólumai. A prófécia többi része is szimbolikus, nem szó szerinti, miért értelmeznénk tehát kizárólag az időre vonatkozó kifejezéseket szó szerint? A válasz természetesen az, hogy nem szabad ezt tennünk. Másodszor, a próféciákban megjelenített sok esemény és birodalom több évszázadon átível, ami lehetetlen volna, ha a rájuk vonatkozó idői próféciákat szó szerint vennénk. Az év-nap elvet alkalmazva az események azonban figyelemreméltó pontossággal illeszkednek az időhöz, ezért sem érthetjük szó szerint az idői próféciákat.

Végül pedig az ezekre az időszakokra vonatkozó sajátságos kifejezések is szimbolikus értelmezésre utalnak. Más szóval, ahogyan ezek a próféciák kifejezik az időt (például „Kétezer-háromszáz este és reggel”, Dán 8:14, RÚF), az nem a megszokott módja az időmeghatározásnak. Ez is mutatja, hogy az itt leírt időszakokat szimbolikusan kell értelmezni, nem pedig szó szerint.

`Tekintsük át Dán 9:24-27 verseiben a hetven hétre vonatkozó próféciát! „Attól fogva, hogy elhangzott a kijelentés Jeruzsálem újjáépüléséről… a fejedelem felkenéséig” (Dán 9:25, RÚF), hatvankilenc hét telik el, azaz egy év, négy hónap és egy hét. Szó szerint számítva a próféciának nem lenne értelme, ugye? Mi a helyzet azonban akkor, ha a Biblia év-nap elvét alkalmazzuk, ami szerint a hetven hét négyszázkilencven év?`

---

#### Ellen G. White idézetek

Krisztus beszédeinek fő mondanivalója ez volt: „Betölt az idő, és elközelített az Istennek országa; térjetek meg, és higgyetek az evangéliumban.” (Mk 1:15) Ezáltal az evangéliumi üzenet, melyet maga a Megváltó hozott, a próféciákon alapult. Az „idő”, amelyről azt mondja, betölt, a Gábriel arkangyal által Dánielnek megadott időszakot jelenti. „Hetven

hét - mondta az angyal - szabatott a te népedre és szent városodra, hogy vége szakadjon a gonoszságnak és bepecsételtessék a bűn, és hogy eltöröltessék a hamisság és elhozassék az örök igazság, és bepecsételtessék a látomás és a próféták, és felkenettessék a Szentek szente.” (Dán 9:24) A jövendölésekben egy nap egy évet jelent (Lásd: 4Móz 14:34; Ezék 4:6). A hetven hét vagy négyszázkilencven nap négyszázkilencven évnek felel meg. Meg van adva ennek az időszaknak a kiindulópontja: „Tudd meg azért és vedd eszedbe: A Jeruzsálem újraépíttetése felől való szózat keletkezésétől a Messiásfejedelemig hét hét és hatvankét hét van” (Dán 9:25), hatvankilenc hét vagy négyszáznyolcvanhárom év. A Jeruzsálem helyreállítására és újjáépítésére vonatkozó parancsot Artaxer-xes Longimanus rendelete véglegesítette (Lásd: Ezsd 6:14; 7:1, 9), ez Kr. e. 457 őszén lépett hatályba. Ettől az időtől számítva négyszáznyolcvanhárom év Kr. u. 27 őszéig tart. A prófécia szerint ennek az időszaknak a Messiásig, a Felkentig kell tartania. Kr. u. 27-ben Jézust keresztségekor felkente a Szentlélek, s ezután hamarosan elkezdődött szolgálata. Ekkor hirdette az üzenetet: „Betölt az idő” (Mk 1:15). - Jézus élete, 233. o.

A világ Megváltója által kinyilatkoztatott igazságok azoknak adattak, akik úgy kutatják azokat, mint a rejtett kincset. Dániel már idős ember volt. Életének javarészét egy fényes, pogány királyi udvarban töltötte, ahol a nagy birodalom ügyeivel kellett foglalkoznia. Mégis időt szakít arra, hogy magát Isten előtt megalázva a Mindenható tanácsát kutassa. És kérésére feleletképpen világosságot nyert a magasból azok számára, akik az utolsó napokban élnek. Milyen komolysággal kell keresnünk tehát az Urat, hogy értelmet ajándékozzon mennyei igazságainak felfogására. - Megszentelt élet, 50. o.

A világtörténelem záróeseményeinek idején élünk. A jövendölések gyors egymásutánban teljesednek be. A próbaidő órái sebesen peregnek. Nincs vesztegetni való időnk, egyetlen perc se! Ne találjanak őrhelyükön aludva. Senki se mondja szívében vagy tetteivel: „Halogatja Urunk az Ő eljövetelét.” A figyelmeztetés komoly szavaival hirdessük Krisztus közeli eljövetelét. Késztessük az embereket mindenfelé, hogy tartsanak bűnbánatot és meneküljenek a közelgő harag elől. Rázzuk fel őket, hogy azonnal kezdjék az előkészületet, mert nem tudjuk, mi következik. - Bizonyságtételek, 8. köt., 252. o.

