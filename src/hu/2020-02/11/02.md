---
title:  A Történetiség És A prófécia
date:  07/06/2020
---

A hetednapi adventisták a prófécia értelmezésében alapvetően a történeti módszert követik, vagyis azt, hogy a Biblia több fő próféciája a történelem töretlen vonalán halad a múltból a jelenen át a jövőbe. Ez hasonló ahhoz, ahogyan az iskolában tanultuk a történelmet. Azért követjük ezt, mert a Biblia is így magyarázza ezeket a próféciákat.

`Olvassuk el Dán 2:27-45 verseit! Az álom mely részei utalnak arra, hogy a birodalmak folytonosan, megszakítás nélkül követik egymást a történelem során? Mivel mutatja be maga a Biblia, hogyan kell értelmeznünk az apokaliptikus (végidei) próféciákat?`

Figyeljük meg, hogy Nebukadneccar birodalmát az arany fej jelképezi. Dániel ezzel Babilont azonosítja a prófécia első birodalmaként (Dán 2:38). Azután így folytatja: „De utánad egy másik királyság támad, alacsonyabb rendű a tiednél. Azután pedig egy harmadik királyság, rézből való, amely uralkodni fog az egész földön” (Dán 2:39, RÚF), majd jön egy negyedik is (Dán 2:40). Már az állóképből is kiderül, hogy ezek a birodalmak egymás után következnek, mert mindegyiket egy-egy nagyobb testrész szimbolizálja, a fejtől egészen a lábujjakig. Kapcsolódnak egymáshoz, ahogyan az idő és a történelem is.

Dániel 7. és 8. fejezetében a szobor helyett különleges vadállatok jelképei jelennek meg, de a tanítás ugyanaz. A négy birodalom (Dániel 8. fejezeté­ben három) töretlen egymásutánisága mutatkozik meg. A próféciák az ókortól kezdődően átívelnek a történelmen, a jelenen át a jövőbe, addig, amikor Krisztus visszajön és Isten megalapítja örök országát. Tehát Dániel 2. fejezetének állóképe és a 7-8. fejezetek egymást követő látomásai szolgáltatják a protestáns történeti próféciaértelmezés alapját, amelyet a hetednapi adventisták ma is elfogadnak.

`Olvassuk el Jn 14:29 versét! Hogyan segít Jézusnak ez a kijelentése megérteni a próféciák működését?`

`Milyen jelentős előnyt élvezünk ma, hiszen már annyi minden bekövetkezett a történelemben, amiről az ókori Babilon idejében élők nem tudhattak?`

---

#### Ellen G. White idézetek

Van történelemtanulás, amelyet ne kárhoztassunk. A szent történelem a prófétaiskolák tárgya volt. Mikor Isten nemzetekkel való bánásmódját tanulmányozták, az Úr lába nyomát számlálták. Isten nemzetekkel való bánásmódja ma is gondolkoztasson el minket. A történelemben ismerjük fel a jövendölés beteljesedését. A nagy hitújítások történelmében a gondviselés tevékenységét tanulmányozhatjuk. A nemzetek felsorakoztatásából megértjük az események menetelését a nagy küzdelem végső összecsapása felé. - Bizonyságtételek, 8. köt., 307. o.

Akad az Írásban nehezen érthető, amit a tanulatlanok és a hitetlen ingadozók vesztükre fordítanak el - mondja Péter. Lehet, hogy a földi életben nem tudunk megmagyarázni minden szövegrészt; a gyakorlati igazságok közt mégis egy pont sincs, mely homályba burkolózna. Amikor Isten gondviselése elérkezettnek látja az időt, hogy próbára tegye a világot a mának szóló igazsággal, akkor Szentlelke készteti az embereket, hogy imával és böjttel kutassák az írásokat, míg láncszemet láncszem után meg nem lelnek, és tökéletes füzérré nem kapcsolnak össze. Az üdvösséget érintő minden tényt annyira világossá tesz, hogy senkinek sem kell tévedésbe esnie, sem a sötétben botorkálnia.

Amint nyomon követtük a jövendölés láncolatát, világosan felismertük és magyarázatot találtunk a napjainknak kijelentett igazság felől. Ezért is vagyunk felelősek az előjogokért, amelyeknek örvendezünk, és a világosságért, amely ösvényünkre ragyog. Az elmúlt nemzedékek a rájuk tündöklő fényért voltak felelősek. Isten akkor a Szentírás más pontjaira terelte figyelmüket, őket ezek tették próbára. Azokat az igazságokat, melyeket mi értünk, nem értették meg. Nem felelősek hát a világosságért, amelyben nem részesültek. Volt ugyan Bibliájuk, mint nekünk, de a különleges igazságok kibontakozásának ideje, amelyek a történelem záróeseményeit érintik, e mai, utolsó nemzedékek életében jött el. - Bizonyságtételek, 2. köt., 692. o.

Mivel sokféle stílusú írás és téma található a Bibliában, ezért bármennyire is különböző tudásszinttel és személyiséggel rendelkezünk is mi, emberek, mindannyian találhatunk benne az érdeklődésünknek megfelelő dolgokat. Lapjain ott találjuk a legrégebbi korok történelmét, a leginkább valósághű életrajzokat, az államigazgatás kormányzati alapelveit, a család összetartásának elveit; olyan tanításokat, amilyeneket emberi bölcsesség sosem fogalmazott meg. A legmélyebb filozófiát, a legszebb, legemelkedettebb, legszenvedélyesebb és legmegha-tóbb költészeti remekeket tartalmazza. A Biblia írásai mérhetetlenül értékesebbek bármely földi szerző művénél, még ha a művészeti értékét vesszük is alapul, de magasztos központi gondolatát tekintve végtelenül nagyobb a hatása és határozottabb az értéke. Ennek fényében minden témaköre új jelentőséggel bír. A legegyszerűbben kifejezett igazságokban is olyan alapelvek rejlenek, amelyek magasak, mint az ég, és magukba foglalják az örökkévalóságot is. - Nevelés, 125. o.

