---
title:  Miért szükséges a Szentírás értelmezése?
date:  02/05/2020
---

### E heti tanulmányunk
Lukács 24:36-45; János 12:42-43; Apostolok cselekedetei 17:16-32; 1Korinthus 12:10; 14:26

> <p></p>
> „Hit nélkül pedig senki sem lehet kedves Isten előtt, mert aki az Istenhez járul, annak hinnie kell, hogy ő van, és megjutalmazza azokat, akik őt keresik” (Zsid 11:6, RÚF).

A Biblia olvasása azt is jelenti, hogy értelmezzük az Igét. De hogyan tegyük ezt? Milyen elveket kövessünk? Miként kezeljük például a különféle írásmódokat, amelyeket benne találunk, ha az olvasott szakasz egy példázat, vagy prófétai-szimbolikus álom, vagy történelmi elbeszélés? A Szentírás szövegösszefüggésének fontos kérdését érintő döntéshez is értelmezés szükséges.

Alkalmanként emberek úgy forgatják a Bibliát, mint valami isteni kabalát: csak egyszerűen, találomra kinyitják és ránéznek egy versre, amelytől azt remélik, hogy eligazítást tartalmaz számukra. Azonban ha véletlenszerűen kapcsolunk össze igeszakaszokat, nagyon furcsa és rossz következtetésekre juthatunk.

Például amikor egy férj elhagyta a feleségét egy másik nő miatt, a feleség megerősítést érzett, amikor rátalált a következő idézetre: „És ellenségeskedést szerzek közötted és az asszony között” (1Móz 3:15). E vers alapján meg­győződésévé vált, hogy a férje viszonya nem fog sokáig tartani.

Bármely összefüggéséből kiragadott idézet csakhamar ürügyként szolgál az ember saját kigondolásaihoz és ötleteihez. Éppen ezért fontos, hogy ne csak olvassuk a Bibliát, hanem helyesen értelmezzük is azt!

---

#### Ellen G. White idézetek

A hit az előrehaladás létrájának első foka. Hit nélkül lehetetlen Istennek tetszeni. Azonban sokan megállnak ezen a fokon, és nem igyekeznek feljebb jutni. Azt gondolják, hogy ha megvallották Jézus Krisztust, és a nevüket beírták a gyülekezeti könyvbe, ezzel befejezték munkájukat. A hit fontos, azonban az ihletett Ige így szól: „Adj a te hitedhez erényességet.” Azoknak, akik el akarnak jutni az örök életre, az Isten országában levő otthonukba, az erényesség, becsületesség alapjára kell építeniük jellemüket, aminek Jézus legyen a szegletköve. El kell távolítanunk a gondolatainkból és az életünkből mindazt, ami megfertőzi a lelkünket. Amikor kísértések vesznek körül, Krisztus erejével álljunk ellen nekik. Isten szeplőtlen Bárányának jellemét bele kell szőnünk saját jellemünkbe, hogy a próbák során megállhassunk az Ő feddhetetlenségében. - Az én életem ma, 96. o.

A hitünkről szóló könyvek alapos áttanulmányozása nagyszerű és fontos segítőeszköz, de nem adja meg a léleknek a legnagyobb erőt. A Biblia a legjobb könyv a világon értelmünk kiképzésére. Tanulmányozása próbára teszi az elmét, erősíti az emlékezőképességet, élesíti az értelmet, jobban, mint az emberi filozófiát felölelő összes téma. Azok a nagy tanítások, amelyeket a Szentírás felsorol, az a méltóságteljes egyszerűség, mellyel ezeket kezeli, az a világosság, amelyet az élet nagy feladataira vet, erőt és kitartást kölcsönöz az értelemnek.

Aki a nagy, ránk váró harcban hűséges akar maradni Krisztushoz, annak mélyebben be kell hatolnia az evangéliumba, mint az emberek véleményébe és tanításaiba. Az én üzenetem az idős és ifjú prédikátorokhoz ez: őrizzétek féltő szívvel az ima, a Bibliatanulmányozás és az önvizsgálat óráit. Minden nap egy részét fordítsátok az Írás

kutatására és az Istennel való érintkezésre, akkor lelki erőt nyertek az Úrtól, és növekedtek a kegyelemben. Egyedül Ő tölthet meg benneteket nemes törekvésekkel, és változtathatja át jellemeteket az isteni képmásra. Közelítsétek meg komoly imában, és akkor Ő megtölti szíveteket magasztos és szent törekvésekkel, mélységes, őszinte vággyal a gondolatok tisztasága és világossága után. - Az evangélium szolgái, 99-100. o.

Ilyen hitre van szükség ma a világon. Hitre, ami belekapaszkodik Isten Igéje ígéreteibe, és nem tágít, míg a menny meg nem hallgatja. Ez a hit szorosan összekapcsol az Atyával, és erőt ad, hogy megbirkózzunk a sötétség hatalmaival. Az Úr gyermekei „hit által országokat győztek le, igazságot szolgáltattak, ígéreteket nyertek el, oroszlánok száját tömték be, tűz erejét oltották ki, kard élétől menekültek meg, betegségből épültek fel, háborúban lettek hősökké, idegenek seregeit futamították meg” (Zsid 11:33-34). Hit által nekünk is el kell jutnunk a csúcsra, oda, ahova Isten akar elvezetni. - Próféták és királyok, 157. o.

