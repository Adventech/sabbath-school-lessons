---
title:  Fordítás És Értelmezés
date:  04/05/2020
---

A Bibliát nagyon régi, ókori nyelveken írták: az Ószövetséget jobbára héberül, kisebb részét arámul, míg az Újszövetséget koiné görög nyelven írták. A világ népességének a többsége ma nem beszéli és nem olvassa az ókori nyelveket. Ezért kellett a Bibliát lefordítani a különféle modern nyelvekre.

Azonban minden jó fordító tudja, hogy a fordítás mindig némi értelmezés is. Egyes szavakra nincs meg pontosan a megfelelő kifejezés a másik nyelven. A gondos fordítás művészetét és szakértelmét, ami majd a szöveg értelmezését is magában foglalja, hermeneutikának nevezzük.

`Olvassuk el Lk 24:27, Jn 1:41, 9:7, ApCsel 9:36, 1Kor 12:10 és 14:26 verseit! Az idézett igehelyek mindegyikében megtaláljuk az értelmezés és a fordítás gondolatát. Lk 24:27 versében Jézusnak kellett elmagyaráznia a Szentírás jelentését a tanítványoknak. Mit szűrhetünk le ebből az értelmezés fontosságát illetően?`

A görög „hermeneo” kifejezésből származik a hermeneutika (bibliai értelmezés) szó, ami tulajdonképpen Hermész görög isten nevéből ered. A regék szerint Hermész az istenek követeként, hírnökeként egyéb dolgok mellett felelős volt azért is, hogy az isteni üzeneteket lefordítsák az emberek számára.

A hermeneutika szempontjából számunkra az a döntő, hacsak nem ismerjük az eredeti nyelveket, hogy a szöveghez csak fordítások útján jutunk el. Szerencsére sok jó fordítás létezik, amelyek közvetítik a tartalom lényegét. Nem szükséges tudnunk az eredeti nyelveket ahhoz, hogy megértsük a Szentírás lényeges üzeneteit, bár a nyelvi ismeretek valóban hasznosak. Ezzel együtt, a jó fordítás mellett is fontos a szöveg helyes értelmezése, amint láttuk Lk 24:27 esetében. Ez a hermeneutika kulcsfontosságú célja: pontosan közvetíteni a Biblia szövegének jelentését, és segíteni, hogy ma helyesen alkalmazzuk az életünkben a tanítását. Ahogyan a fenti, Lukács evangéliumából kölcsönzött példa is mutatja, Jézus megtette ezt a követői számára. Képzeljük el, milyen lehetett, amikor Ő maga értelmezte a Szentírást!

`Sok embernek van lehetősége különféle fordításokat használni, de többeknek nincs. Bármilyen fordítás is áll rendelkezésünkre, miért különösen fontos imádkozva tanulmányozni az Igét, törekedve a tanításainak való engedelmességre?`

---

#### Ellen G. White idézetek

A Biblia önmagát magyarázza. Olvassuk szöveget szöveggel összevetve. A tanulmányozó egységes egészként tekintsen a Szentírásra, és fedezze fel a különböző részek közti összefüggéseket. Meg kell ismernie a Biblia központi témáját: Isten tervét a világra vonatkozóan, a nagy küzdelmet és a megváltási tervet. Értse meg a felsőbbségért zajló küzdelem két elvének természetét, és lássa meg, hogy működtek a történelem folyamán, valamint a próféciákban egészen végső időkig. Fel kell fedeznie, hogy ez a küzdelem az emberi élet minden vetületére kiterjed, és hogy az ember cselekedetei e két szembenálló elv valamelyikének a jelenlétéről tesznek bizonyságot, amik akarva-akaratlanul már most meghatározzák, hogy kinek az oldalán fog állni. - Lift Him Up, 115. o.

A tanítványai társaságában János újból megpillantotta Jézust a tömegben. A próféta arcát a láthatatlan Isten világossága ragyogta be, amikor felkiáltott: „Íme, Istennek Báránya!” Szavai felkavarták a tanítványok szívét. Ők még nem értették teljesen, mit is jelent az „Istennek Báránya” kifejezés. De a próféta sem nyújtott rá magyarázatot...

Ha ugyanolyan hitetlenek lettek volna, mint a papok és az elöljárók, akkor sem János, sem András nem vált volna Jézus lábánál tanuló tanítvánnyá. Csak kritizáló lelkülettel közeledtek volna hozzá, hogy minden szava fölött ítélkezhessenek. Így zárják be sokan szívük ajtaját a legértékesebb alkalmak előtt. Ezek a tanítványok azonban nem ezt tették. Keresztelő János prédikálása nyomán válaszoltak a Szentlélek hívására. Felismerték a Mester mennyei hangját. Jézus szavai számukra frissességet, igazságot és szépséget jelentettek. Mennyei fény áradt az ótestamentumi írások tanításaira. Az igazság bonyolult kérdései is új megvilágítást kaptak. - Lift Him Up, 168. o.

A kinyilatkoztatás nem egy alkotás vagy újítás, hanem egy már ismert dolog magyarázata. Komoly tanulmányozás folytán fedezhetők fel az evangéliumban található nagy, örök igazságok, Isten előtt megalázkodva. Olyan mennyei Tanítómesterünk van, aki az őszinte tanulmányozó elméjét a Szentlélek által vezeti el az igazságra, így kinyilatkoztatja számára az Ige igazságait. Nincs is hatékonyabb ismeret vagy az igazság biztosabb ismerete annál, amit ilyen vezetés alatt nyerhetünk el. A Szentlélek befogadása által válunk képessé megérteni Isten Igéjét.

Arra bátorítalak, hogy úgy keressük az igazságot, mint az elrejtett kincset. - Lift Him Up, 181. o.

