---
title:  ElŐfeltételezések
date:  03/05/2020
---

`Olvassuk el Lk 24:36-45 verseit! Mi gátolta a tanítványokat, akik nagyon jól ismerték a Szentírást, hogy megértsék Isten Igéjének igazi jelentését – hiszen a megjövendölt események sokszor a szemük előtt bontakoztak ki?`

Senki sem üres elmével közelít a Szentíráshoz. Minden olvasó, az Ige minden tanulója egy bizonyos történettel és személyes tapasztalattal fordul a Bibliához, ami óhatatlanul befolyásolja az értelmezés folyamata közben. Még a tanítványoknak is megvolt a saját elképzelésük a kor elvárásai alapján arról, hogy ki a Messiás és mit kell tennie. Határozott nézeteik akadályozták, hogy jobban felfogják a bibliai kijelentéseket, és ez magyarázza, miért értették oly gyakran félre Jézust, valamint az életét, halálát és feltámadását övező történéséket.

Mindannyiunkban kialakult jó néhány nézet a világról, az abszolút valóságról, Istenről stb, amelyeket még akaratlanul, öntudatlanul is feltételezünk vagy elfogadunk a bibliaértelmezés közben. A bibliai írásokhoz senki sem közelít üres elmével. Például ha valaki kategorikusan elutasít minden természetfölötti, isteni beavatkozást, az nem Isten történelmi cselekedeteinek igaz és megbízható beszámolójaként fogja olvasni, értelmezni a Szentírást, mint ahogyan az teszi, aki elfogadja a természetfölötti dolgok valóságát.

A Biblia értelmezői nem üresíthetik meg teljes mértékben önmagukat a múlttól, a tapasztalataiktól, a meglévő gondolattársításoktól, az előre kialakított ismeretektől és nézetektől. A teljes semlegesség vagy az abszolút objektivitás nem érhető el. Az Ige tanulmányozása és a teológiai gondolkodás minden esetben a világgal és Istennel kapcsolatos előfeltételezések hátterén történik.

Azonban a jó hír az, hogy a Szentlélek kiszabadíthat korlátolt távlataink és előfeltételezéseink közül, kijavíthatja azokat, ha a Szentírás szavait nyitott elmével és őszinte szívvel olvassuk. A Biblia ismételten kijelenti, hogy a különféle hátterű emberek egyaránt megérthetik Isten Igéjét, a Szentlélek képes elvezetni őket „minden igazságra” (Jn 16:13).

`Milyen előfeltételezéseink vannak a világról? Hogyan lehetséges ezeket feladni és alárendelni Isten Igéjének, hogy az Írás alakítsa elképzeléseinket, ezáltal összhangba hozza azzal a valósággal, amelyet a Biblia tanít?`

---

#### Ellen G. White idézetek

Mikor Jézus először találkozott tanítványaival a felházban, Tamás nem volt jelen. Hallotta mások jelentését, beszámolóit. Bőségesen kapott bizonyítékokat arról, hogy a Megváltó feltámadt. A szívét azonban továbbra is a hitetlenség homálya töltötte be. Mikor hallotta a tanítványok csodálatos tudósításait az Úr feltámadásáról, csak még mélyebb kétségbeesésbe sodorta... Azért elhatározta, hogy a hallott történeteket nem hiszi el. Egy egész héten át merengett saját nyomorúságán, mely egyre sötétebbnek látszott, ellentétben testvérei reménységével és hitével. (...)

Azután odafordult Tamáshoz, és ezt mondta neki: „Hozd ide a te ujjadat, és nézd meg az én kezeimet; és hozd ide a te kezeidet, és bocsássad az én oldalamba, és ne légy hitetlen, hanem hívő.” (Jn 20:27) Ezek a szavak azt mutatták, hogy Krisztus ismerte Tamás gondolatait és szavait. Ez a kételkedő tanítvány tudta, hogy tanítványtársai közül senki sem látta Jézust az elmúlt hét folyamán. Így nem mondhattak a Mesternek semmit a hitetlenkedéséről. Ekkor Uraként ismerte fel és ismerte el, aki előtte állt. Nem kívánt erről további bizonyítékokat kapni. Túláradó örömmel vetette magát Jézus lábához, és ezt kiáltotta: „Én Uram és én Istenem!” (Jn 20:28)

Krisztus elfogadta Tamás hitvallását, de szelíden megrótta tanítványa hitetlenségét: „Mivelhogy láttál engem, Tamás, hittél: boldogok, akik nem látnak és hisznek.” (Jn 20:29) Tamás jobban megnyerte volna Jézus tetszését, ha kész elfogadni és elhinni tanítványtársai bizonyságtevését. - Jézus élete, 806-807. o.

Csak a Szentlélek segítségével ismerhetjük meg igazán a Bibliát, aki által az Igét is kaptuk. Ahhoz, hogy ezt a tudást elnyerjük, a Szentírás szerint kell élnünk. Mindennek engedelmeskednünk kell, amit Isten szava parancsol. Mindenre, amit ígér, igényt tarthatunk. Az élet, amit elénk tár, az az élet, melyet ereje által kell élnünk. Csak akkor tanulmányozhatjuk eredményesen a Bibliát, ha így viszonyulunk hozzá. - Az evangélium szolgái, 100. o.

Az Ige tanulmányozásának megkezdése előtt tegyél le minden előítéletet, szabadítsd ki magad örökölt és eddig melengetett eszméid közül. Sohasem juthatsz el az igazságra, ha azért tanulmányozod az Írást, hogy saját felfogásodat igazold vele. Hagyd minden elképzelésedet az ajtón kívül, és bűnbánó szívvel lépj be, hogy meghallgathasd, mit szól az Úr hozzád. Ha az igazság alázatos keresője ott ül Krisztus lábánál, és tőle tanul, az Ige megvilágosítja értelmét. Azokhoz, akik önmaguk ítélete szerint bölcsebbek, semhogy a Bibliát tanulmányozzák, Krisztus így szól: Szelídekké és alázatosokká kell lennetek, ha bölcsek akartok lenni az üdvösségre.

Ne olvasd az Igét előzetesen alkotott vélemények befolyása mellett, hanem nyitott, előítélettől mentes lélekkel. Kutasd áhítatosan és gondosan! Ha olvasás közben jobb meggyőződésre jutnál, és tapasztalnád, hogy eddigi, gondosan ápolt véleményed nincs összhangban az Igével, ne akard a Szentírást a magad véleményéhez szabni, alkalmazni. Inkább saját elgondolásaidat alakítsd Isten Igéjéhez. Ne engedd, hogy az irányítsa az értelmedet, amit a múltban hittél vagy gyakoroltál. Nyisd fel lelki szemedet, hogy szemléld a törvényből sugárzó csodálatos igazságokat. Ismerd meg, hogy mi van megírva, és akkor tedd rá lábadat az örök Szirtre. - Üzenet az ifjúságnak, 260. o.

