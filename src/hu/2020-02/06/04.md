---
title:  A Biblia És A kultúra
date:  05/05/2020
---

`Olvassuk el ApCsel 17:16-32 szakaszát! Az apostolok cselekedetei 17. fejezetében Pál új környezetben igyekezett átadni az evangélium üzenetét: a görög kultúra filozófusai között. Mennyire hat a kulturális háttér arra, hogy mi lesz a véleményünk a különféle gondolatok fontosságáról?`

A közel-keleti kultúráról szerzett háttérismeret segíthet egyes bibliai részek megértésénél. „A héber kultúra például felelősnek tartotta az embert bizonyos tettekért, amelyeket ugyan nem ő követett el, de hagyta, hogy megtörténjenek. Ennek következtében a Szentírás ihletett írói általában Istennek tulajdonítják aktív cselekvésként azt, amit a nyugati gondolkodásmód szerint úgy értékelünk, hogy megengedi vagy nem akadályozza meg annak megtörténtét. Egy példa erre a fáraó szívének a megkeményítése” (Methods of Bible Study. 4. o.).

A kultúra is felvet néhány fontos hermeneutikai kérdést. Függ-e a Biblia a kultúrától, ennek kapcsán vajon a kultúrától függ-e minden kijelentése? Vagy egy bizonyos kultúrában adott üzenet átível azon a kultúrán, és minden emberre vonatkozik? Mi lesz, ha valaki a kulturális tapasztalatát teszi a Szentírás értelmezésének az alapjává és próbájává? Pál apostol egy érdekes megvilágítást tár elénk a valóságról ApCsel 17:26 versében, ami sok olvasónak a figyelmét elkerüli. Kijelenti, hogy Isten mindannyiunkat egy vérből alkotott. Miközben kulturális értelemben igen sokszínűek vagyunk, bibliai értelemben azonban van egy közös kapocs, amely a különbözőségektől függetlenül minden embert egyesít, ez pedig azért van, mert Isten az egész emberiség Teremtője. Nem korlátozza egyetlen kultúrára az emberi bűnösséget, sem a megváltás igényét. Mindannyiunknak szükségünk van a Jézus Krisztus halála révén felajánlott megváltásra. Isten bizonyos generációkhoz szólt, de gondoskodott arról, hogy ha a jövőbeli nemzedékek olvassák majd Igéjét, megértsék, hogy azok az igazságok túlmutatnak a bibliai üzenet leírásának helyi és korlátozott körülményein. Párhuzamként gondoljunk az algebrára, ami a Kr. u. 9. századi Bagdadból ered! Vajon ez azt jelentené, hogy a matematika ezen ágának igazságai és elvei kizárólag arra a helyre és időre korlátozódnának? Természetesen nem!

Ugyanez az elv érvényes Isten Igéjének igazságaira is. Bár a Bibliát régen írták, a mi kultúránkhoz képest más körülmények között, a benne lévő igazságok épp annyira időszerűek számunkra ma, mint amilyenek azok életében voltak, akik elsőként olvasták.

---

#### Ellen G. White idézetek

A római polgároknak kijáró összes előjoggal élhetett Pál apostol. Zsidó neveltetése semmivel sem volt alacsonyabb rendű, hiszen Gamáliel lábánál tanult, ám mindez nem tette képessé a legmagasabb mérce elérésére. Mielőtt megismerte Jézust, tudományos és irodalmi neveltetése ellenére is teljes sötétségben élt, mint ahogy napjainkban is sokan. Pál teljes mértékben megértette, hogy jelenlegi és jövőbeli sorsa érdekében szüksége van arra, hogy megismerje Krisztust...

Pál szónoki módon prédikált. Ő volt a megfelelő személy arra, hogy királyok vagy az athéni művelt emberek előtt szólaljon fel. Intellektuális felkészültsége gyakran vált hasznára az evangélium terjesztésének munkájában. Így próbált eljárni Athénban, amikor az ékesszólásra ékesszólással, a filozófiára filozófiával és logikával válaszolt, mégsem érte el az általa remélt sikert. Visszatekintve értette meg, hogy emberi bölcsességnél sokkal többre van szüksége. Isten tudatta vele, hogy a világ bölcsessége mellé valami mást is kell kapnia. És ezt az erőt magasabb rendű forrásból nyerheti el. A bűnösök megtéréséért végzett munkájában Isten Lelkének kellett közbelépnie, hogy megszentelje az apostol összes lelki szolgálatát. - The Adventist Review and Sabbath Herald, 1899. július 18.

Sokan azt gondolják, hogy egy bizonyos viselkedési formát és munkamódszert kell alkalmazni: olyan módszert, ami e rangos emberek kényes ízlésének megfelel. Fontosnak vélik a gazdagság látszatát, a díszes épületeket, a drága ruhákat, felszerelést és környezetet, a világ szokásaihoz való igazodást, az elegáns társaságot, a klasszikus műveltséget, az ékes szónoklást. De tévednek. A világi irányelv nem Isten útja a magasabb osztályok megközelítésére. Krisztus evangéliumának következetes, önzetlen bemutatásával lehet eredményesen közeledni hozzájuk. - A nagy Orvos lábnyomán, 213. o.

Isten semmiféle nemzetiségi, faji vagy társadalmi különbséget nem ismer el. Ő az egész emberiség Alkotója. A teremtés által mindnyájan egy család vagyunk, valamint egyek vagyunk a megváltás jogán. Krisztus azért jött, hogy minden válaszfalat ledöntsön. Kitárta a templom minden ajtaját, hogy mindenki szabad utat találjon Istenhez. Szeretete olyan széles, olyan mély, olyan teljes, hogy mindent áthat. Kivonja Sátán vonzásköréből azokat a nyomorultakat, akiket a kísértő megtévesztett a csalásaival. Az Atya trónjához emeli őket: ahhoz a trónhoz, amelyet ígéretének szivárványa ölel körül.

Krisztusban nincs zsidó, sem görög, nincs rabszolga, sem szabad. Jézus drága vére mindenkit eggyé kovácsol (lásd: Gal 3:28; Ef 2:13).

A szenvedő emberiség kiáltását minden valláskülönbséget félretéve meg kell hallanunk. Ahol a valláskülönbség keserű érzéseket kelt, sok jót tehetünk személyes munkával. A szeretettel végzett szolgálat eloszlatja az előítéletet, és lelkeket nyer meg Istennek. - Krisztus példázatai, 386. o.

