---
title:  A Szombat És A teremtés
date:  19/05/2020
---

Manapság a hét hetedik napjának szombatja támadásnak van kitéve a szekuláris társadalom és egyes vallási közösségek részéről is. Látható ez a globális szervezetek munkarendjében, több európai országban tervezett naptárváltoztatásban, miszerint a hét első napja a hétfő, a vasárnap pedig a hetedik, valamint a klímaváltozással kapcsolatban nemrégiben kiadott pápai enciklikában, amelyben a hét hetedik napját „zsidó szombatnak” nevezi és arra szólítja a világot, hogy megtartsák a nyugalomnapot, ezzel csökkentve a globális felmelegedést (Ferenc pápa: Laudato Si’, Vatikánváros, 2015, Vatican Press, 172-173. o.).

`Olvassuk el 1Móz 2:1-3, 2Móz 20:8-11, Mk 2:27 és Jel 14:7 verseit! Hogyan kapcsolódik a teremtés hete a negyedik parancsolathoz és a hármas angyali üzenethez?`

A Biblia kijelenti: „A hetedik napra elkészült Isten a maga alkotó munkájával, és megpihent a hetedik napon egész alkotó munkája után” (1Móz 2:2, RÚF). Sok teremtéshívő hangsúlyozza Istennek a hat napon át tartó teremtői munkáját, de elfelejti elismerni, hogy ez nem fejeződött be a hatodik napon, csak akkor, amikor megteremtette a szombat napját. Ezért jelenti ki Jézus: „A szombat lett az emberért, nem az ember a szombatért” (Mk 2:27, RÚF). Azért tehetett ilyen határozott kijelentést, mert Ő alkotta meg, vagyis teremtette a szombatot, Istennek a népével való örök szövetsége jelét és pecsétjét. A szombatot nemcsak a zsidó népnek, hanem az egész emberiségnek adta. Mózes első könyve Jézus három tettére utal a szombat megteremtése után. Először is „megpihent” (1Móz 2:2, RÚF), ezzel isteni példát mutatott arra, hogy velünk együtt szeretne pihenni. Másodszor „megáldotta” a hetedik napot (1Móz 2:3, RÚF). A teremtési leírásban olvassuk, hogy Isten megáldja az állatokat (1Móz 1:22), majd Ádámot és Évát (1Móz 1:28), de a hetedik nap az egyetlen nap, amire különleges áldását adja. Harmadszor pedig „megszentelte” (1Móz 2:3, RÚF) a hetedik napot, azaz „szentté tette”. A Bibliában említett egyetlen más nap sem rendelkezik ezzel a három tulajdonsággal. Ez a három isteni cselekedet megismétlődik a negyedik parancsolatban, amit Isten a saját ujjával írt le, a szombat alapjaként visszautalva a teremtésre (2Móz 20:11).

`2Móz 20:11 és Jel 14:7 versei a Teremtő imádatának alapvető elemeként említik a szombat parancsát. Hogyan illeszkedik a végidő eseményeibe a szombatra tett közvetlen utalás?`

---

#### Ellen G. White idézetek

A hitetlen régészek azt állítják, hogy a föld sokkal idősebb annál, amit a bibliai leírások mondanak. A Szentírás beszámolóját a földben talált tárgyak miatt utasítják el, amelyeket a föld több százezer éves létezésének bizonyítékainak tartanak. És bár sokan elhiszik a bibliai leírásokat, mégsem képesek összeegyeztetni a földben talált csodálatos tárgyakat a hétnapos teremtés gondolatával és azzal, hogy földünk csak hatezer éve létezik. S azért, hogy megoldják a hitetlen kutatók által eléjük helyezett kérdéseket, inkább egy olyan látásmódot fogadnak el, mely szerint a teremtés hét napja lényegében hét hosszabb, megfoghatatlan ideig tartó időszak volt, és a nap, melyen az Úr megpihent, szintén egy hosszabb periódus lehetett. Ezzel azonban teljesen értéktelenné teszik Isten szent törvényének negyedik parancsolatát. Némelyek azonnal elfogadják ezt az álláspontot, mivel így megfoszthatják erejétől a negyedik parancsolatot, és így mentesülnek az előírásaitól. - Spiritual Gifts, 3. köt., 91-92. o.

Amikor Isten erőteljes hangon kihirdette törvényét a Sínai-hegy-nél, a következő szavakkal vezette be a szombatot: „Megemlékezzél a szombatnapról, hogy megszenteljed azt.” Majd rámutatott, hogy mit kell tenni hat nap alatt, és mit nem szabad tenni a hetediken. Ezek után rávilágított arra is, hogy miért kell tiszteletben tartanunk a hétnapos ciklust, és bemutatta az első hét alatt nyilvánvalóvá vált személyes példáját is: „Mert hat napon teremté az Úr az eget és a földet, a tengert és mindent, ami azokban van, a hetedik napon pedig megnyugovék. Azért megáldá az Úr a szombat napját, és megszentelé azt.”

Ez az érvelés gyönyörűen kibontakozik, ha megértjük, hogy a teremtéstörténet hat szó szerinti napjáról szól. Minden hét első hat napját az ember kapta munkára, hiszen Isten is ezeket a napokat használta fel teremtői munkájára. Aztán az Úr félretette a hetedik napot, a nyugalomnapot annak emlékoszlopaként, hogy megpihent, miután hat nap alatt befejezte alkotói művét. - Spiritual Gifts, 3. köt., 90. o.

A szombatnak mint a teremtés emlékünnepének az az igazi jelentősége, hogy állandóan arra emlékeztet, miért is illeti Istent imádat. Azért, mert Ő a Teremtő, mi pedig a teremtményei. A szombat tehát éppen az Úr imádásának a gyökerét érinti, mert semmi más intézmény nem tanítja ezt a nagy igazságot ilyen meggyőzően. Isten imádásának igazi alapját - nem csupán a hetedik napinak, hanem minden istentiszteletnek - a Teremtő és teremtményei közötti különbségben kell megkeresni. Ez a nagyszerű tény soha nem fakulhat meg, és ezt sohasem szabad elfelejteni. Azért rendelte el a Mindenható a szombatot az Éden-ben, hogy állandóan emlékeztesse erre az igazságra az embert. Ameddig azért imádjuk Istent, mert Ő a Teremtő, addig a szombat lesz ennek a jele és emlékeztetője. - A nagy küzdelem, 437. o.

