---
title:  A Teremtés, A bŰnbeesés És A kereszt
date:  21/05/2020
---

A Biblia leírásában töretlen láncolat figyelhető meg a tökéletes teremtés, a bűnbeesés, a megígért Messiás és a végső megváltás között. Ezek a nagy horderejű események az emberiség megváltási történetének az alapjai.

`Olvassuk el 1Móz 1:31, 2:15-17 és 3:1-7 verseit! Mi történt Isten tökéletes teremtésével?`

Isten úgy minősítette a teremtett világot, hogy „igen jó” (1Móz 1:31). „A teremtés most teljes volt… Éden virágzott a földön. Ádám és Éva szabadon odamehetett az élet fájához. A bűn szennye és a halál árnyéka nem csúfította el a gyönyörű teremtettséget” (Ellen G. White: Pátriárkák és próféták. Budapest, 1993, Advent Kiadó, 21. o.). Isten figyelmeztette Ádámot és Évát, hogy amennyiben esznek a tiltott fáról, bizonyosan meghalnak (1Móz 2:15-17). A kígyó egy kérdéssel indította a beszélgetést, amivel teljes mértékben cáfolta Isten szavait: „Dehogy haltok meg” (1Móz 3:4, RÚF)! Sátán azzal kecsegtette Évát, hogy nagy tudásra tesz szert és olyan lesz, mint Isten, ő pedig nyilván hitt neki.

`Pál hogyan erősíti meg Isten kijelentését, amit 1Móz 2:15-17 szakaszában tett? Olvassuk el Róm 5:12 és 6:23 verseit! Hogyan viszonyulnak ezek a tanítások a teisztikus evolúcióhoz?`

A Szentírásban láthatjuk, hogy későbbi bibliai írók megerősítenek korábbi kijelentéseket és további részletekbe avatnak be. Róma 5–8. fejezetében Pál a bűnről és a megváltás szépségéről ír: „Ahogyan tehát egy ember által jött a bűn a világba, és a bűn által a halál, úgy minden emberre átterjedt a halál azáltal, hogy mindenki vétkezett” (Róm 5:12, RÚF). Az evolúciós szemlélet alapján azonban a halálnak már évmilliókkal az emberiség megjelenése előtt jelen kellett volna lennie. Ebből a gondolatból komoly következtetések származnának az eredendő bűnről, Krisztusnak a kereszten történt, helyettesítő haláláról és a megváltás tervéről szóló bibliai tanítást illetően. Amennyiben a halál nem függ össze a bűnnel, akkor nem lehet a bűn zsoldja (Róm 6:23), és Krisztusnak nem lett volna oka meghalni a bűneinkért. Ám a teremtés, a bűnbeesés és a keresztáldozat elválaszthatatlanul kapcsolódik egymással. Az első Ádám összetartozik a második Ádámmal (1Kor 15:45, 47). A kereszténység alapját támadja a darwini evolúcióban vagy azokban az elképzelésekben való hit, amelyek az evolúció folyamatába belehelyezik Istent.

---

#### Ellen G. White idézetek

Bukása után Sátán megpróbálta Ádám és Éva elméjét rávenni hűségük feladására. Amennyiben Isten törvényét meg lehetett volna változtatni és az ember elbukott állapotához igazítani, Ádám bűnbocsánatban részesülten maradhatott volna az Édenben, csakhogy a bűn zsoldja a halál, ezért Jézusnak kellett az ember helyébe lépnie. Ha meg lehetett volna változtatni Isten törvényét, akkor Krisztus a mennyben maradhatott volna, és nem lett volna szükség az ember megmentése érdekében hozott végtelen áldozatra. Isten törvényét azonban nem lehetett megváltoztatni, ezért önmagát adta az elbukott emberért, Ádám pedig elveszítette az Édenkertet, és utódaival együtt próbára lett téve. - That I May Know Him, 289. o.

Az ember bukásának híre elterjedt a mennyben, és minden hárfa elnémult. Az angyalok végtelen fájdalmukban levették a fejükről koronáikat. Az egész menny izgatottan zsongott. Tanácsot tartottak, hogy elhatározzák, mi történjen a bűnös párral. Az angyalok attól tartottak, hogy a bűnbeesett emberpár kinyújtja kezét az élet fája után is, és így halhatatlan bűnösök lesznek. Ámde Isten kijelentette, hogy a bűnösöket kiűzi Éden kertjéből. Az Úr azonnal megbízott angyalokat, hogy az élet fájához vezető utat őrizzék. Sátán jól átgondolt terve az volt, hogy Ádám és Éva engedetlenkedjenek, és miután kihívták maguk ellen Isten haragját, egyenek az élet fájának gyümölcséből is, hogy örökké éljenek bűnben és engedetlenségben, és így örökké megmaradjon a bűn a világon. De Isten kiküldte szent angyalait, hogy a bűnösöket kiűzzék az Édenkertből, és távol tartsák őket az élet fájától. E hatalmas angyalok mindegyike jobbjában tartott valamit, ami villogó kardhoz hasonlított. - Tapasztalatok és látomások, 148. o.

A menny tiszta és szent hely, ahová senki sem léphet be, ha nem vált nemessé, lelkivé, és nem tisztult meg. Van munkánk, amit nekünk kell elvégezni, és csak akkor leszünk erre képesek, ha Jézusból merítünk erőt. A Bibliát minden más könyvnél inkább tanulmányozzuk. Úgy kell szeretnünk, és engedünk neki, mint Isten hangjának. Lássuk és értsük meg korlátozásait és követelményeit, a parancsokat és a tiltásokat, és fogjuk fel Isten Igéjének valódi értelmét. - A keresztény nevelés alapjai, 133. o.

De Krisztus, aki áldozatával megfizette a bűn büntetését, nemcsak megváltja az embert, hanem vissza is adja eljátszott uralmát. Mindent, amit az első Ádám elvesztett, helyreállít a második... Isten a földet szent és boldog lények lakóhelyéül teremtette. Az Úr „alkotá a földet, és teremté azt, és megerősíté; nem hiába teremté azt, hanem lakásul alkotá” (Ésa 45:18). Ez a szándék megvalósul, amikor Isten hatalma által megújultan, a bűntől és bánattól megszabadultan a föld a megváltottak örök lakóhelyévé lesz. - Pátriárkák és próféták, 67. o.

