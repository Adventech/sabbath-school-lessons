---
title:  Teremtés: Mózes első könyve az alap, 1. rész
date:  16/05/2020
---

### E heti tanulmányunk
1Mózes 1:3-5; 2Mózes 20:8-11; Máté 19:3-6; János 1:1-3; Róma 5:12; Jelenések 14:7

> <p></p>
> „Kezdetben volt az Ige, és az Ige Istennél volt, és az Ige Isten volt. Ő kezdetben Istennél volt. Minden általa lett, és nélküle semmi sem lett, ami létrejött. Benne élet volt, és az élet volt az emberek világossága” (Jn 1:1-4, RÚF).

Mózes első könyvének első néhány fejezete alapvető fontosságú a Szentírás többi részére nézve, a Biblia nagy horderejű tanításai vagy hitelvei ezekből táplálkoznak. Itt találjuk a leírást az isteni Szentháromságról, amint összhangban dolgozik az Atya, a Fiú (Jn 1:1-3; Zsid 1:1-2) és a Szentlélek (1Móz 1:2), hogy megteremtsék a világot, mindennel, ami abban van. Ez az emberiség megteremtésében csúcsosodik ki. Mózes első könyve bevezet a szombat fogalmába (1Móz 2:1-3), a gonosz eredetébe (1Mózes 3. fejezet), a Messiás ígéretébe és a megváltási tervbe (1Móz 3:15), a világméretű özönvíz történetébe (1Mózes 6–9. fejezet), a szövetség megkötésébe (1Móz 1:28; 2:2-3, 15-17; 9:9-17; 15. fejezet), a nyelvek és a népek szétszóratásának történetébe (1Mózes 10–11. fejezet), valamint a nemzetségi táblázatokba, amelyek a teremtéstől az Ábrahámig tartó bibliai kronológia keretét képezik (1Mózes 5. és 11. fejezet). Isten Szavának ereje (1Móz 1:3; Jn 17:17; 2Tim 3:16), az emberiség természete (1Móz 1:26-28), Isten jelleme (Mt 10:29-30), az egy férfi és egy nő közötti házasság (1Móz 1:27-28; 2:18, 21-25), a föld és erőforrásai feletti sáfárság (1Móz 1:26; 2:15, 19), továbbá az újjáteremtés ígérete (Ézs 65:17; 66:22; Jel 21:1) egyaránt az első fejezeteken alapul. Ezt fogjuk a héten tanulmányozni.

---

#### Ellen G. White idézetek

Napjainkban az emberek azt állítják, hogy Isten tanításait Krisztusra vonatkozóan nem támasztja alá a természet, és hogy a természet nincs összhangban sem az Ó-, sem az Újtestamentum írásaival. Azonban szó sincs a harmónia feltételezett hiányáról. A menny Istenének Igéje valóban nincs összhangban az emberi tudománnyal, viszont tökéletes harmóniában áll az általa teremtett tudománnyal. Az élő Isten méltó az imádatunkra, dicséretünkre és magasztalásunkra, mivel Ő teremtette a világot és az embert. Dicsőítenünk kell Őt, hogy ilyen csodálatos lényeknek teremtett bennünket. Testünk nem volt rejtve őelőtte, amikor olyan titokzatos módon megalkotott. Szeme már jóval azelőtt látttt bennünket, hogy testet öltöttünk volna, és az Ő könyvében már azelőtt írtak rólunk, hogy akár egy napot is léteztünk volna. Ő lehelte belénk az élet leheletét, és az értelmünket is Ő ihlette. - 117. kézirat, 1898. szeptember 21.

Krisztus testté válása ősidők és nemzetségek óta rejtett titok, mely „el vala rejtve ősidők óta és nemzetségek óta” (Kol 1:26). Ez az istenfélelem nagy és mélységes titka. „Az Ige testté lett, és lakozék mikö-zöttünk.” (Jn 1:14) Jézus emberi, a mennyeinél alantasabb természetet vett magára. Semmi sem bizonyítja jobban Isten csodálatos leereszkedését...

Krisztus nem csupán látszatra, hanem valóságosan emberi természetet vett magára. „Mivel tehát a gyermekek testből és vérből valók, Ő is hasonlatosképpen részese lett azoknak.” (Zsid 2:14) Mária fia volt. Emberi származás szerint Dávid fia. Az Ige embernek, „az ember Jézus Krisztusnak” jelenti ki. Ez az ember, írja Pál, „nagyobb dicsőségre méltattatott, mint Mózes, amennyiben a ház építőjének nagyobb a tisztessége, mint a háznak” (Zsid 3:3). - A Te Igéd igazság, 5. köt., 1130. o.

Nem másra, mint teremtő erőre van szükség a bomló test egészségének helyreállításához. Az a hang, amely életre szólította a föld porából teremtett embert, ugyanaz adott életet a haldokló gutaütöttnek is. Ugyanaz az erő, mely életet adott a testnek, megújította a szívet is. Ő, aki a teremtéskor „szólt és meglett”, aki „parancsolt és előállott” (Zsolt 33:9). Az Ő szava adott életet a bűneiben és vétkeiben halott léleknek is. A test meggyógyítása annak az erőnek a bizonyítéka, mely megújította a szívet. Krisztus megparancsolta a gutaütöttnek, hogy keljen fel és menjen el, „hogy (...) megtudjátok - mondta -, hogy az ember Fiának van hatalma e földön a bűnöket megbocsátani” (Mk 2:10). (...)

Jézus Krisztus azért jött, „hogy az ördög munkáit lerontsa” (1Jn 3:8). „Őbenne vala az élet” (Jn 1:4), és Ő így szól: „Én azért jöttem, hogy életük legyen, és bővölködjenek.” (Jn 10:10) Ő „megelevenítő szellem” (1Kor 15:45). Most is ugyanolyan életadó ereje van, mint mikor meggyógyította a földön a betegeket, és megbocsátott a bűnösöknek. - Jézus élete, 269-270. o.

