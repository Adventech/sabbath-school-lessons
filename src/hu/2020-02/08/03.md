---
title:  A Teremtés Napjai
date:  18/05/2020
---

Az utóbbi években kialakult egy olyan irányzat, amely szerint a teremtés napjait nem szó szerint értik, hanem inkább metaforaként, példázatként vagy akár mítoszként. Az evolúció elmélete nyomán alakult ez ki, abból a feltételezésből, hogy hosszú koroknak kellett eltelni, amíg az élet létrejött a Föld nevű bolygón.  Mit tanít erről a témáról a Biblia? Miért kell a teremtés napjait szó szerint értelmeznünk Mózes első könyve szerint, nem pedig átvitt értelemben?

`Olvassuk el 1Móz 1:3-5 és 2Móz 20:8-11 verseit! Milyen formában használja a Szentírás a „nap” szót ezekben az igeszakaszokban?`

A héber „jóm”, azaz „nap” kifejezést következetesen a teremtéstörténet egész leírása során szó szerinti napra használja a Szentírás. Mózes első könyvében semmi nem utal arra, hogy nem a mai értelemben vett, valóságos napról lenne szó. Sőt még olyan teológusok is, akik nem hiszik, hogy szó szerinti napokról van itt szó, elismerik, hogy a szerző valóságos napokról írt. Érdekes, hogy Isten adja meg ennek az első időkeretnek a nevét (1Móz 1:5). A „lett este, és lett reggel” (1Móz 1:5, 8 stb, RÚF) mondat határozza meg, hogy mit jelent a „jóm” vagy nap. A kifejezés egyes számban, nem pedig többes számban jelenik meg, és egy napot jelent. Tehát a teremtés hét napját egy teljes időkeretként kell értelmeznünk, amit a héberben az „ehhad” („egy”) tőszám vezet be, amelyet aztán sorszámok követnek (második, harmadik, negyedik stb.). Ez a minta arra mutat, hogy napok egymásutániságáról van szó, amely a hetedik napban csúcsosodik ki. Nincs utalás ezeknek a kifejezéseknek a használatában vagy a történet leírásában arra, hogy a napok között bármilyen rés lenne. A teremtés hét napja valóban hét nap, ahogyan mai értelemben értjük a napokat. Ugyanakkor a napok valós volta abból is egyértelműen látszik, hogy Isten a saját ujjával írta a negyedik parancsolatot. Jelezte, hogy a hetedik nap, a szombat a szó szerinti, hét napos teremtési hétbe illeszkedik.

`Nem Mózes első könyvének teremtéstörténete az egyetlen teremtési leírás a Bibliában. Olvashatunk a második adventkor történő újjáteremtésről is, amikor Isten a halandót halhatatlanná változtatja, „Hirtelen egy szempillantás alatt, az utolsó harsonaszóra” (1Kor 15:52, RÚF). Isten képes ezt megtenni az újjáteremtéskor, akkor miért lett volna szüksége évmilliárdokra az első teremtéskor, mint ahogy a teisztikus evolúció tanítja?`

---

#### Ellen G. White idézetek

Lélekben elragadtattam vissza a teremtéshez, és megmutatták nekem az első hét napot, amikor Isten hat nap alatt befejezte művét, és a hetediken megnyugodott. Olyan volt, mint bármelyik más hét. És e napok

során teremtette meg a nyugalomnapot is. A hatalmas Isten modellként állította a napok ilyen ciklusát, hogy az ember ezt tartsa meg az idők végezetéig. „Elvégezteték az ég és a föld és azoknak minden serege.” (1Móz 2:1) Az Úr a teremtés minden napjának végén bemutatta munkája eredményét. És minden nap munkája egy újabb „sereget” jelentett számára, mivel Ő minden nap alkotott, minden nap művének egy újabb részét teremtette meg. Az első hét hetedik napján pedig megpihent, és megáldotta azt a napot, majd félretette az ember számára. A hétnapos ciklus - hat munkanap és egy nyugalomnap - a bibliai történelem során végig meg lett őrizve, és eljutott napjainkig. A nyugalomnap eredete az első hét nap csodálatos alkotásaiból származik. - Spiritual Gifts, 3. köt., 90. o.

Közvetlenül a negyedik parancsolat szombatját támadja az a hitetlen feltételezés, miszerint az első hét eseményeinek megvalósítása érdekében sokkal hosszabb időszakra lett volna szükség. Lényegében meghatározatlannak és homályosnak állít be olyan dolgokat, amelyeket Isten világosan érthetően kijelentett. Ez a hitetlenség legaljasabb módja, és akik ezt felkarolva állítják, hogy hisznek a teremtésben, lényegében a hitetlenségüket álcázzák. Istent vádolják, hogy elvárja az embertől a szó szerinti hétnapos ciklus tiszteletben tartását egy - szerintük -meghatározatlan és homályos eseménysorozat emlékünnepeként. Ő azonban nem így bánik a halandó emberrel. Állításukkal tulajdonképpen tiszteletlenségüket fejezik ki a mennyei bölcsességgel szemben. - Spiritual Gifts, 3. köt., 91. o.

Most már teljes biztonsággal tudjuk, hogy az Úr eljövetele közel van. „Az ég és a föld elmúlnak - mondja -, de az én beszédeim semmiképpen el nem múlnak.” (Mt 24:35)

Krisztus nagy dicsőséggel jön el az ég felhőiben. Ragyogó angyalok sokasága kíséri majd. Azért jön, hogy feltámassza a halottakat, hogy megdicsőítse azokat, akik szerették Őt, és megtartották parancsolatait, és magához veszi őket. Krisztus nem feledkezett meg róluk, sem ígéretéről. Újra összekapcsolódunk családunk tagjaival. Mikor halotta-inkra tekintünk, elgondolkozhatunk arról a reggelről, mikor Isten harsonái megszólalnak, „a halottak feltámadnak romolhatatlanságban, és mi elváltozunk” (1Kor 15:52). Már csak egy rövid idő, és meglátjuk a Királyt a maga szépségében és dicsőségében. Már csak egy rövid idő,

és Krisztus letöröl a szemünkről minden könnyet. Már csak egy rövid idő, és Jézus Isten „dicsősége elé állíthat” bennünket „feddhetetlenségben nagy örömmel” (Júd 1:24). Azért, mikor az Üdvözítő megadta érkezése jeleit, ezt mondta: „Mikor pedig ezek kezdenek meglenni, nézzetek fel, és emeljétek fel a ti fejeteket; mert elközelgett a ti váltságotok.” (Lk 21:28) - Jézus élete, 632. o.

