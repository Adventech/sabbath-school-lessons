---
title:  Kezdetben…
date:  17/05/2020
---

`Olvassuk el 1Móz 1:1 versét! Milyen mély igazságokat jelent ki ez a vers?`

A Biblia a legfennköltebb és a legmélyebb értelmű szavakkal kezdődik, amelyek egyszerűek, de mégis, amikor gondosan tanulmányozzuk őket, felmérhetetlen mélységig hatolnak. Valójában a Biblia első mondata a legnagyobb filozofikus kérdésekre ad választ, mint pl. arra, hogy „Kik vagyunk?”, „Miért vagyunk itt?” és „Hogyan kerültünk ide?”

Azért létezünk, mert Isten megteremtett minket a múlt egy meghatározott idejében. Nem a semmiből fejlődtünk ki, nem is a véletlen folytán jöttünk létre, minden konkrét életcél és tervezett irány nélkül, amint azt a jelenkori tudománynak az eredetről szóló elképzelései alapján tanítják. A darwini evolúció minden vonatkozásban ellentmond a Szentírásnak, és valójában csak ostobának tünteti fel a keresztényeket az, ha megpróbálják összhangba hozni a Bibliával ezt az elméletet.

Isten teremtett meg minket egy bizonyos időpontban: „kezdetben”. Ez szükségképpen azt jelenti, hogy a kezdet előtt Ő már létezett. Vagyis létezett, mielőtt megteremtette az időt, amit a napi „este és reggel” ciklusokkal fejezett ki, valamint a hónapokkal és évekkel, mindezt a világunknak a naphoz és a holdhoz való viszonyában. Ez az abszolút kezdet más szentírási részekből is visszacseng és támogatást kap, amelyek folyamatosan igazolják Isten teremtői munkáját és eszközeit (Jn 1:1-3).

`Olvassuk el Jn 1:1-3 és Zsid 1:1-2 szakaszait! Valójában ki a Teremtő? Mi a jelentősége annak, hogy Ő halt meg a kereszten?`

A Biblia azt tanítja, hogy Jézus a Teremtő. „Minden általa lett, és nélküle semmi sem lett, ami létrejött” (Jn 1:3, RÚF). Jézus „által a világot is teremtette” (Zsid 1:1-2). Mivel a kezdetektől minden Jézustól ered, valóban reményünk van arra, hogy a vég idején be is fejezi azt, amit elkezdett, hiszen Ő „az Alfa és az Ómega, az első és az utolsó” (Jel 22:13; 1:8, RÚF).

`Mit jelent a tudat, hogy Isten teremtett meg minket? Képzeljük el, mi lenne, ha nem hinnénk ezt! Mennyire másképp tekintenénk önmagunkra és másokra! Miért?`

---

#### Ellen G. White idézetek

„Kezdetben Isten...” (1Móz 1:1) Kétségbeesetten kérdező lelkünk, amely ide-oda röpköd, akár a bárkából kiengedett galamb, csakis nála találhat megnyugvást. Fent, lent és mindenen túl ott lakik a végtelen szeretet, ami azért dolgozik, hogy mindent elvégezzen „a jóban való teljes gyönyörűséggel” (2Thessz 1:11).

„Mert ami Istenben láthatatlan, tudniillik az Ő örökké való hatalma és istensége, a világ teremtésétől fogva az Ő alkotásaiból megértetvén megláttatik.” (Róm 1:20) Bizonyságtételüket azonban csak az értheti meg, aki az isteni Tanító segítségét kéri. „Mert kicsoda tudja az emberek közül az ember dolgait, hanemha az embernek lelke, amely őbenne van? Azonképpen az Isten dolgait sem ismeri senki, hanemha az Istennek Lelke.” (1Kor 2:11) (...)

Csakis úgy lehet helyesen értelmezni a tudomány kijelentéseit, ha annak a Léleknek a segítségét kérjük, aki kezdetben „a vizek felett lebegett”, ha azt az Igét vesszük alapul, melynek teremtő erejére létrejött

minden, és ha arra hallgatunk, aki „az igazi világosság... amely megvilágosít minden embert” (1Móz 1:2; Jn 1:9). Csak az Ő vezetésükkel tudjuk a tudomány legmélyebb titkait felfogni. - Nevelés, 134. o.

A föld kimondhatatlanul gyönyörű állapotban került ki a Teremtő kezéből. Hegyek, dombok és tágas rétek, folyók és tavak borították. Nem egyhangú, véget nem érő rónaság volt, hanem dombok és hegyek tarkították, viszont nem szabdalták ilyen magas sziklaszirtek, mint most, hanem formájuk arányos és szép volt. Sehol sem látszottak csupasz sziklák, mivel akkor még a felszín alatt a hegyek gerincét alkották. A dombokat, hegyeket és réteket növények, virágok és délceg fák díszítették, melyek sokkal szebbek voltak, és magasabbra nyúltak a maiaknál. A levegő tiszta és egészséges volt, és a föld egy pompás palotához hasonlított. Az angyalok örömmel szemlélték Isten csodálatos és szép művét. - Lift Him Up, 47. o.

Akiknek igaz ismeretük van Istenről, azok nem válnak olyannyira az anyagi törvények és a természet működésének rabjaivá, hogy ne vegyék észre vagy ne akarják elismerni Isten folyamatos munkálkodását a természetben. A természet nem azonos vele, és soha nem is volt. A természet maga - noha szava bizonyságot tesz Istenről - nem Ő. Mindössze arról van szó, hogy a teremtés munkájaként tanúságot tesz az Úr hatalmáról. A természet szerzője a Szentháromság. A természet világának nincs önmagában való hatalma, csak az, amivel Isten ruházza fel. Az Atya személyes Isten, a Fiú pedig személyes Krisztus. „Minekutána az Isten sok rendben és sokféleképpen szólott hajdan az atyáknak a próféták által, ez utolsó időkben szólott nékünk Fia által. Akit tett mindennek örökösévé, aki által a világot is teremtette. Aki az Ő dicsőségének visszatükröződése, és az Ő valóságának képmása, aki hatalma szavával fenntartja a mindenséget, aki minket bűneinktől megtisztítván üle a Felségnek jobbjára a magasságban.” (Zsid 1:1-3) - Szemelvények Ellen G. White írásaiból, 1. köt., 293. o.

