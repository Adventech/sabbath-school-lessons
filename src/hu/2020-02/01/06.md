---
title:  Az Ige Átformáló Ereje
date:  02/04/2020
---

`Olvasd el 2Kir 22:3-20 szakaszát! Miért szaggatta meg a ruháját Jósiás király? Hogyan változtatta meg nemcsak őt, hanem Júda egész nemzetét az, amit megtaláltak?`

Kr. e. 621-ben, Jósiás 25 éves korában Hilkijjá főpap megtalálta „a törvénykönyvet”, amely minden bizonnyal Mózes öt könyve lehetett, pontosabban Mózes ötödik könyve. Ez a tekercs elveszett édesapja, Ámón és a leggonoszabb király, Manassé uralkodása idején, aki Jósiás nagyapja volt. Ekkoriban Baált, Asérát és az ég minden seregét imádták (lásd 2Kir 21:3-9). Amint Jósiás tudomást szerzett a szövetség feltételeiről, nagy szomorúságában megszaggatta a ruháit, mert rádöbbent, hogy milyen messze került ő és a nép az igaz Isten imádatától. Az egész országban azonnali reformintézkedésekbe kezdett, leromboltatta a magaslatokat és megsemmisíttette az idegen istenek szobrait. Végül csak egyetlen istentiszteleti hely maradt Júdában: Isten temploma Jeruzsálemben. A Szentírás megtalálása meggyőződést, megtérést és átformáló erőt hozott. Ez a változás Jósiással kezdődött, majd egész Júdára elhatott.

`Hogyan fejezi ki a Biblia, hogy életet megváltoztató erővel bír és az üdvösség útját mutatja meg? Olvasd el Jn 16:13, 17:17, Róm 12:2 és Zsid 4:12 verseit!`

A Biblia életet megváltoztató erejének egyik legerősebb bizonyítéka egy ember megváltozott élete. A bűnön és romlottságon áthasítva az Ige megmutatja valós emberi természetünket, és azt is, hogy szükségünk van a Megváltóra.

Történelembe ágyazott, próféciával átitatott, különleges könyv a Biblia, életet átformáló erővel bír, tehát csak sajátságos módon szabad értelmezni. Ne úgy olvassuk, mint egy közönséges iratot! Isten élő Igéjét az élő Krisztus fényében kell értelmezni! Ő megígérte, hogy elküldi Lelkét, aki „elvezérel majd titeket minden igazságra” (Jn 16:13). A Bibliában, Isten igazságának kinyilatkoztatásában benne vannak a magyarázatának elvei is. Ezeket akkor fedezhetjük fel, ha megvizsgáljuk, hogyan használták a Szentírást annak írói, és miként vezette őket, amikor engedték, hogy az Ige önmagát értelmezze.

---

#### Ellen G. White idézetek

Jósiás mélyen megrendült, amikor először hallotta az ősi iratban foglalt intéseket és figyelmeztetéseket. Eddig nem volt igazán tudatában, hogy Isten ilyen világosan tárta Izrael elé „az életet és a halált, az áldást és az átkot” (5Móz 30:19); és milyen sokszor kérlelte őket: válasszák az élet útját, hogy a földön dicséretessé, minden nemzet áldásává lehessenek. „Legyetek erősek és bátrak, ne féljetek és ne rettegjetek tőlük - buzdította Isten Mózes által Izraelt -, mert maga az Úr, a te Istened megy veled, nem hagy el téged, és nem marad el tőled.” (5Móz 31:6) (...)

Ezek és hasonló igeszakaszok tanúsították Jósiásnak, hogy Isten szereti népét, és gyűlöli a bűnt. A király remegett a jövőtől, amikor olvasta annak az ítéletnek a megjövendölését, amely gyorsan lesújt a makacsul engedetlenkedőkre. Nagy volt Júda romlottsága. - Próféták és királyok, 393, 396. o.

Jósiás király. megszaggatta ruháit, és arra bátorította a szent szolgálatot végző papokat, hogy helyette és a nép nevében kérdezzék meg az Urat, mivel elhajoltak az isteni rendelésektől. Összegyűjtötte Izrael véneit, és elrendelte, hogy a nép előtt olvassák fel a könyvet. Rámutattak a vezetők és a nép vétkeire, majd a király a nép elé járult, és bevallotta vétkét. Megtért, és megfogadta, hogy teljes szívvel megtartja az Úr rendeléseit. Jósiás addig nem nyugodott, míg a nép nem tett meg mindent annak érdekében, hogy megtérjen hitehagyásából, és az élő Istennek szolgáljon. - Reflecting Christ, 57. o.

Isten Igéjének igazságai a Mindenható kijelentései. Aki ezeket az igazságokat megvalósítja az életében, minden tekintetben új teremtéssé válik. Nem kap új értelmi képességeket, de megszűnik a sötétség, amely elhomályosította értelmét a tudatlanság és a bűn által. Ezek a szavak: „Új szívet adok nektek”, azt jelentik, hogy „új lelket adok nektek” (Ezék 11:19; 18:31; 36:26). A szív megváltozásával mindig együtt jár az igazság megértése és a meggyőződés keresztény kötelességeinkről. Aki komolyan és imádkozva, figyelmesen tanulmányozza a Szentírást, tiszta gondolkodást és józan ítélőképességet nyer: Istenhez fordulva a műveltség magasabb fokára juthat el. - Az én életem ma, 24. o.

Isten megismerése magasabb az égnél, és szélesebb a teljes földnél. (...) Igazi tanítvány csak az lehet, aki a Szentírást olvasva annak tudatában van, hogy Isten szava szól hozzá. Remegve áll az Úr Igéje előtt, mivel számára élő valóságot jelent. Tanulmányozza és mélyre ás annak rejtett kincseiért. Értelmét, szívét megnyitja a kegyelem befogadására, és mennyei kegyelmért könyörög, hogy felkészülhessen az örök életre. Amint mennyei fáklya kerül az ember kezébe, meglátja törékeny voltát, fogyatkozásait és elkeseredett helyzetét, amikor önmagában keresi a feddhetetlenséget. Meglátja, hogy nincs semmi, amivel az Atya elé járulhatna. Imádkozik, hogy mindig Krisztus képviselője, a Szentlélek vezérelje és vezesse el a teljes igazságra. (...)

Az igazi nevelés azokat az elsajátított ismereteket jelenti, melyeket a mostani próbaidőben szereztünk, és amelyek képessé tesznek a szentekkel való együtt lakásra. Áldásokat hoznak számunkra és másokra is már ebben az életben, és biztosítják az eljövendő örök élet múlhatatlan gazdagságait. - Sons and Daughters of God, 125. o.

