---
title:  Isten ÉlŐ Igéje
date:  29/03/2020
---

Általában az ember utolsó szavait tartják a legfontosabbnak. Mózes, a Biblia első öt meghatározó könyvének az írója közvetlenül a halála előtt egy éneket énekelt a népnek (5Móz 31:30–32:43).

`Olvasd el 5Móz 32:45-47 verseit! Mózes mit mond Isten Igéjéről? Milyen erővel bírt az Írás az ígéret földje határán álló héberek életében?`

Mózes utolsó szavaiban erős buzdítást találunk. Az emberek szívét Isten Igéjére hangolva arra intette őket, hogy egész életükben figyeljenek Istenre és az Ő akaratára. Amikor erre megtanítják a gyermekeiket, minden nemzedék továbbadja Isten szövetséges megváltási tervét az utána következőnek. Figyeljük meg, hogy nem válogathattak a kijelentések között, hanem engedelmeskedniük kellett, azaz meg kellett tartaniuk „ennek a törvénynek valamennyi igéjét” (5Móz 32:46, RÚF)!

A földi történelem végén Istennek lesz egy népe, amely a teljes Szentíráshoz hűséges. Ők azok, aki „megtartják az Isten parancsait, akiknél megvan Jézus bizonyságtétele” (Jel 12:17, RÚF). Hűségesen ragaszkodnak a Biblia tanításaihoz, nemcsak azért, mert így gazdagabb lesz a földi életük, hanem azért is, mert majd örökké élhetnek abban az országban, amelyet Jézus készít nekünk (Jn 14:1-3).

`Olvasd el Jn 1:1-5, 14 és 14:6 verseit! Mit tanítanak ezek az igehelyek Jézusról és az örök életről? Milyen kapcsolat van az Ige testté létele és a Szentírás kinyilatkoztatása, ill. ihletettsége között?`

Jézus a teljes Szentírás középpontja és célja. Ószövetségi ígéretek teljesedtek be testben való megjelenésével, a Messiás földre jövetelével. Nem csupán igazolja a Szentírást az, hogy Ő élt, meghalt és újra él, hanem még sokkal többet mond: teljesen új valóságban, az örök élet hatalmas ígéretét adja.

`Olvasd el újra 5Móz 32:47 versét! Tapasztaltad már, hogy az Isten Igéjének való engedelmesség „nem üres beszéd”? Miért nem hiábavaló az Istenbe vetett hit és az Igéje iránti engedelmesség?`

---

#### Ellen G. White idézetek

Krisztus testet öltése titok, sőt, olyan titok, „mely örök időktől fogva el volt hallgatva”. Az istenség legnagyobb és legmélyebb titka. „Az Ige testté lett, és lakozék közöttünk.” Jézus magára öltötte a mennyei természeténél alacsonyabb rendű emberi természetet. Semmi sem igazolja ennél jobban Isten leereszkedő voltát. „Mert úgy szerette Isten a világot, hogy az Ő egyszülött Fiát adta..” János olyan egyszerűen mutatja be ezt a csodálatos témát, hogy bárki megértheti, és világosságot nyerhet. (...)

Isten Igéje beszámol Krisztus földi életéről, ugyanakkor határozottan szól Krisztus örök létezéséről is. Az Ige mennyei Lényként, az Úr örök Fiaként létezett, és egy volt az Atyával. Öröktől fogva a szövetség közbenjárója, akiben megáldatnak a föld minden nemzetségei, zsidók és pogányok egyaránt, ha befogadják Őt. „Az Ige Istennel vala, és Isten vala az Ige.” Az angyalok és az emberek teremtése előtt az Ige Istennel volt, és Ő maga volt az Isten. - Lift Him Up, 74. o.

Jézus eljött, hogy közöttünk lakjon, és kinyilatkoztassa az Atyát mind emberek, mind angyalok előtt. Ő Isten Igéje volt - Isten gondolatait tette érthetővé. Tanítványaiért mondott imájában így szólt: „Megismertettem ővelük a te nevedet” (Jn 17:26) - „irgalmas és kegyelmes Isten, késedelmes a haragra, nagy irgalmasságú és igazságú” (2Móz 34:6) -, „hogy az a szeretet legyen őbennük, amellyel engem szerettél, és én is őbennük legyek” (Jn 17:26). De ez a kinyilatkoztatás nem csupán földi gyermekeinek szól. Kicsiny világunk az egész mindenség tankönyve. Isten kegyelmének csodálatos terve, a megváltó szeretet titka az a tantárgy, amelybe „angyalok vágyakoznak betekinteni” (1Pt 1:12), és amelyet végtelen időkön át fognak kutatni. Mind a megváltottak, mind az el nem bukott lények számára Krisztus keresztje lesz az ismeret és a dicséret forrása. Meglátszik majd, hogy a Jézus arcán ragyogó dicsőség az önfeláldozó szeretet fénye. A Kálváriáról áradó világosságban látható meg, hogy az önmegtagadó szeretet törvénye az élet törvénye a föld és a menny számára egyaránt; s hogy az Atya szívében van a forrása annak a szeretetnek, amely „nem keresi a maga hasznát” (1Kor 13:5); és hogy a szelíd, alázatos Jézus a megközelíthetetlen világosságban lakozó Atya jellemét mutatta be. - Jézus élete, 19. o.

Napjainkban, amikor felhívást kapunk, hogy figyeljünk Isten parancsolataira és a Jézus hitére, ugyanazt az ellenségeskedést tapasztaljuk, ami a Megváltó idejében nyilvánult meg. Isten maradék népéről írták: „Megharagudék azért a sárkány az asszonyra, és elméne, hogy hadakozzék egyebekkel az ő magvából valókkal, az Isten parancsolatainak megőrzőivel, és akiknél vala a Jézus Krisztus bizonyságtétele.” (Jel 12:17) - Jézus élete, 398. o.

