---
title:  A Biblia egyedi volta
date:  28/03/2020
---

### E heti tanulmányunk
1Mózes 49:8-12; 5Mózes 32:45-47; Ézsaiás 53:3-7; 1Korinthus 15:3-5, 51-55; Róma 12:2

> <p></p>
> „Lábam előtt mécses a te igéd, ösvényem világossága” (Zsolt 119:105, RÚF).

A Biblia egyedi, hiszen hatvanhat könyvből áll, amelyeket negyvennél is több szerző, három kontinensen (Ázsia, Afrika és Európa), jó ezerötszáz éven át írt. Nincs más, hozzá fogható szent vagy vallási könyv. Nem is csoda, hiszen ez Isten Igéje!

A Krisztus utáni első négy évszázadból az Újszövetségnek több mint huszonnégyezer-hatszáz kézirata maradt fenn. Platón eredeti kézirataiból hét van, Hérodotoszéból nyolc, Homérosz Iliászának pedig több mint kétszázhatvanhárom példánya maradt fenn. Tehát az Újszövetség szövegének pontosságát erős bizonyítékok támasztják alá.

Ismereteink szerint a Biblia volt az első könyv, amit lefordítottak, az első nyomtatott könyv a nyugati világban, és az első, amit annyi nyelven adtak ki, hogy ma a föld népességének 95%-a olvashatja.

Tartalmát és üzenetét tekintve is egyedi a Szentírás: Isten megváltó tevékenységét követi nyomon a történelemben. Felvázolja az Úr jövőbeli terveit, örök birodalmát, és összefonódik a próféciával. A Biblia Isten élő Szava, ugyanis Jézus megígérte, hogy Isten Lelke, aki a Szentírást ihlette (2Tim 3:16-17), a mai hívők számára is elérhető. Ő vezet el minden igazságra, miközben tanulmányozzuk az Igét (Jn 14:16-17; 15:26; 16:13).

---

#### Ellen G. White idézetek

Alaposan kutassák át meg át az Isten Igéjét. Bármi más olvasmány kevésbé fontos; a Biblia kutatása nem fogja szükségszerűen kizárni az összes vallásos olvasmányt, de ha imával tanulmányozzák az Úr szavát, akkor ki fogja rekeszteni az olyan olvasmányokat, amelyek elterelik a figyelmüket a Szentírásról. Ha figyelmesen olvassuk az Igét, ha könyörgünk, hogy meg tudjuk érteni, akkor minden sorában új szépséget fedezünk fel. Isten akkor olyan világosan fedi fel előttünk a becses igazságokat, hogy őszinte öröm fakad belőle számunkra, és amint kitárulnak előttünk vigasztaló, fenséges igazságai, folyton lakmározni fogunk belőlük. - Bizonyságtételek, 2. köt., 337-338. o.

A sorainkba fokozatosan beférkőző gonoszság észrevétlenül távolítja el a gyülekezeteket és az embereket az Úr iránti tisztelettől, és ezzel akadályt gördít azon erő útjába, amit a menny adni szeretne.

Testvéreim, hagyjátok meg annak Isten Igéjét, ami! Emberi bölcsesség ne bátorkodjék gyengíteni a Szentírás valamelyik kijelentését. A Jelenések könyvének ünnepélyes kijelentése kellene, hogy figyelmeztessen mindannyiunkat. Az Úr nevében mondom: „Oldd le a te saruidat lábaidról, mert szent a hely, amelyen állasz.” - Bizonyságtételek, 5. köt., 711. o.

Az egész Biblia Isten dicsőségének Krisztus általi kinyilatkoztatása. Ha elfogadjuk, hisszük és követjük, jellemünk átalakításának eszközévé lesz. Ez hatalmas ösztönző, kényszerítő erő, amely élénkíti testi, szellemi és lelki képességeinket, és helyes mederbe tereli az életet.

Azért lehet az ifjúságot, sőt, még az érettebb korosztályt is köny-nyen kísértésbe és bűnbe vinni, mert nem tanulmányozzák Isten Igéjét, és nem elmélkednek felette úgy, ahogy kellene. Mivel az Úr Igéjének szent tanításait semmibe veszik, életük és jellemük szilárd, biztos akaraterő hiányáról tanúskodik. Nem fordítanak komoly figyelmet arra, ami tiszta és szent gondolatokat ébreszt, és ami eltereli a gondolataikat arról, ami tisztátalan és hazug. Kevesen választják a jobb részt, és kevesen ülnek le Máriához hasonlóan Jézus lábához, hogy a mennyei Tanítótól tanuljanak. Krisztus szavait csak kevesen őrzik kincsként a szívükben, kevesen követik életük gyakorlatában.

A Biblia igazságai - ha elfogadjuk őket - csiszolják értelmünket, nemesítik lelkünket. Isten Igéjének kellő értékelése által mind fiatalok, mind idősek olyan feddhetetlenségre és elvhűségre juthatnak, hogy ellen tudnak állni a kísértéseknek. (...)

Gondolataikat, képességeiket, szellemi erejük legjavát szenteljék a Mindenható gondolatainak tanulmányozására! Ne az emberi feltevésekből kialakított filozófiát tanulmányozzák, hanem annak a filozófiáját, aki az igazság! Nincs olyan irodalmi alkotás, amelynek értéke hasonlítható lenne hozzá. - A nagy Orvos lábnyomán, 458-459. o.

