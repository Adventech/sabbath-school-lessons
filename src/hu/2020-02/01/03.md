---
title:  Kik És Hol Írták A bibliát?
date:  30/03/2020
---

A szerzők, a helyszínek és a hátterek sokfélesége egyaránt erős bizonyság arra, hogy Isten tettei éppen olyan változatosak a történelemben és üzenete közvetítésében, mint amennyire kulturálisan sokszínű a célközönség.

`Mit mondanak el a következő igehelyek a Biblia íróiról és a körülményeikről? 2Móz 2:10; Jer 1:1-6; Dán 6:1-5; Ám 7:14; Mt 9:9; Fil 3:3-6; Jel 1:9`

A Bibliát olyan emberek írták, akik különböző háttérből és eltérő körülmények közül származtak. Egyesek királyi palotában, mások börtönben vagy fogságban voltak, megint mások pedig misszióútjukon hirdették az evangéliumot. Eltérő volt a képzettségük: Mózes például királyi neveltetésben részesült, Dánielt pedig arra tanították, hogy magas beosztásban szolgáljon. Mások egyszerű pásztorként éltek. Akadtak közöttük nagyon fiatalok, de előrehaladott korúak is. A különbözőségek ellenére egy közös volt bennük: Isten elhívta és a Szentlélek ihlette őket, hogy népe számára üzeneteket írjanak, bárhol és bármikor is éltek.

Egyes bibliai írók a saját szemükkel látták azt, amiről beszámoltak. Mások személyesen, nagy alapossággal kutatták az eseményeket, körültekintően használtak fel meglévő feljegyzéseket (Józs 10:13; Lk 1:1-3). Azonban a Biblia minden egyes része ihletett (2Tim 3:16). Ezért jelenti ki Pál, hogy „amit korábban megírtak, a mi tanításunkra írták meg, hogy az Írásokból türelmet és vigasztalást merítve reménykedjünk” (Róm 15:4, RÚF). Isten, aki megalkotta az emberi nyelvet, lehetővé teszi, hogy kiválasztott emberek ihletett gondolatokat emberi szavakba öntve közvetítsenek, megbízható és szavahihető formában.

„Istennek tetszett, hogy igazságát emberi eszközök útján közölje a világgal, és Szentlelke képessé és alkalmassá tett embereket erre a munkára. Ő irányította gondolataikat mondani- és írnivalójuk kiválasztásakor. A kincset földi edényekbe rejtette, de az így is mennyei kincs” (Szemelvények Ellen G. White írásaiból. 1. köt., Budapest, 1999, Advent Kiadó, 24. o.).

`Számos író sokféle összefüggésben írt, mégis ugyanaz az Isten nyilatkoztatta ki magát általuk. Hogyan igazolja ez is Isten Igéjének a hitelességét?`

---

#### Ellen G. White idézetek

A Biblia tökéletes jellembeli mércét tár elénk. E szent könyv, melyet Isten ihletett, és szent írók jegyeztek le, az élet minden körülményei között tökéletes vezető. Félreérthetetlenül fogalmazza meg mind az ifjú, mind az idős kötelességeit. Ha az ember az élet vezérfonalává teszi, akkor lelkét „felfelé” vezeti. Gondolatait felemeli, jellemét jobbá teszi, a szívnek békét és örömöt ad. - A keresztény nevelés alapjai, 100. o.

Az Úr halandó emberekre bízta Igéjének összeállítását. Az Ige, mely az Ó- és az Újszövetség könyveiből áll, az elveszett világ lakóinak szánt útjelző. Isten örökül hagyta az embernek, hogy az irányelvek tanulmányozása és betartása által egyetlen léleknek se kelljen eltévednie a mennybe vezető úton.

Mindazok, akik a Szentírás kritikus helyeit úgy akarják tisztázni, hogy saját véges tudásukkal megállapítják, mi az ihletett, és mi nem, jobban tennék, ha befednék arcukat, mint Illés, amikor a szelíd és halk szót meghallotta. Isten és a szent angyalok jelenlétében vannak, akik korokon át ismeretet és világosságot hoztak az embereknek. Ők mondták el nekik, mit tegyenek, és mit ne, érdekfeszítő helyszíneken vezetve és mérföldkőtől mérföldkőig kísérve őket szimbólumok, jelek és illusztrációk által. - Szemelvények Ellen G. White írásaiból, 1. köt., 16-17. o.

Lukács, az Apostolok cselekedetei írója és Theofilus, akinek írta, szép barátságnak örvendeztek. Theofilus sok tanítást és nagy világosságot kapott Lukácstól. Lukács korábban Theofilus tanítója volt, és később is felelősnek tartotta magát, hogy irányítsa és oktassa tanítványát, támogassa és védje munkásságában.

Abban az időben szokás volt elküldeni valakinek a kéziratot megvizsgálásra és elbírálásra. Lukács Teofilust választotta, akiben megbízott, hogy jól végzi el a fontos feladatot. Először Krisztus életének feljegyzéseire irányítja a figyelmet, amint azt Lukács könyve leírja, melyet ő ugyancsak Teofilusnak írt (1:1-5). A Megváltó tanításait kéziratokban és tekercsekben kellett megőrizniük. - A Te Igéd igazság, 6. köt., 1051. o.

Ha ihletés nélküli emberek írták volna Bibliánkat, egészen másként festene. Akkor nagyon nyomasztó olvasmány lenne a tévelygő halandóknak, akik velük született gyengeségekkel és egy szívós ellenfél kísértéseivel küszködnek. Így azonban a Biblia történetírásában a kiválasztott jellemek vallásos életének szavahihető feljegyzéseivel rendelkezünk. Akiket Isten kitüntetett, és akikre súlyos felelősségeket bízott, olykor vereséget szenvedtek a kísértésektől, néha bűnbe estek, csakúgy, mint ma mi is. Hol törekszünk, hol ingadozunk, hol gyakran tévedésbe esünk. Mégis bátorító ez csüggedő szívünk számára, ha tudjuk, hogy ők Isten kegyelméből új erőt nyerhettek gonosz természetük fölé emelkedéshez; és mikor erre gondolunk, mi is készek leszünk megújult erővel bocsátkozni a küzdelembe. - Bizonyságtételek, 4. köt., 10. o.

