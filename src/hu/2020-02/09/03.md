---
title:  Teremtéstörténet Az Ókori Irodalomban
date:  25/05/2020
---

Régészek olyan ókori, Egyiptomból és a Közel-Keletről származó iratokat fedeztek fel, amelyekben szerepelnek a teremtés és az özönvíz ősi történetei. Ennek hatására egyesek elgondolkodtak azon, hogy Mózes első könyvének beszámolója kölcsönzött-e ezektől a kultúráktól, és a Szentírás bármilyen vonatkozásban alárendelt-e azoknak. Valóban ez lenne a helyzet?

`Olvassuk el 1Móz 1:1–2:4 szakaszát, majd pedig az alábbi kivonatot az Atrahaszisz eposzból: „Amikor az ember helyett az istenek/végezték a munkát, a terheket hordozták,/Az istenek terhe túl nagy,/A munka túl nehéz volt, túl sokat fáradtak/… Hagyd, hogy a méh-istennőnek utódai legyenek,/és hagyd, hogy az ember viselje az istenek terhét!... Geshtu-et, egy értelmes istent/levágták a gyülekezetükben./Nintu agyaggal keverte össze/a húsát és vérét” (Stephanie Dalley: Myths from Mesopotamia: Creation, the Flood, Gilgamesh, and Others. New York, 1989, Oxford University Press, 9., 14-15. o.). Milyen különbségeket látunk?`

Bár vannak hasonlóságok a két történet között (például az első ember teremtésénél egyaránt szerepel az agyag), a különbségek sokkal jelentősebbek.

1) Az Atrahasziszban az emberek az istenek helyett dolgoznak, hogy ők pihenhessenek. Mózes első könyve szerint Isten az ember, a teremtés csúcsa számára teremtette a földet és mindent, ami abban van, azután pedig az emberpárral együtt megpihent. Mózes első könyve szerint Isten az embert egy kertbe helyezte és közösségbe hívta önmagával. Feladatául adta, hogy gondoskodjon a teremtett világról – ez olyan gondolat, ami nincs benne az Atrahasziszban.

2) Az Atrahasziszban egy kisebb istent megölnek, majd a vérét agyaggal elegyítik, hogy megalkossák a férfit és a nőt. Mózes első könyvében az első Ádámot Isten gondosan „formálja” meg, azután életet lehel belé, később pedig az asszonyt „alkotja” meg „segítőtársául”, és nem egy meggyilkolt istenből teremtette Ádámot és Évát.

3) Mózes első könyvének beszámolójában nem utal semmi konfliktusra, erőszakra, amint azt az Atrahaszisz történetben találjuk.

A bibliai beszámoló magasztos képet fest a mindenható Istenről, aki a tökéletes világban méltóságteljes életcélt ad az emberiségnek. Ennek az alapvető különbségnek a fényében a tudósok végül arra következtettek, hogy itt egészen eltérő teremtési leírásról van szó.

---

#### Ellen G. White idézetek

Egyedül Isten Igéjében találhatjuk meg a teremtés hiteles leírását, és itt olvashatjuk el emberiségünk történelmét emberi előítélettől vagy büszkeségtől mentesen. Az Igében találkozhatunk az ősatyákkal és a prófétákkal, s hallhatjuk az Örökkévaló szavait. Itt szemlélhetjük a mennyei Felséget, amint megalázta magát, hogy helyettesünk és kezesünk legyen, megküzdjön a sötétség hatalmaival, és kivívja értünk a győzelmet. Mindezek tiszteletteljes tanulmányozása meglágyítja, megtisztítja és megnemesíti a szívünket, és új erővel és élettel tölti be lelkünket. - Az én életem ma, 107. o.

Mikor az értelmet bibliai igazságokkal raktározzuk tele, az írás elvei mély gyökeret eresztenek a lélekben, az igazsághoz igazodik választásunk és ízlésünk, egy lesz vele, és nem kívánja az elaljasító, durvává tevő, izgalmas irodalmat, mely gyöngíti az erkölcsi erőt, és rontja az Isten által hasznosságra ránk ruházott képességeket. A Biblia igazságai ellenszerként hatnak a könnyű olvasmányokban tett mérgező, burkolt célzásokra. - Értelem, jellem, egyéniség, 1. köt., 96. o.

Teremtett műveinek minden egymást követő napján Isten azt állapította meg, hogy jó. De az emberről, akit Teremtője képmására alkotott, azt mondta, hogy nagyon jó. Semmi más teremtmény, akit Isten alkotott, nem váltotta ki az Úr szeretetének ekkora megnyilvánulását. S mikor a bűn miatt minden elveszett, akkor Isten szeretett Fiát adta oda a bukott emberiségért. Az Ő akarata volt, hogy az emberek ne pusztuljanak el bűneikben, hanem éljenek, hogy a világ áldására és Alkotójuk becsületére fordítsák képességeiket. Az olyan hitvalló keresztények, akik nem élnek mások javára, azok az Úr akarata helyett inkább a maguk romlott akaratát követik. A Mester majd elszámolásra hívja őket, amiért visszaéltek az áldásokkal, melyeket rájuk árasztott. - Bizonyságtételek, 4. köt., 562. o.

Isten az özönvíz előtt elhívta Noét, hogy figyelmeztesse a világot, és hogy az embereket megtérésre vezesse, így megmeneküljenek a rettenetes pusztítástól. Krisztus visszajövetelének közeledtével az Úr figyelmeztető üzenettel küldi ki szolgáit a világba, hogy készítsék fel az embereket a nagy eseményre. Embertömegek hágták át a menny törvényét, de most az Ő kegyelme által mindenkit felszólít, hogy fogadják el a szent elveket. Aki elhagyja bűneit, és Krisztusba vetett hittel tér Istenhez, annak Ő felkínálja bűnbocsánatát. - Conflict and Courage, 41. o.

