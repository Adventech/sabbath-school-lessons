---
title:  Mózes ElsŐ Könyve És A pogányság
date:  26/05/2020
---

Mózes első könyve távolról sem pogány teremtési mítoszokból ered, sőt inkább cáfolja azokat. Kifejezetten eltérőnek mutatja be Istent, a Teremtőt, mint azok.

`Olvassuk el 1Móz 1:14-19 szakaszát! Hogyan jelennek meg a negyedik teremtési nap elemei? Mi a szerepük?`

A „nap” és „hold” kifejezéseket azért kerülték, mert a héberben azok neve (vagy a nevükhöz hasonló elnevezés) megegyezett az ókori Közel-Kelet és Egyiptom nap- és holdisteneinek a nevével. A „nagyobb világosság” és a „kisebb világosság” kifejezések mutatják: Isten meghatározott szerepre teremtette ezeket, hogy „jelezzék az ünnepeket, a napokat és az esztendőket, és legyenek világító testekként az égbolton, hogy világítsanak a földre” (1Móz 1:14-15, RÚF)! Tehát a fenti igehelyek egyértelműen jelzik, hogy a nap és a hold nem istenek, hanem teremtmények, meghatározott természeti funkciókkal, ahogyan a szerepüket ma is értjük.

`Olvassuk el 1Móz 2:7 és 18-24 verseit! Hogyan teremtette meg Isten Ádámot és Évát?`

Az ókori Közel-Kelet mítoszai egyöntetűen úgy írják le az ember teremtését, mint egy utólagos gondolatot, amit az istenek azért találtak ki, hogy mentesüljenek nehéz munkájuk alól. Ezt a mítoszelemet cáfolja az a bibliai tanítás, hogy az embernek Isten megbízott helytartójaként kell uralnia a világot. Az ember megteremtése egyáltalán nem későn jött gondolat, inkább a leírás szerint a teremtés csúcsa volt, és ez még erősebben utal arra, hogy mennyire különböznek egymástól a pogány és a bibliai leírások.

Mózes első könyve tehát inkább korrigálja az ókori világ mítoszait. Mózes olyan kifejezéseket és gondolatokat használt, amelyek nem egyeztethetők össze a pogány elgondolásokkal. Egyszerűen megfogalmazta a bibliai nézetet a valóságról, valamint Isten szerepéről és céljáról a teremtésben.

`Több ezer évvel ezelőtt a bibliai teremtéstörténet nem egyezett az uralkodó kultúrával, de ma is ez a helyzet. Miért nem lepődhetnünk meg ezen?`

---

#### Ellen G. White idézetek

A tanulatlan pogány a természetből tanul, és mivel nem elégszik meg a sötétséggel, keresi a világosságot: Istent, minden dolog forrását és kezdetét. A Teremtés könyve feljegyzi, hogy a Mindenható többféle módon beszélt a pogányokhoz. Ámde szembetűnő eltérés van az isteni kinyilatkoztatás és a pogányok felfogása között. A pogány filozófusok közül sokan rendelkeztek tiszta istenismerettel, viszont mivel nem a Teremtőt, hanem a teremtményt imádták, ismeretük elhomályosult. Az Isten keze által teremtett természetet imádták: a napot, a holdat és a csillagokat. - The Upward Look, 278. o.

Emberi bölcselet kijelenti, hogy a világ teremtése meghatározhatatlan, korlátlan időt vett igénybe. Vajon Isten is így nyilatkozik? Nem, Ő azt mondja: „Legyen közöttem és az Izrael fiai között örök jel ez, mert hat napon teremtette az Úr a mennyet és a földet, heted napon pedig megszűnt és megnyugodott.” (...)

Mégis annak ellenére, hogy Isten beszédeit olvashatják, azok, akik állítják, hogy az Igét hirdetik, emberi elgondolásokat, feltevéseket adnak elő: emberek meghatározásait és parancsolatait. Hagyományaik által érvénytelenítik a menny törvényét. A világnak korszakokon át tartó teremtéséről szóló álbölcselet Sátán egyik csalása. Isten érthetően beszél az emberiséghez. Nem hagyja a dolgot magára, határozatlanul, hogy emberek a saját elméleteik szerint használják fel. - Bizonyságtételek a prédikátoroknak, 135. o.

Jézabel és szentségtelen papjai befolyásukkal arra tanították a népet, hogy a felállított bálványok istenek, akiknek titokzatos hatalmuk van a föld, a tűz és a víz alkotóelemei felett. A menny minden ajándékát

-	a sebes folyású patakokat, az élő vízfolyásokat, a könnyű harmatot, a záport, amelyek felüdítik a földet és nyomukban gazdagon terem a rét

-	a minden jó és tökéletes ajándék adója helyett Baál és Astoret kegyeinek tulajdonították. Az emberek elfelejtették, hogy a hegyek és a völgyek, a folyók és a források az élő Isten kezében vannak, és Ő irányítja a napot, az ég felhőit és minden természeti erőt. - Próféták és királyok, 115. o.

A pogány eszmék által Sátán hosszú időn át távol tartotta az embereket Istentől, nagy győzelmét azonban Izrael hitének megrontása által aratta. A pogányokat saját elképzeléseik foglalkoztatták, és azokat istenítették. Kihalt közülük az istenismeret, és egyre inkább lezüllöttek. Izraellel is ugyanez történt. Az az elképzelés, hogy az ember a cselekedeteivel megválthatja önmagát, minden pogány vallás alapvető elve. Ezt az elvet a zsidó vallás is átvette. Sátán ültette el ezt az elgondolást bennük. Ahol pedig ezt vallják, ott nincs védőgát a bűn ellen. - Jézus élete, 35. o.

