---
title:  Lapos Föld?
date:  24/05/2020
---

Az általános elképzelés szerint az ókori világban sokan úgy gondolták, hogy a föld lapos. A legtöbben azonban megértették, hogy gömbölyű, és erre több jó okuk is volt. Viszont némelyek még napjainkban is állítják, hogy a Biblia tanítása szerint a föld lapos.

`Olvassuk el Jel 7:1 és 20:7-8 verseit! Milyen szövegösszefüggésben találjuk ezeket a verseket? Vajon azt tanítanák, hogy a föld lapos volna?`

János leírja e versek végidei próféciáiban, hogy négy mennyei angyal állt „a föld négy sarkán, és féken tartották a föld négy szelét” (Jel 7:1, RÚF). Háromszor ismétli a „négy” szót, és a négy angyalt összefüggésbe hozza a négy égtájjal.

János jelképes nyelvezetet használt, mint mi is ma, amikor azt mondjuk, hogy „lemegy a nap”, vagy „keletről támadt” a szél. Ha ezeknek a prófétai igehelyeknek a szó szerinti értelmezését erőltetnénk, amikor a szöveg átvitt értelemben északra, délre, keletre és nyugatra utal, kiragadjuk e szakaszokat a szövegösszefüggésükből, tőlük idegen értelmezést kölcsönzünk nekik. Amikor Jézus ezt mondta: „Mert a szívből származnak a gonosz gondolatok, gyilkosságok, házasságtörések, paráznaságok, lopások, hamis tanúskodások és istenkáromlások” (Mt 15:19, RÚF), akkor nem az ember anatómiájáról vagy a szó szerinti emberi szívről beszélt, hanem egy jelképet használva akart erkölcsi tanítást adni.

`Mit tanítanak Jób 26:7-10 és Ézs 40:21-22 szakaszai a földről?`

Jób 26:7 szavai szerint Isten az űrben függesztette fel a földet: „Ő terítette északot a kietlenség fölé, függesztette ki a földet a semmiség fölött” (RÚF).  Jób 26:10 eredeti szövegéből kiderül, hogy bolygónk gömb alakú, Ézs 40:22 pedig kijelenti: „Az, aki ott trónol a földkerekség fölött, ahonnan lakói csak sáskának látszanak, fátyolként terítette ki az eget, kifeszítette, mint egy lakósátrat” (RÚF).

`Képzeljük magunkat valaki helyébe, aki több ezer évvel ezelőtt élt! Milyen bizonyítékaink lennének arra, hogy a föld forog? Vagy volna, ami inkább arról győzne meg, hogy egyhelyben áll? Milyen bizonyítékot találni arra, hogy a föld lapos? És arra, hogy gömbölyű?`

---

#### Ellen G. White idézetek

A nagy küzdelem első kötetén dolgozom. Komoly, ünnepélyes érzéssel tölt el, amikor ezeket a fontos témákat szemlélem - a teremtést és a Sátán bukásától Ádám bűnbeeséséig terjedő eseményeket. Az Úr nagyon közelinek tűnik, amikor írok. Mélyen megrendít, amikor ezen a küzdelmen elmélkedem. Világosan elém tárul a sötétség hatalmának tevékenysége. Nehéz idők előtt állunk. Sátán angyalnak öltözve kísért majd, amint Krisztussal tette a pusztában. Idéz majd a Szentírásból. Ha nem rejtjük el életünket Jézus által Istenben, akkor biztos, hogy a hitetlenség bilincseibe ver minket az ördög.

Nagyon rövid az idő, és amit kell, gyorsan tegyük meg. A négy angyal most még visszatartja a négy szelet. Sátán kihasználja az alkalmat mindazok ellen, akik akár kicsit is, de hitben ingadoznak. Minden ember sorra kerül a próbán. A jellem minden hibája a pusztulás eszközévé válik, ha nem győzzük le Isten Lelke segítségével. Tudom, soha nem volt ekkora szükség arra, hogy az igazság lelkülete ébressze fel népünket. Mert az ellenfél mindenkit elejt, akinek nem a Mindenható az erőssége. - Bizonyságtételek, 5. köt., 572-573. o.

Isten hatalma azonban továbbra is megnyilvánul abban, ahogy a teremtett világot fenntartja. Nem úgy van, hogy az egykor beindított nagy gépezet saját belső energiája által működik tovább, tehát magától lüktet a pulzusunk, és folyamatosan lélegzünk. Minden lélegzetvétel és minden szívdobbanás annak a bizonyítéka, hogy az Úr gondoskodik rólunk, benne élünk, mozgunk és vagyunk. A legkisebb rovartól kezdve az emberig minden teremtett lény az Ő gondviselésétől függ...

A hatalmas erő, ami az egész természetben működik, és fenntartja a világot, nem egy mindent átható elv vagy mozgató energia, ahogy egyes tudósok állítják.

Pál apostol a Szentlélek ihletésére írta a következő szavakat: „Mindenek őáltala és őreá nézve teremtettek, Ő előbb volt mindennél, és minden őbenne áll fenn.” (Kol 1:16) A kéz, amely fenntartja az űrben a világokat, amely változatlan pályákon és szakadatlan mozgásban tart mindent Isten univerzumában, ugyanaz a kéz, amit keresztre szegeztek értünk. - Nevelés, 131-132. o.

Isten felszólítja az embereket, hogy tekintsenek az égre. Ismerjék fel Őt a csillagos ég csodáiból [Ésaiás 40:26. versét idézve]. Ne csupán szemléljük az eget, hanem gondolkodjuk el keze művein. Azt akarja, hogy tanulmányozzuk végtelen alkotásait, és tanuljuk meg szeretni, tisztelni Őt és neki engedelmeskedni. Az egek, a föld a kincseikkel az Úr szeretetéről, gondoskodásáról és hatalmáról beszélnek. - A Te Igéd igazság, 4. köt., 1145. o.

