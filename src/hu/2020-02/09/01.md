---
title:  Teremtés - Mózes első könyve az alap, 2. rész
date:  23/05/2020
---

### E heti tanulmányunk
1Mózes 1–2; 5; 11; Jób 26:7-10; 1Krónika 1:18-27; Máté 19:4-5; János 1:1-3

> <p></p>
> „Az egek beszélik Isten dicsőségét, és kezeinek munkáját hirdeti az égboltozat” (Zsolt 19:2).

Sok nagy gondolkodó a Szentírásból merített ihletet Isten teremtett világának kutatásához, és ennek eredményeképpen született meg a modern tudomány. Johannes Kepler, Isaac Newton, John Ray, Robert Boyle és más neves tudósok hitték, hogy munkájuk révén még többet megtudhatnak Isten teremtői munkájáról.

Azonban a francia forradalom után a 19. századi tudomány egyre inkább eltávolodott a teisztikus világnézettől, olyan irányba haladt, amelynek alapjául a naturalizmus és a materializmus szolgált, többnyire nem adva helyet a természetfölöttinek. Ezeket a filozófiai gondolatokat Charles Darwin: „A fajok eredete” (1859) c. műve népszerűsítette. Azóta a tudomány egyre inkább eltávolodott a bibliai alapoktól, ami Mózes első könyve történetének gyökeres újraértelmezését eredményezte.

Vajon a Biblia elavult, a tudománnyal ellenkező nézetet tanítana a kozmológiáról? Lehetséges, hogy leírásában egyszerűen csak kölcsönvett elemeket a környező pogány népektől? A Bibliát kulturálisan meghatározta volna keletkezésének helye és ideje, vagy pedig az ihletettsége valóban olyan nézethez emel fel a világ eredetét illetően, ami teljes az isteni kereteiben?

Ezeket a gondolatokat tárgyaljuk e heti tanulmányunk során.

---

#### Ellen G. White idézetek

Isten a természet által beszél hozzánk. Amikor a természet gazdagságát szemléljük, az Ő hangját halljuk. Dicsőségét láthatjuk a keze által teremtett szépségekben. Közvetlenül, fátyol nélkül szemlélhetjük műveit Az Úr mindezeket azért adta, hogy keze munkáját szemlélve róla tanuljunk. - This Day With God, 241. o.

Akik olvassák és kedvelik a korunkat uraló álokoskodásokat, nem ismerik Istent a maga teljes valóságában. Ellentmondanak Igéjének, a természetet magasztalják és imádják a Teremtő helyett. Noha láthatjuk Istent az általa teremtett dolgokban, ezek mégsem Őt jelentik...

A fizikai teremtés Istenről és Jézus Krisztusról, a Teremtőről tesz bizonyságot. „Minden őáltala lett, és nála nélkül semmi sem lett, ami lett. Őbenne vala az élet, és az élet vala az emberek világossága.” (Jn 1:3-4) A zsoltáros is bizonyságot tesz: „Az egek beszélik Isten dicsőségét, és kezeinek munkáját hirdeti az égboltozat. Nap napnak mond beszédet; éj éjnek ad jelentést. Nem olyan szó, sem olyan beszéd, amelynek hangja nem hallható.” (Zsolt 19:2-4) - The Upward Look, 278. o.

A világ ősi történelme, az ember teremtése és bukása felől a Biblia ismeretére vagyunk utalva. Távolítsuk el Isten szavát, és csak azt várhatjuk el, ami a tévedés befogadásának a következménye.

Szükségünk van a föld eredetének hiteles történelmére, Lucifer bukásának és a bűn világunkba beengedésének történelmére. A Biblia nélkül a hamis elméletek megzavarnának minket. A babonaság és hazugság kényuralmának lennénk kiszolgáltatva. De mert kezünkben a világ kezdetének hiteles története, nem kell emberi találgatásokkal

és megbízhatatlan elméletekkel terhelni magunkat. - Értelem, jellem, egyéniség, 2. köt., 742. o.

Ezek az emberek [akik már nem hiszik el a Teremtés könyvének leírásait] elvesztették egyszerű hitüket. Rendíthetetlenül kell hinnünk Isten szent Igéjének mennyei tekintélyében. Ne vizsgáljuk a Bibliát az emberi tudomány elképzelései szerint. Az emberi tudás megbízhatatlan vezető. A kételkedők a Bibliát gáncsoskodás céljából olvassák, és mivel nem értik igazán a tudományt, illetve a kinyilatkoztatást, a kettő között ellentmondásokat vélnek felfedezni. Pedig ha megértjük őket, tökéletes összhangot látunk közöttük. Mózes a Szentlélek vezetésével írt, és a helyes geológiai elmélet soha nem akar érvényt szerezni olyan felfedezéseknek, amelyek nem egyeztethetők össze Mózes kijelentéseivel. Minden igazság, legyen az akár a természetben, akár a kinyilatkoztatásban, minden megnyilatkozásában következetes önmagával. - Pátriárkák és próféták, 114. o.

