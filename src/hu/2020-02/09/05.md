---
title:  Teremtés És IdŐ
date:  27/05/2020
---

`Olvassuk el 1Mózes 5. és 11. fejezetét! A Biblia hogyan követi nyomon az emberiség történetét Ádámtól Noéig, majd Noétól Ábrahámig?`

Van egy elem, ami ezeket a nemzetségi táblázatokat egyedivé teszi a Bibliában: meghatározzák az időtartamot, ezért egyes teológusok – helyesen – „kronológiának” nevezik az ilyen részeket. Összekapcsoló mechanizmusuk folytán a származási információkat összekötik az idő múlásával: „amikor egy személy x évet élt, nemzette a másik személyt, aki y évet élt, ő pedig nemzett további fiakat és lányokat.” 1Mózes 5. fejezete a következő, képletszerű kifejezést adja hozzá: „Az első személy napjainak száma z év volt.” Ez az összekapcsoló rendszer kizárja bizonyos generációk törlését vagy hozzáadását. 1Mózes 5. és 11. fejezetében folyamatos származási vonalat találunk, amit 1Krón 1:18-27 szakasza hitelesít. Nincs sem hozzáadott, sem pedig törölt generáció. A Biblia ebben a vonatkozásban is önmagát értelmezi.

Zsidó és keresztény igemagyarázók közel kétezer éve úgy értelmezik ezeket a szövegeket, mint amelyek a történelmet vázolják fel. Ezek alapján, legalábbis a teremtés hét napjától számítva, pontosan meghatározható az özönvíz ideje és a föld kora, amiről Mózes első könyvének 1. és 2. fejezete ír.

Az utóbbi évtizedekben némelyek megkísérelték újraértelmezni 1Mózes 5. és 11. fejezetét, hogy hosszabb korokat is belevehessenek, annak alapján, ahogyan egyes (esendő emberek) magyaráznak bizonyos régészeti és történelmi adatokat. Így megkérdőjelezik a Biblia feljegyzéseinek megbízhatóságát.

Ám ha meg akarjuk érteni, hogyan tekint Isten az időre és annak folyamatára a történelemben, látnunk kell, hogy ez a két fejezet egyszerre „történelmi és teológiai, a tér és az idő valóságában kapcsolja össze Ádámot az emberiség többi részével és Istent az emberrel. 1Mózes 5. fejezete és a 11:10-26 veresek megadják az időkeretet, valamint az emberi nemzedékek láncolatának sorát, amely összeköti Isten népét azzal az emberrel, akit az Úr a bolygó hatnapos teremtésének csúcsaként alkotott meg” (Gerhard F. Hasel: The Meaning of the Chronogenealogies of Genesis 5 and 11. Origins. 7/2. 69. o.).

`A nemzetségi táblázatok benne vannak az Ószövetségben, méghozzá jó okkal, mégis mit mond Pál 1Tim 1:4 és Tit 3:9 verseiben? Mire kell figyelnünk, amikor ezekről az igékről beszélünk?`

---

#### Ellen G. White idézetek

Isten az embert a saját képmására teremtette. Ebben nincs semmi titokzatos. Alaptalan az a feltevés, hogy az ember lassú, fokozatos fejlődéssel alakult ki az alsóbbrendű állat- vagy növényvilágból. Ez a tanítás a Teremtő csodálatos munkáját az ember szűk, földi fogalmaihoz alacso-nyítja le. Az ember olyan eltökélten tagadja Istent, mint a világegyetem korlátlan urát, hogy lefokozza saját magát, és megfosztja eredetének méltóságától. Aki a magasba helyezte a csillagvilágokat, és nagy hozzáértéssel színezte ki a mező virágait, aki betöltötte a földet és az eget hatalmának csodáival, amikor dicsőséges művének bekoroná-zása következett - hogy a gyönyörű föld uraként valakit a középpontba helyezzen -, olyan lényt teremtett, aki méltó a neki életet adó kézhez. Az emberiség családfája, ahogy azt az ihletett Ige megadja, nem valami fejlődő csírákig, puhatestű állatokig és négylábúakig követi nyomon eredetét, hanem a hatalmas Teremtőig. Ádám a földből formálva is „Isten fia” volt. - Pátriárkák és próféták, 44. o.

Az ősatyák Ádámtól Noéig - kevés kivétellel - közel ezer évig éltek. Azóta az átlag életkor egyre csak rövidült.

Krisztus első eljövetelének idején az emberiség már annyira leromlott, hogy nemcsak az öregeket, hanem a javakorabelieket és a fiatalokat is az Üdvözítő lábához hozták a városokból, hogy gyógyítsa meg őket betegségükből. Sokan kimondhatatlan nyomorúságban dolgoztak.

A test törvényeinek megrontásával járó szenvedések és a korai halál már annyi ideje uralkodik, hogy azokat az emberiség kiszabott sorsának tartják, pedig Isten nem ilyen elesettnek teremtette az embert. A dolgok ilyen állapota nem a Gondviselés, hanem az ember műve. Helytelen szokások hozták ezt létre - azoknak a törvényeknek a megsértése, amelyeket Isten az ember létének kormányzására alkotott. A természet törvényeinek szakadatlan áthágása nem más, mint az Isten törvényeinek folyamatos megszegése. - Étrendi és táplálkozási tanácsok, 117-118. o.

Azonban van egy nap, amelyet Isten kijelölt, hogy a föld történelmét lezárja. „Az Isten országának ez az evangéliuma hirdettetik majd az egész világon, bizonyságul minden népnek; és akkor jő el a vég.” (Mt 24:14) A prófécia gyorsan teljesedik... Az Úr napja rohamos léptekkel közeledik. A hamis őrszemek ezt kiáltják: „minden rendben van”, azonban Isten napja gyorsan közeledik. Olyan csendesen jön, hogy nem kelti fel a világot abból a halálos szunnyadásból, amelybe került... Senki ne érezze úgy, hogy nem fenyegeti a váratlanság és meglepettség veszélye. Senkinek a próféciaértelmezése se fosszon meg bennünket az események ismeretében attól a meggyőződéstől, hogy ne lenne közel a nagy nap. - A keresztény nevelés alapjai, 335. o.

