---
title:  Végig Teknősök…
date:  28/03/2021
---

**Kezdetben teremté Isten az eget és a földet” (1Móz 1:1).**

Egy tudós éppen befejezte az előadását, amit a nap körül keringő bolygók pályájáról és a napnak a galaxis középpontja körüli pályájáról tartott, amikor egy fekete teniszcipős idős hölgy felállt, és kijelentette, hogy a föld egy lapos korong, ami egy teknős hátán ül. A tudós viccelődve megkérdezte: A teknős min ül? A nő azt válaszolta, hogy egy másik teknősön. „Asszonyom – folytatta a tudós tréfásan –, és az a teknős min ül?” „Egy másik teknősön!” Majd mielőtt a professzor tovább kérdezhetett volna, hogy az a teknős min ül, az idős hölgy felcsattant, az ujjával hadonászva: „Kár a szóért, fiacskám! Végig teknősök vannak.” Aranyos történet, ami valójában az emberi élet legfontosabb kérdését érinti, azt, hogy milyen is a világegyetem. Milyen a világ, amiben találjuk magunkat, méghozzá nem a saját döntésünk következtében? Miért vagyunk itt? Hogyan kerültünk ide? Végül hová jutunk?  Ezek a legalapvetőbb kérdések, amelyeket az ember feltehet, mert a nézetünk arról, hogy kik vagyunk és hogyan kerültünk ide, mindenképpen befolyásolja azt, ahogyan vélekedünk az életünkről és a tetteinkről.

`Keressük ki a következő verseket: 1Móz 1:1; Zsolt 100:3; Ézs 40:28; ApCsel 17:26; Ef 3:9; Zsid 1:2, 10! Hogyan válaszol az iménti kérdésekre mindegyik ige a maga módján? Mi a közös pont bennük?`

Érdekes 1Móz 1:1 versében (sőt a többi szövegben is): az Úr nem akarja bizonyítani, hogy Ő a Teremtő. Nem találunk bonyolultan kidolgozott érveket ennek alátámasztására, csak egyszerű és világos kijelentést, igazolásra, magyarázatra és bizonyításra tett bárminemű kísérlet nélkül. Vagy elfogadjuk hittel, vagy nem. Valójában a hit az egyetlen módja annak, hogy ezt elfogadhassuk, méghozzá egészen egyszerű okból: egyikünk sem volt még itt, hogy láthatta volna a teremtés folyamatát. Logikai képtelenség a saját teremtetésünk tanúinak lenni. Még a szekuláris embereknek is hittel kell elfogadniuk, bármilyen nézetet kövessenek is az eredetet illetően, és éppen abból az okból, mint a teremtésben hívőknek, hiszen egyikünk sem volt akkor jelen, hogy megtekinthesse az eseményeket.

`Isten kéri, hogy higgyünk benne mint a Teremtőben, de nem nyomós okok nélkül. Hit szükséges szinte bármihez, amit elfogadunk. Írjuk le, mi minden indokolja, hogy azért vagyunk itt, mert a Teremtő szándékosan helyezett ide bennünket, nem pedig pusztán véletlen folytán élünk!`

---

#### Ellen G. White idézetek

A legértelmesebb emberek sem képesek megérteni az Úrnak a természetben látható, fölfedett titkait. A Biblia számos kérdést vet fel, melyekre a legnagyobb tudósok sem tudnak megfelelni. Az Úr nem is azért tette fel ezeket a kérdéseket, hogy felelni tudjunk rájuk, hanem hogy felhívják a figyelmünket Isten mélységes titkaira; hogy megtanítsanak értelmünk korlátolt voltára, arra, hogy mindennapi környezetünkben sok minden fölülmúlja véges értelmünket, és hogy képtelenek vagyunk az Ő bölcsességét és szándékait kifürkészni. Isten bölcsessége kikutathatatlan.

A kételkedők nem hajlandók hinni Istenben, mert véges eszükkel képtelenek megérteni a végtelen hatalmat, mellyel az Úr kinyilatkoztatta magát az embereknek. Mégis inkább abból kell elismernünk Őt, amit nem tár fel magából, mint abból, amit korlátolt felfogásunk felnyithat. Isten a mennyei kinyilatkoztatásokban is, a természetben is adott titkokat az embernek, hogy megtanítsa őt hinni. Ennek így is kell lennie. Örökké kutathatunk, örökké tanulhatunk, azon túl mégis megmarad nekünk a végtelenség. – Bizonyságtételek, VIII. köt., 261. o.

Ádám abban a hatalmas előjogban részesült, hogy közvetlen kapcsolata lehetett a Teremtővel. Ha hűséges marad Istenhez, örökre megmaradhatott volna ebben az állapotában. Végtelen korszakokon át sajátíthatta volna el az ismeret új kincseit, a boldogság hűs forrásait fedezhette volna fel, és mélyebben megérthette volna az Atya bölcsességét, hatalmát és szeretetét. Egyre inkább eleget tehetett volna a teremtéskor kapott rendeltetésének, és egyre tisztábban és hűségesebben tükrözte volna vissza Teremtője dicsőségét.

Engedetlensége által azonban mindezt elveszítette. Az isteni képmást beszennyezte a bűnt, sőt, szinte teljesen ki is törölte az emberből. Testi ereje meggyengült, értelmi képességei csökkentek, és lelki látása ködössé vált. Az ember a halál alattvalója lett. Az emberi faj azonban nem lett sorsára hagyva. A végtelen szeretet és irgalom elrendelte a megváltási tervet, és kilátásba helyezett egy próbaidőt számára. Lehetővé tette a Teremtő képmásának helyreállítását az emberben, visszahelyezését a teremtéskori tökéletességének állapotába, és kilátásba helyezte testi, értelmi és lelki fejlődésének a támogatását, hogy betölthesse a teremtetésekor szem előtt tartott mennyei rendeltetést. Ez volt a megváltási terv, és ezt a magasztost célt szolgálja a nevelés is.

Legyen legfőbb célunk ebben az életben, de a legnagyobb örömünk is, hogy dicsőséget szerezzünk Krisztusnak, váljunk hozzá hasonlóvá, és munkálkodjunk együtt vele. – The Faith I Live By, 166. o.

Az ember által létrehozott filozófia egész rendszere zűrzavarhoz és szégyenhez vezetett, amikor nem ismerte el Istent, és elfordult tiszteletétől. Szörnyű dolog elveszíteni az Úrba vetett hitet. A gazdagság nem jelenthet nagy áldást az olyan nemzet vagy egyén számára, mely elveszítette az Isten Igéjébe vetett valamikori hitét. Semmi nem lehet igazán nagyszerű, ha nem viseli magán az örökkévalóság jegyeit. […]

Akiket Isten Lelke betölt, meg fogják tanulni a feltétel nélküli bizalom leckéjét. Ha az írott Ige lesz tanácsadójuk és vezetőjük, akkor a tudomány a segítségükre lehet Isten jobb megértésében, és nem fognak önelégülten, bolond módjára gondolkodni róla. – Szemelvények Ellen G. White írásaiból, III köt., 310. o.