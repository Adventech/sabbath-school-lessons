---
title:  Mi történt?
date:  27/03/2021
---

### E heti tanulmányunk
1Mózes 1:28-29; 2:7, 18-25; 3:15; Zsoltár 100:3; Apostolok cselekedetei 17:26

> <p></p>
> „És monda Isten: Teremtsünk embert a mi képünkre és hasonlatosságunkra… Teremté tehát az Isten az embert az ő képére, Isten képére teremté őt; férfiúvá és asszonnyá teremté őket” (1Móz 1:26-27).

Az emberiség megteremtésének bibliai beszámolója reménységről, boldogságról és tökéletességről szól. Isten a teremtés minden napja végén kijelentette, hogy „jó”. Akkor természetesen nem voltak még tájfunok, földrengések, éhínségek és betegségek.

Mi történt tehát?

A teremtés hatodik napja azzal zárult, hogy Isten kijelentette: „igen jó”, hiszen aznap a saját képére teremtette meg az embereket. Mózes első könyvének beszámolója szerint ilyet addig még nem tett. Új teremtményei minden tekintetben tökéletesek voltak, amilyeneknek lenniük kellett, hiszen Isten a saját képére alkotta meg őket. Szükségképpen nem lehettek köztük gyilkosok, tolvajok, hazugok, csalók és hasonló hitvány emberek. Mi történt?

Az e heti tanulmányunk a teremtéssel foglalkozik – mit alkotott meg Isten kezdetben, majd pedig mi lett a tökéletes teremtett világgal. Végül érintjük a negyedév témáját: Mit tesz Isten azért, hogy a dolgok ismét helyreálljanak?

HETI ÁTTEKINTÉS: Mit tanít a Biblia a kezdetekről? Milyen kapcsolatot tervezett Isten az emberiséggel? Mi volt a célja a jó és a gonosz tudásának fájával? Közvetlenül a bűneset után milyen reményt adott az Úr Ádámnak és Évának?

---

#### Ellen G. White idézetek

Miután a föld teremtése a rajta lévő állatokkal együtt befejeződött, az Atya és Fiú végrehajtotta tervét, amelyet Sátán bukása előtt hoztak, hogy embert teremtsenek az Ő képmásukra. A földet és a rajta levő összes élőlényt együtt teremtették. Isten így szólt Fiához: „Teremtsünk embert a mi képünkre.” Amikor Ádám kikerült Teremtője kezéből, arányos testalkattal bírt. Kétszer olyan magas volt, mint a mostani emberek, tökéletes volt. Arcvonásai szépek és harmonikusak, arcszíne sem fehér, sem sápadt nem volt, hanem az egészség és üdeség tükröződött rajta. Éva alacsonyabb volt Ádámnál, a válláig ért. Tökéletes alakú és nagyon szép volt. – A megváltás története, 20. o.

Ádámot minden körülvette, amit a szíve megkívánt. Minden szükségletéről gondoskodtak. A dicső Édenben semmi jele nem volt sem a bűnnek, sem az elmúlásnak. Isten angyalai közvetlenül és szeretettel beszélgettek a szent párral. A boldog énekesmadarak Alkotójuknak dalolták a dicséret szabad, örömteli énekét. A békés vadállatok boldog ártatlanságban játszottak Ádám és Éva körül, engedelmeskedve szavuknak. Ádám érett férfikorban volt, mint a Teremtő munkájának legnemesebbje. Egyetlen árnyék sem vetődött az emberpár és a Teremtő közé. Alkotójukat úgy ismerték meg, mint jóságos Atyjukat, és gondolataikat mindenben Isten akaratához alakították. Ádám jellemében az Úr jelleme tükröződött vissza. Dicsőségét az egész természet kinyilvánította. – Boldog otthon, 26. o.

Isten törvénye – jellegénél fogva – változhatatlan: Alkotója akaratát és jellemét nyilatkoztatja ki. A Mindenható szeretet, és törvénye is szeretet. A törvény két nagy elve: az Úr iránti szeretet és az ember iránti szeretet. […]

Kezdetben Isten az embert a maga képmására teremtette. Az ember tökéletes összhangban élt a természettel és a menny törvényével. Az igazságosság elvei szívébe voltak írva. A bűn azonban elidegenítette Alkotójától. Már nem tükrözte az Atya képmását. Szíve harcban állt az Úr törvényének elveivel. „A test gondolata ellenségeskedés Isten ellen; minthogy az Isten törvényének nem engedelmeskedik, mert nem is teheti.” (Róm 8:7) De „úgy szerette Isten e világot, hogy az Ő egyszülött Fiát adta”, hogy az ember megbékülhessen Istennel, és Krisztus érdemei által újra összhangba kerüljön Alkotójával. Az emberi szívnek az Úr kegyelme által kell megújulnia; felülről kell új életet kapnia. Ez a változás: az újjászületés, amely nélkül – mondja Jézus – az ember „nem láthatja az Isten országát”. – A nagy küzdelem, 467. o.