---
title:  A Kapcsolat Megtörése
date:  01/04/2021
---

`Akiket ismerünk, azoknak hajlamosak vagyunk hinni, de ösztönös bennünk a bizalmatlanság azokkal szemben, akiket nem ismerünk. Természetes lett volna, ha Éva bizalmatlanul tekint Sátánra, aki ha bármiféleképpen közvetlenül támadja Istent, kiváltotta volna Éva védekezését. Milyen lépésekhez folyamodott tehát Sátán, hogy megkerülje Éva természetes védekező mechanizmusát? 1Móz 3:1-6`

„Bármennyire szomorú és súlyos is volt Éva törvényszegése, lehetséges veszélyekkel terhes az emberiségre nézve, az ő választása következtében a büntetés nem terjedt ki szükségképpen az egész emberi nemzetségre. Nem Éva, hanem Ádám tudatos döntése miatt – aki teljes mértékben tisztában volt Isten kijelentett akaratával –, lett a bűn és a halál az emberiség elkerülhetetlen sorsa” (The SDA Bible Commentary. 1. köt. 231. o.). Az égbekiáltó törvényszegés és Isten parancsolatának figyelmen kívül hagyása következtében megtört a kapcsolat Isten és az emberiség között. Változás következett be: az Istennel való közvetlen találkozás helyett az ember félve menekült az Úr színe elől (1Móz 3:8-10). Elidegenedés és elszakadás váltotta fel a közösséget és a kapcsolatot. Megjelent a bűn, majd követte minden csúf következménye. Az emberiségre örök pusztulás várna, ha nem történik valami.

`E tragédia idején mit mondott Isten, amivel reményt és ígéretet adott? Lásd 1Móz 3:15!`

Istennek a prófétai reménységet közlő, meglepő szava kifejezi, hogy ellenségeskedést támaszt a kígyó és az asszony, az asszony Utóda és a kígyó utóda között. Ennek a folyamatnak a csúcspontján megjelenik az asszony magvából való Utód, és halálos ütést mér Sátán fejére, aki csak arra lesz képes, hogy megmarja a Messiás sarkát. Ádám és Éva a teljes kétségbeesés idején reményt találhatott ebben a messiási ígéretben, ami átformálhatta a létüket, mert Istentől származott és Ő garantálta. A Messiás és a végső győzelem ígérete, ha akkor mégoly titokzatos is volt a kijelentés róla, eloszlatta a bűnük okozta gyászos hangulatot.

`Olvassuk el 1Móz 3:9 versét, amely szerint Isten megkérdezte Ádámot és Évát: „Hol vagy?” Természetesen tudta, hol voltak. Szavai nem kárhoztatást fejeztek ki, inkább így kívánta visszavezetni önmagához a bűntudattal terhelt embereket. `

---

#### Ellen G. White idézetek

Amikor Isten Ádámot és Évát a gyönyörű Paradicsomkertbe helyezte, Sátán tervet szőtt a kiirtásukra. Az örvendő emberpárt sohasem lehetett volna megfosztani boldogságától, ha Isten parancsának engedelmeskednek. Az ördög csak akkor keríthette volna hatalmába őket, ha először engedetlenek a menny iránt, és így elveszítik az Úr kegyét. Ezért tervet kellett kovácsolni arra, hogy az első emberpárt Isten iránti engedetlenségre csábítsa, hogy az ember ily módon az Atya haragját kivívja. Így aztán bizonyosan Sátánnak és angyalainak közvetlenebb befolyása alá kerülnek. Elhatározták hát, hogy a kísértő más alakot ölt, és érdeklődést tanúsít az ember iránt. […]

Az ördög Évánál kezdte meg munkáját, hogy engedetlenségre bírja. Éva elsősorban azzal hibázott, hogy eltávolodott férjétől; azután azzal, hogy a tiltott fa körül időzött; harmadszor pedig, hogy meghallgatta a kísértő szavait, és kételkedni merészelt Isten kijelentésében: „Amely napon eszel abból, halálnak halálával halsz meg.” Úgy gondolta, hogy az Úr talán mégsem azt gondolta, amit mondott, majd kinyújtotta a kezét, vett a gyümölcsből, és evett. A tiltott gyümölcs a szemnek tetsző és jóízű volt. Keserű féltékenységgel gondolta végig, hogy Isten megvonta tőlük azt, ami valóban javukra lenne, és a férjének is felajánlotta a gyümölcsöt, ezáltal megkísértette őt. – Tapasztalatok és látomások, 146–147. o.

Miután Ádám és Éva ettek a tiltott gyümölcsből, szégyen és rémület uralkodott el rajtuk. Eleinte csak az aggasztotta őket, hogyan mentegessék majd Isten előtt a bűnüket, és meneküljenek meg a rettegett halálos ítélettől. Amikor az Úr kérdőre vonta őket, Ádám felelt neki először. Részben Istenre, részben élettársára hárította a bűnt: „Az asszony adott a fáról, akit mellém rendeltél, azért ettem.” (1Móz 1:12) […] A kimosakodás lelkülete a hazugság atyjában fogant meg, és azóta is minduntalan felszínre tör Ádám összes fiában és lányában. Nem Isten Lelke ihleti az efféle bűnvallomásokat, ezért nem kedvesek az Úr előtt. Az igazi megtérés arra készteti az embert, hogy maga viselje bűntudatát, és kimosakodás és álszenteskedés nélkül beismerje a bűnét. […]

Az alázatos, megtört szív a valódi megtérés által lecsillapodva, megnyugodva már valamelyest értékelni tudja Isten szeretetét és a Golgota keresztjét. Ahogyan a fiú bevallja a bűnét szerető apjának, úgy a valódi bűnbánattartó is elmondja összes vétkét Istennek. Meg van írva: „Ha megvalljuk bűneinket, Ő hűséges és igazságos, megbocsátja bűneinket, és megtisztít minden gonoszságtól.” (1Jn 1:9) – Bizonyságtételek, V. köt., 637, 641. o.

Minden pillanatban Isten irgalma vesz körül téged, és arra késztet, hogy gondolkozz el, honnan is származnak a kapott áldások. Engedd, hogy hálára ébresszenek Isten értékes áldásai. Fel sem tudod mérni a kapott ajándékokat és a menny szüntelenül feléd áradó szeretetét, mivel olyan nagy a számuk, mint az esőcseppeknek. Irgalmának felhője nyugszik fölötted, és kész rád árasztani cseppjeit. Ha értékelni fogod az üdvösség ajándékát, akkor észreveszed majd Jézus nap mint nap megújuló oltalmát és szeretetét, és azt, hogy a békesség útján vezet téged. – Sons and Daughters of God, 340. o.