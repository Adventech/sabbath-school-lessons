---
title:  A Fánál
date:  31/03/2021
---

**És azt parancsolta az ÚR Isten az embernek: A kert minden fájáról bátran egyél. De a jó és a gonosz tudásának fájáról ne egyél, mert amely napon eszel róla, bizony meghalsz” (1Móz 2:16-17, ÚRK).**

Ez a próba lehetőséget biztosított Ádámnak és Évának, hogy éljenek a szabad akaratukkal. Arra is késztette őket, hogy vagy pozitív, vagy negatív módon viszonyuljanak a Teremtővel való kapcsolatukhoz. Ez is mutatja, hogy Isten szabad, erkölcsi lényeknek teremtette őket. Végtére is, ha nem lett volna lehetőségük az engedetlenségre, vajon miért figyelmeztette őket Isten a veszélyre? „A fejezet eddigi részei a csúcsponthoz [1Móz 2:16-17] vezető utat készítették elő. Az emberiség jövője egyedül e tiltáson összpontosult. Az embert nem zavarta össze temérdek kérdés, csak egyetlen isteni rendelkezést kellett észben tartani. Jahve a kegyelme tanújelét adta azzal, hogy a parancsok számát egyre korlátozta. Továbbá az is érzékeltette e parancsolat fájdalomtól mentes voltát, hogy széleskörű engedéllyel állította szembe: »A kert minden fájáról bátran egyél« (1Móz 2:16)” (H. C. Leupold: Exposition of Genesis. 1. köt. Columbus, OH., 1942, Wartburg Press, 127. o.). Amikor Isten az akarata iránti engedelmességre szólította Ádámot és Évát, azzal kimondta: Én vagyok a Teremtő, a saját képemre alkottalak benneteket. Bennem marad fenn az életetek, általam éltek, mozogtok és léteztek. Mindent a rendelkezésetekre bocsátottam, ami a jólétetekhez, boldogságotokhoz kell (élelmet, otthont, emberi társaságot), a föld uralkodójának tettelek meg benneteket, az én fennhatóságom alatt. Amennyiben hajlandóak vagytok szeretetből megerősíteni velem ezt a kapcsolatot, akkor az Istenetek leszek, ti pedig a gyermekeim lesztek. Úgy erősíthetitek meg ezt a kapcsolatot és az azzal járó bizalmat, ha egyszerűen csak engedelmeskedtek e konkrét parancsnak. Az Istennel való kapcsolatunk végeredményben csak akkor lehet jó és tartós, ha önként választjuk, hogy elfogadjuk az akaratát. Az elutasítása lényegében a tőle való függetlenség kifejezése, amivel azt érzékelteti az ember, hogy úgy érzi, nincs szüksége Istenre. Ez az a választás, aminek a következménye a gonosz megismerése, a gonoszság pedig elidegenedéshez, magányhoz, keserűséghez és halálhoz vezet.

`Isten a hűség és a hit próbája elé állította Ádámot és Évát. Hűségesek maradnak Teremtőjükhöz, aki ellátta őket mindazzal, amire szükségük volt, ráadásul gyönyörűséges világba helyezte őket, vagy pedig inkább a saját útjukra térnek, Isten akaratától függetlenítve magukat?`

---

#### Ellen G. White idézetek

A kert közepén, közel az élet fájához állt a jó és gonosz tudásának fája. Isten ezt a fát arra szánta, hogy iránta való engedelmességük, hitük és szeretetük záloga legyen. Az Úr megparancsolta ősszüleinknek, hogy ne egyenek róla és ne érintsék meg, hogy meg ne haljanak. Megmondta nekik, hogy egy kivételével a kert minden fájáról ehetnek bátran, ha azonban arról a fáról esznek, biztosan meghalnak.

Mikor az Úr Ádámot és Évát a szép kertbe helyezte, mindenük megvolt a boldogságukhoz, amit csak kívántak. Isten azonban mindentudó bölcsességében úgy döntött, hogy kipróbálja a hitüket, mielőtt örök biztonságot ad nekik. Mindketten a menny kegyében voltak, beszélgettek egymással. A gonoszt mégsem helyezte el elérhető közelségükből. Sátán engedélyt kapott, hogy megkísértse őket. Ha kiállják a próbát, az Atya és a mennyei angyalok kegyében részesülnek. – A megváltás története, 24. o.

Amikor Isten megalkotta az embert, úrrá tette a föld és minden élő teremtmény felett. Ameddig Ádám hű volt hozzá, az egész természeten uralkodott. De amikor fellázadt a menny törvénye ellen, az alsóbbrendű teremtmények meg az ő uralma ellen lázadtak fel. Az Úr nagy irgalmában így mutatta meg az embernek, hogy milyen szent a törvénye, és azt akarta, hogy saját tapasztalatából tanulja meg, milyen veszélyes annak a legkisebb mértékben is a mellőzése. […]

Az ősszüleinknek adott figyelmeztetés, „amely napon eszel arról, bizony meghalsz” (1Móz 2:17), nem azt jelentette, hogy azon a napon kell meghalniuk, amelyen esznek a tiltott gyümölcsből: hanem azon a napon Isten kimondja a visszavonhatatlan ítéletet. Az engedelmesség feltételével ígérte meg a halhatatlanságot. A törvényszegéssel eljátsszák az örök életet, és azon a napon halálra lesznek ítélve. – Pátriárkák és próféták, 59–60. o.

Az ember kapcsolata Istennel a Szentlélek munkája révén újul meg. Az Atya kijelentette: „Istenük leszek, ők pedig az én népemmé lesznek. Felkínálom nekik a szeretetemet és a megbocsátásomat, és örömöt árasztok rájuk. Ők az én drága kincsemmé lesznek, mivel őket választottam ki magamnak, és általuk dicsőíttetik meg az én nevem.”

Az Atya szeretetet tanúsít az emberek között lakozó választott népe iránt. Őket Jézus Krisztus váltotta meg vére árán, és mivel viszonozzák az Ő szeretetét, az engedelmes gyermekek üdvösségében részesülnek Isten csodálatos kegyelme révén. Az Örökkévaló kiárasztja rájuk kegyelmét és végtelen szeretetét. Aki megalázza magát, mint egy kisgyerek, aki befogadja Isten Igéjét, és gyermeki egyszerűséggel, valamint őszinteséggel engedelmeskedik neki, az ott lesz az Úr választottai között. – Our High Calling, 77. o.