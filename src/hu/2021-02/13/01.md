---
title:  Az új szövetség szellemében élni
date:  19/06/2021
---

### E heti tanulmányunk
János 5:24; Róma 3:24-25; 2Korinthus 5:21; 1János 1:4; 4:16; Jelenések 2:11; 20:6, 14; 21:8

> <p></p>
> „…én azért jöttem, hogy életük legyen, és bővölködjenek” (Jn 10:10, ÚRK).

A negyedévi tanulmányunkban a szövetséggel foglalkoztunk, amiben (lehámozva a legegyszerűbb, legtisztább formájáig) Isten alapvetően kijelenti: Így foglak megmenteni a bűntől, és kész.

A végkifejlet, a szövetségi ígéret nagy fináléja természetesen az örök élet az újjáteremtett földön, de nem kell addig várnunk, már ma is élvezhetjük a szövetség áldásait. Az Úr törődik az életünkkel most, a legjobbat akarja számunkra most. Az Ő szövetsége nem olyan megállapodás, amelynek értelmében ezt és ezt és ezt megteszed, majd később, valamikor igen soká megkapod a jutalmad. A jutalmak, az ajándékok áldások, amelyeket már itt és most élvezhet, aki hit által belép a szövetségi kapcsolatba.

Az e heti tanulmányunkban, a szövetséggel foglalkozó sorozatunk utolsó részében a szövetség néhány azonnali áldását tekintjük át, ígéreteket, amelyek Istennek a szívünkre hulló kegyelméből jönnek, mert meghalljuk a kopogását és kinyitjuk az ajtót. Természetesen több áldás is van annál, mint amennyivel ezen a héten foglalkozhatunk. Ám ez még csak a kezdet, annak a kezdete, ami valóban soha nem ér majd véget.

**Heti áttekintés**

`Miért örülhetünk? Milyen alapon tarthatunk igényt erre az ígéretre? Mi miatt szabadíthat fel a szövetség a bűntehertől? Mit jelent az új szív?`

---

#### Ellen G. White idézetek

A közösség Istennel minden ember számára személyes és közvetlen. A Szentlélektől vezérelt szívben Isten iránti szeretet buzog, és gyermeki bizalommal rendelkezik. Krisztus nem az érdemeket keresi. Ó, bárcsak mindenki úgy járulna hozzá, ahogy van, és engedné, hogy Ő készítse fel magának! Az Úr csak azt kívánja, fogadja el az Ő igáját és terhét, hogy a menny előtt nyilvánvaló legyen: Isten munkatársává vált. Miért nem fogadják el a világosságot és az életet tőle mindazok, akiknek segítségre és nyugalomra van szükségük?

Krisztus nem teheti, hogy ne világítson és ne ragyogjon. Világosságot hozott, mert ez az Ő küldetése. […] A világosság felfedezést jelent, aminek világítania kell az erkölcsi sötétség közepette. Akik befogadják Őt, azok számára Krisztus a teljességet fogja jelenteni. Ő lesz a vigasztalójuk, biztonságuk és jellemük szépsége. Jézus nélkül nincs világosság. A lélek és Krisztus közötti kapcsolatot egyetlen felhő sem árnyékolhatja be, mert az Ő hatalmas és szeretetteljes szíve kimondhatatlanul vágyik arra, hogy feddhetetlenségének sugarait az ember lelkére áraszthassa. – Lift Him Up, 221. o.

Micsoda teljességről árulkodnak e szavak: „Én vagyok a világ Világossága” (Jn 8:12); „Én vagyok az élet Kenyere (Jn 6:35); „Én vagyok az Út, az Igazság és az Élet” (Jn 14:6); „Én vagyok a jó Pásztor” (Jn 10:14); „Azért jöttem, hogy életük legyen, és bővölködjenek!” (Jn 10:10). Ilyen életet kellene élnünk. Isten mindezt kész megadni bármely léleknek, aki feladja énjét, és Krisztusért él. Teljes önmegtagadásra van szükség. Amíg ez nem történik meg, addig magunkban hordozzuk a boldogságunkat tönkretevő gonoszságot. De ha az énünket keresztre szegezzük, Krisztus a szívünkbe költözik, és erőfeszítéseinket a Szentlélek fogja támogatni. […]

Naponta oda kell szentelnünk magunkat Isten szolgálatára. Járuljunk hittel az Úr elé, és alázzuk meg magunkat. Mindenekelőtt az énünkkel kell dolgoznunk. Meg kell dorgálnunk saját szívünket, és vizsgáljuk meg, hogy mi az, ami gátat szab a Szentlélek beavatkozásának. El kell fogadnunk a Szentlelket, s csak akkor lesz erőnk Istennel együtt győzni. – Our High Calling, 21. o.

Az egész mennyet érdekli az ember boldogsága. Mennyei Atyánk egyetlen teremtménye elől sem zárja el az öröm útjait. […] Szent vérével nemcsak bűneinktől megtisztítani és megváltani akar bennünket, hanem mindazok forró vágyát is ki akarja elégíteni, akik készségesen felveszik magukra igáját, és hordozzák az Ő terhét. Békét és nyugalmat kíván nyújtani mindazoknak, akik az élet kenyeréért jönnek hozzá. Csupán olyan kötelességeket hárít ránk, melyek földi lépteinket az áldások magaslatai felé irányítják, amelyekre az engedetlenek sohasem juthatnak el. Az igazi örömteljes élet abból áll, hogy Krisztus, a dicsőség reménye bennünk kialakuljon. – Jézushoz vezető út, 46. o.