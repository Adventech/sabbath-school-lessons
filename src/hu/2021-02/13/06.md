---
title:  Új Szövetség És Küldetés
date:  24/06/2021
---

`„Menjetek el azért, és tegyetek tanítvánnyá minden népet, megkeresztelve őket az Atyának, a Fiúnak és a Szentléleknek nevében. Mindannak megtartására tanítsátok őket, amit én parancsoltam nektek. Íme, én veletek vagyok minden napon a világ végezetéig” (Mt 28:19-20, ÚRK).`

Az emberek világszerte küzdenek azzal, amit a dél-afrikai író, Laurens Van Der Post úgy nevezett, hogy „az értelmetlenség terhe”. Megkapják az élet ajándékát, azt azonban nem tudják, hogy mit kezdjenek vele, nem tudják, mi az ajándék célja, nem tudják, hogyan használják. Mintha valakinek egy könyvtárnyi ritka könyvet ajándékoznának, de ő nem olvasná azokat, hanem elégetné. Milyen rettenetes értékpazarlás!

Azonban nem kell ezzel a problémával küzdenie az új szövetségben élő kereszténynek. Ellenkezőleg! Aki ismeri a megfeszített, de feltámadott Megváltót (és személyes tapasztalatot szerzett vele), aki vállalta a halált minden ember bűneiért, hogy örök életük lehessen, az tudja, mi az öröm. Tekintettel Mt 28:19-20 egyértelmű felhívására, a hívő embernek van küldetése és életcélja: hogy hirdesse a világnak azt a csodálatos igazságot, amit személyesen tapasztalt Krisztus Jézusban. Micsoda kiváltság! A világ végén szinte minden eltűnik, amit most ismerünk, de az evangélium hirdetésének az örök életre kiterjedő hatása lesz. Ez az igazi küldetéstudat, életcél!

`Elemezzük a mai bibliaverset! Milyen konkrét felszólításokat mond Jézus a különböző részeiben? Mi minden tartozik ezekhez? Milyen ígéretet kapunk, aminek hitet és bátorságot kell adnia nekünk ahhoz, hogy megtegyük, amit Krisztus ránk bízott?`

`Az új szövetség alatt élő keresztényeknek az Úr világos megbízást adott. Mindannyiunknak lehet valamilyen szerepe, legyünk bárkik, bármilyen életszakaszban, bármiféle korlátok között. Végezzük a feladatunkat? Tehetnénk még többet? Tervezzük meg a csoportunkkal, hogyan tudnánk még jobban kivenni a részünket a munkából!`

---

#### Ellen G. White idézetek

Egyetlen lélek számára sem szegényes az élet, ha Krisztussal egyesül. Aki teljes szívéből, lelkéből szereti Őt és felebarátját, mint önmagát, annak tág munkaterület áll a rendelkezésére, ahol gyakorolhatja képességeit és befolyását. Nincs olyan talentum, amit önző módon használhatunk fel. Az énnek meg kell halnia, hogy életünk elrejtőzhessen Krisztussal együtt Istenben.

Az Úr azt akarja, hogy vizsgáljuk meg a lelkünket, és figyeljük meg, hogy eleget tudunk-e tenni a krisztusi mércének. Jézus meghalt, hogy az embert megválthassa az örök pusztulástól. Meg kell értenünk, hogy az Ő tulajdonát képezzük, mert megváltott bennünket. „Avagy nem tudjátok-é, hogy… nem a magatokéi vagytok? Mert áron vétettetek meg; dicsőítsétek azért az Istent a ti testetekben és lelketekben, amelyek az Istenéi.” (1Kor 6:19–20) Értelmi, lelki és testi erőink az Úréi. Az időnkkel is Ő rendelkezik. Ezért leghelyesebb, ha Őt szolgáljuk, ha szoros kapcsolatban maradunk Krisztussal, és minden nap emlékezünk érettünk hozott végtelen áldozatára, mert így Isten igazságában maradhatunk. – In Heavenly Places, 60. o.

Életünk minden pillanata valóság. Az élet nem játék, hanem telve van félelmetesen fontos dolgokkal, örök jelentőségű felelősségekkel. Ha így tekintünk az életre, akkor rájövünk, hogy milyen nagy szükségünk van az Úr segítségére. Csak akkor fogjuk elnyerni a szilárd meggyőződést, miszerint Krisztus nélkül teljes kudarc az élet, és életünk csak úgy nyer értelmet, ha Jézus bennünk lakozik. Akkor értjük meg, hogy Isten kegyelme és Lelkének ereje nélkül nem érhetjük el az elénk állított magas mércét. Jellemünk fejlődésében a kiválóságra, a mennyei mércére kell törekednünk, s akkor a mennyei sugallat vezet majd előre, az elménk kiegyensúlyozottá válik, és Krisztus nyugalma elűzi a lelkünk nyugtalanságát. – That I May Know Him, 85. o.

Aki igazán megtért, betöltekezik Isten szeretetével, aminek következtében igyekszik megosztani másokkal is a kapott örömöt. Isten célja az, hogy egyháza bemutassa a világnak a szentség szépségét, és bebizonyítsa a keresztény vallás erejét. A hívő ember jelleme tükrözze a mennyei jellemet. A sötétben levők hallják meg dicsőítő és hálaéneküket. Fejezzük ki hálánkat az evangélium jó híréért és az ígéretekért, és igyekezzünk jót cselekedni mások érdekében. […]

Bármely szolgálat örömét Krisztus felmagasztalása jelenti az emberek előtt. Az igazi munkálkodásnak ez a végcélja. Járjunk úgy, hogy Krisztust mutassuk be, és énünket rejtsük el Jézus mögé. Csak az ilyen önmegtagadásnak van értéke Isten szemében.

A szolgálat ajtajai nyílnak meg előttünk. Ismerjük meg a szomszédokat, és vezessük őket Krisztushoz. Ha ezt tesszük, akkor Ő a jóvá­hagyását adja ránk, és velünk együtt fog dolgozni. – A Call to Medical Evan­gelism and Health Education, 26–27. o.