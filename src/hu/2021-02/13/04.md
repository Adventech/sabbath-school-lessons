---
title:  Új Szövetség
date:  22/06/2021
---

**Hogy lakozzék a Krisztus hit által a ti szívetekben; a szeretetben meggyökerezvén és alapot vevén, hogy megérthessétek minden szentekkel egybe, mi a szélessége és hosszúsága és mélysége és magassága az Isten jóvoltának, és megismerjétek a Krisztusnak minden ismeretet felülhaladó szeretetét, hogy ekképpen beteljesedjetek az Istennek egész teljességéig” (Ef 3:17-19).**

Amint a tanulmány korábbi leckéi rámutattak, az új szövetségben az Úr a szívünkbe helyezi törvényét (Jer 31:31-33). Ám nemcsak a törvény kerül oda, hanem ahogyan a mai igénk rámutat: Krisztus is, ami nagyon is érthető, a Krisztus és a törvény közötti szoros kapcsolat miatt. Tehát Krisztus törvényével a szívünkben és mivel Krisztus is ott lakozik (az eredetiben itt szereplő görög ige azt is jelenti, hogy „letelepszik”), elértünk a következő nagyszerű szövetségi áldáshoz, ami az új szív.

`Miért van szükségünk új szívre? Milyen változás látszik azon, aki Istentől új szívet kap?`

Olvassuk el újból a mai bibliaverset! Figyeljük meg, Pál kiemeli a szeretet elemét, azt, hogy meg kell gyökerezni, alapozódni benne. Ezek a szavak arra utalnak, hogy a szeretet alapja stabilitást, szilárdságot és állandóságot biztosít. A hitünknek nincs jelentősége, ha nem az Isten és emberek iránti szeretetben gyökerezik (Mt 22:37-39; 1Korinthus 13. fejezet). A szeretet nem légüres térben alakul ki. Ellenkezőleg! Azért tapasztaljuk, mert Isten irántunk való szeretetének (minden ismeretet felülhaladó szeretetének) felvillanását megláttuk Jézus által. Ebből következően megváltozik az életünk, a szívünk, új emberré leszünk, új gondolatokkal, új vágyakkal és új célokkal. Isten irántunk tanúsított szeretete változtatja meg a szívünket, Ő ültet belénk szeretetet mások iránt. Valószínűleg legalább részben erre gondolt Pál, amikor arról írt, hogy beteljünk „az Istennek egész teljességéig.”

`Olvassuk el 1Jn 4:16 versét! Hogyan kapcsolódik ez ahhoz, amit Pál írt Ef 3:17-19 szakaszában?`

`Nézzük át újra a ma vizsgált igéket! Mit tehetünk annak érdekében, hogy az ezekben foglalt ígéretek teljesedjenek az életünkben? Van, amin változtatnunk kellene, ami talán gátolja, hogy a tapasztalatunk növekedjen „az Istennek egész teljességéig”? Írjunk egy listát arról, hogy mi mindenen kellene változtatnunk az életünkben!`

---

#### Ellen G. White idézetek

A Krisztus szeretetét megízlelő szív a szeretet még nagyobb árjaira vágyik, mivel aki ad, az még nagyobb mértékben fog kapni is. A lélek számára az Istennel kapcsolatos bármely felfedezés csak növeli erejét és szeretetkészségét. „Sokkal inkább terólad” – kiált fel a szív, amire a Szentírás így válaszol: „Sokkal inkább” (Róm 5:9–10).

Krisztus élete telve volt Isten szeretetének mennyei üzenetével, és arra vágyott, hogy ezt a szeretetet a legnagyobb mértékben megossza az emberekkel. Irgalom áradt az arcáról, magatartását pedig kegyelem, alázat, igazságosság és szeretet jellemezte. Küzdő egyháza minden tagjának ugyanezekkel a tulajdonságokkal kell rendelkeznie, ha a győzedelmes egyházhoz akar csatlakozni. Krisztus szeretete olyan nagy, olyan dicsőséges, hogy hozzá viszonyítva minden emberi jelentéktelennek bizonyul. Amikor eljutunk erre a felismerésre, felkiáltunk: „Ó, Isten szeretetének gazdagsága, amelyet egyetlen Fiában adott az embereknek!” – Our High Calling, 366. o.

Mikor Jézus új szívről beszél, a gondolkodást, az életet, az egész embert érti ezen. Változzon meg a szívünk, a szeretetünket vonjuk vissza a világtól, s a világ helyett rögzítsük Krisztusra. Új szívvel rendelkeznünk annyit tesz, hogy megújult gondolkodásunk, új céljaink, új indítékaink legyenek. Mi az új szív jele? A megváltozott élet. Ha naponta, óránként meghalunk az önzés és büszkeség számára.

Dávid imája az egyik legbuzgóbb ima, melyet Isten Igéje följegyez, mikor így esedezik: „Tiszta szívet teremts bennem, ó, Isten.” Isten ezt feleli az ilyen imára: „Új szívet adok neked.” A véges ember ezt nem tudja megtenni. A férfiak és nők kezdjék az elején, keressék a legbuzgóbban Istent az igaz keresztény tapasztalat és életmód elérése végett. Érezniük kell a Szentlélek teremtő hatalmát. Új szívet kell elfogadniuk, melyet a menny kegyelme tart meg lágyan, gyöngéden. Az önző lelkületet el kell távolítani a lélekből. Komolyan, lelkiismeretesen, szívük alázatával kell fáradozniuk Jézusra tekintve irányításért és bátorításért. Ezúton az épület, helyesen összeállítva, szent templommá növekedik az Úrban. – A Te Igéd igazság, IV. köt., 1164–1165. o.

Ne csüggedjetek el, még ha éreznétek is szívetek keménységét. Minden akadály, minden egyes belső ellenség csak növeli Krisztusra utaltságotokat. Azért jött, hogy a kőszívet eltávolítsa, és hússzívet adjon nektek. Tekintsetek rá, és kérjétek különös kegyelmét, hogy sajátos hibáitokat legyőzhessétek. Ha kísértés közeledik felétek, álljatok ellene a gonosz unszolásának, és szóljatok lelketekhez így: „Hogyan is hozhatnék ilyen szégyent Megváltómra? Én Krisztusnak adtam át magam, többé nem végezhetem Sátán munkáját.” Hívjátok a Megváltót segítségül, hogy minden bálványotokat feláldozhassátok, és kedvenc bűneitektől megszabadulhassatok. Irányítsátok hitszemeteket Jézusra, amint az Atya trónja előtt áll, átszegezett kezét mutatja, és értetek könyörög. Higgyétek, hogy dicsőséges Megváltótok megadja nektek a szükséges erőt. – Megszentelt élet, 90. o.