---
title:  Öröm
date:  20/06/2021
---

`„És ezeket azért írjuk néktek, hogy örömetek teljes legyen” (1Jn 1:4).`

Nézzük meg, hogy mit írt itt János! Néhány egyszerű szóval azt fejezte ki, ami nekünk mint szövetséges népnek az egyik nagy előnyünk – mégpedig az öröm ígérete.

A keresztényeket gyakran arra figyelmeztetik, hogy ne menjenek az érzéseik után, a hit nem érzés, túl kell látnunk az érzéseinken, és mindez igaz is. Ugyanakkor azonban nem lennénk emberek érzések, érzelmek, hangulatok nélkül. Nem tagadhatjuk az érzéseinket, de meg kell értenünk, a megfelelő helyen kell kezelni azokat, amennyire lehetséges, kontrollálva. Az érzések megtagadása viszont emberi létünk tagadását jelentené (akár mondhatnánk azt is egy körnek, hogy ne legyen kerek). Amint tehát ez a vers is mondja, nemcsak kell, hogy legyenek érzéseink (ebben az esetben az öröm), hanem azok teljességét is tapasztalnunk kell. Aligha hangzik ez úgy, mintha az érzéseinket meg kellene tagadnunk, ugye?

`Olvassuk el 1Jn 1:4 szövegkörnyezetét, a fejezet kezdetétől! Miről írt János az első keresztényeknek, ami a reményei szerint teljessé teheti az örömüket? Miért kell belőlünk is örömet kiváltania ennek?`

János a tizenkét tanítvány egyikeként csaknem a legelejétől kezdve tanúja volt Krisztus három és fél éves szolgálatának, a legfantasztikusabb eseményeknek (ott volt a keresztnél, a Gecsemánéban, a megdicsőülés hegyén is). Szemtanúként valóban joggal szólhatott erről a témáról.

Figyeljük meg azt is, hogy nem önmagát emeli ki, hanem azt hangsúlyozza, amit Jézus tett a tanítványokért, akik így már nemcsak egymással, hanem Istennel is közösségben lehettek. Jézus utat nyitott számunkra, hogy mi is közeli kapcsolatba léphessünk vele. Ennek a közösségnek, kapcsolatnak az egyik következménye az öröm. János azt akarta, hogy a keresztények tudják: amit Jézusról hallottak, az igaz (hiszen ő látta, hallotta és meg is érintette). Így ők is örömmel teljes kapcsolatba léphetnek a mennyei Atyával, aki szereti őket és Fia által önmagát adta értük.   

`Bizonyos értelemben János a személyes bizonyságtételét mondja itt el. És mi a te bizonyságtételed, személyes tapasztalatod a Jézussal való kapcsolatodról? Mit mondhatsz el, ami miatt valaki jobban örülhet az Úrban? Erre törekedett János is.`

---

#### Ellen G. White idézetek

Mikor a menny világossága ragyog az emberre, arca a benne élő Úr örömét fogja kifejezni. Krisztus hiánya a lelkükben teszi szomorúvá és kételkedővé az embereket. Ezért bánatos az arcuk. Életük a sóhajok zarándoklása. Isten Igéjének alaphangja pedig örvendezés az Őt befogadók számára, mivel övék az élet világossága. A világosság örömet és boldogságot hoz, s ez az öröm az életben és jellemben jut kifejezésre. – A Te Igéd igazság, V. köt., 1144. o.

Azok, akik megmaradnak Jézus Krisztusban, boldogok és örömteli életet élnek. Hangjukat nemes szelídség jellemzi, a tetteikben az örök és felsőbbrendű dolgok tisztelete nyilatkozik meg, és ajkukról az Isten trónjától áradó örömteli zene visszhangzik. Ez a kegyességnek ama titka, amely bár nem könnyen magyarázható, de annál inkább érezhető és örömet adó. Bár a konok és lázadó szív elzárhatja kapuját Isten kegyelmének minden befolyása és a Szentlélek minden adománya előtt, de a bölcsesség útja gyönyörűséges, és minden ösvénye békesség. Minél szorosabban kapcsolódunk Krisztushoz, annál jobban mutatják sza­vaink és cselekedeteink az Ő kegyelmének győzelmes és átalakító hatalmát. – Üzenet az ifjúságnak, 431. o.

Miután Jézus meggyógyította az asszonyt, arra vágyott, hogy ismerje el a kapott áldást. Az evangélium által felkínált ajándékokat nem lopva, titokban kell élveznünk. Ezért hív az Úr, hogy valljuk meg jóságát: „Ti vagytok az én tanúim, így szól az Úr, hogy én Isten vagyok.” (Ésa 43:12)

Krisztus hűségének megvallása a menny választott eszköze, mellyel bemutathatjuk Őt a világnak. Méltányolnunk kell kegyelmét, melyet a hajdani szent emberek által ismertetett meg, de ennél is hatásosabb saját tapasztalatunkról bizonyságot tenni. Isten tanúi vagyunk, ha isteni erő munkálkodása nyilvánul meg bennünk. Mindenkinek a másokétól különböző élete van, tapasztalatai is eltérőek a többiekétől. Isten azt szeretné, ha saját egyéniségünk jegyeit viselő dicséret szállna föl hozzá. Ha kegyelme dicsőségének, magasztalásának ilyen értékes el­ismerése krisztusi élettel párosul, akkor ellenállhatatlan erőt jelent a lélekmentő munkában. […]

Az Isten kegyelmére válaszoló lélek az öntözött kerthez lesz hasonló. Egészsége gyorsan kivirul, világossága felkél rejtekéből, és az Úr dicsősége meglátszik rajta. Jusson eszünkbe akkor az Úr szerető nyájassága, gyengéd, irgalmas cselekedeteinek sokasága. Izrael népéhez hasonlóan emeljünk emlékköveket, s írjuk rájuk Isten értünk végzett munkálkodásának drága történetét. – Jézus élete, 347–348. o.