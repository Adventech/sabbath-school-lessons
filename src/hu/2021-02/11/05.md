---
title:  Az Új Szövetség FŐpapja
date:  09/06/2021
---

Isten úgy döntött, hogy népe között lakozik, a földi szentélyben, ahol az állatáldozatok központi szerepet kaptak. A szolgálat azonban nem ért véget az állatok halálával. Az áldozat megölése után a pap a szentélybe vitte a vért a bűnösért.

Ez az egész szolgálat azonban csak árnyéka, szimbóluma volt annak, amit Krisztus tesz a világért. Tehát amint a jelkép (a szentélyszolgálat) nem ért véget az állat halálával, Krisztus értünk végzett munkája sem fejeződött be kereszthalálával.

`Tanulmányozzuk Zsid 8:1-6 szakaszát imádkozva! Kérjük az Urat, hogy segítsen megérteni a lényegét és azt, hogy miért fontos ezt tudnunk! Utána a saját szavainkkal írjuk le, hogy mit üzen nekünk az Úr ezekben a versekben! Hogyan segítenek ezek az igék megérteni az új szövetséget?`

Amint a régi szövetségben volt földi szentély, papság és szolgálat, létezik egy mennyei szentély is, mennyei papság és mennyei szolgálat, az új szövetség szerint. Ami a régi szövetségben csak szimbólum, kép és árnyék volt (Zsid 8:5), az újban valósággá lett.

Továbbá ahelyett, hogy egy erkölcsi érzék nélküli állat volna a helyettesünk, a bűntelen Jézus az; az állatok vére helyett Krisztus vére hullott értünk; az ember-készítette szentély helyett az igazi sátorra tekinthetünk, amit „az Úr és nem ember” épített (Zsid 8:2); bűnös, tévedő emberi papok helyett Jézus a Főpapunk, Ő végzi a szolgálatát értünk. Mindennek fényében gondoljunk Pál szavaira: „hogyan menekülünk meg mi, ha nem törődünk ilyen nagy üdvösséggel” (Zsid 2:3, ÚRK)?

`Elmélkedjünk azon, hogy Jézus bűntelen életet élt értünk, értünk halt meg, most pedig a mennyben van, ahol értünk végzi a szolgálatát! Mindez azért történt – történik, hogy megmentsen a bűn végső, rettenetes következményeitől. Tervezzük el, hogy a következő nap elbeszélgetünk erről a nagyszerű hírről valakivel, akinek szerintünk szüksége lehet rá! Gondoljuk végig először a mai tanulmány alapján, hogy mit is akarunk mondani!`

---

#### Ellen G. White idézetek

Krisztus a közbenjárónk és szolgáló főpapunk az Atya jelenlétében. Isten, mint leölt Bárányt mutatta Jánosnak, amint vérét ontja a bűnösökért. Mikor Isten törvényét tárjuk a bűnös elé, rámutatva bűnei súlyosságára, vezessük Isten Bárányához, aki elveszi a világ bűnét. Tanítsuk meg Isten iránti bűnbánatra és Urunk, Jézus Krisztus iránti hitre. Így áll majd összhangban Krisztus követőjének munkássága Jézusnak a mennyei szenthelyen végzett munkájával. – Bizonyságtételek, IV. köt., 395. o.

Krisztus magára vette az emberi természetet, és az áldozat oltárára helyezte életét, hogy az ember az Isteni természet részesévé válva elnyerhesse az örök életet. Krisztus nem csupán az áldozat volt, hanem maga a pap is, aki felajánlotta az áldozatot. „A kenyér” – mondta –, „amelyet én adok, az én testem, amelyet én adok a világ életéért.” (Jn 6:51) Jézus mentes volt minden bűntől. Odaadta életét azok helyett, akik az Isten törvényének áthágásával eladták magukat Sátánnak. Odaadta életét az emberi család életéért, mely ezáltal az Ő megvásárolt tulajdona lett.

„Azért szeret engem az Atya” – mondta Krisztus –, „mert én leteszem az én életemet, hogy újra felvegyem azt... Ezt a parancsolatot vettem az én Atyámtól.” (Jn 10:17–18) – Szemelvények Ellen G. White írásaiból, III. köt., 141. o.

Miként a jelképesen előrevetített istentiszteleti szertartás szerint a főpap levetette díszes öltözékét, hogy egyszerű papi gyolcsruhában végezze a szolgálatot, Krisztus is levetette a királyi öltözetet, és emberi alakot felvévén áldozatot mutatott be. Ő volt a főpap és az áldozat is egy személyben. Amiként a főpap teljes díszben lépett ki újból a várakozó gyülekezet elé, miután elvégezte szolgálatát a szentek Szent­jében, akképpen fog Krisztus is visszatérni vakító fehér ruhában, „mihez hasonlót a ruhafestő e földön nem fehérített” (Mk 9:3). Saját dicsőségében és az Atya dicsőségében jelenik meg, mennyei seregek kísérik el útján.

Akkor beteljesedik majd Krisztusnak tanítványaihoz szóló ígérete: „És ha majd elmegyek, és helyet készítek néktek, ismét eljövök, és magamhoz veszlek titeket.” (Jn 14:3) Akik szerették és várták Őt, azokat dicsőséggel, tisztességgel és halhatatlansággal koronázza meg. Akkor a megholt igazak feltámadnak sírjukból, és az élő igazakkal elragadtatnak az Úr elé a felhőkbe. […] Hallani fogják Jézus hangját, mely kedvesebben hangzik bármely zenénél, amit valaha is hallottak, amint mondja: Küzdelmetek véget ért. „Jertek, én Atyámnak áldottai, örököljétek ez országot, amely számotokra készíttetett a világ megalapítása óta!” (Mt 25:34) – Az apostolok története, 33–34. o.