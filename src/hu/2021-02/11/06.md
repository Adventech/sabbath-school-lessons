---
title:  Jézus Mennyei Szolgálata (zsid 9:24)
date:  10/06/2021
---

Tanulmányozzuk Zsid 9:24 versét, különösen az adott összefüggésben! Ez a rész azt magyarázza ugyanis, hogy Krisztus az értünk vállalt áldozati halála után most a mennyben végzi a szolgálatát az érdekünkben. Sok mindenről beszélhetnénk, de most csak egy pontra akarunk fókuszálni, az utolsó részre, amelyben az áll, hogy Krisztus az Atya előtt közbenjár értünk.

Gondolkozzunk ennek a jelentőségén! Bűnös emberek vagyunk, akiket megemésztene Isten ragyogó dicsősége, és bármilyen rosszak is lettünk, ha mégoly égbekiáltó módon meg is szegtük Isten szent törvényét, akkor is van valaki, aki Isten elé áll értünk. Ő képvisel bennünket az Atya előtt. Gondoljunk arra, hogy milyen szeretetteljes, megbocsátó és elfogadó volt Krisztus, amikor a földön járt! Most Ő a mennyei Közbenjárónk.

Ez a jó hír másik oldala. Jézus nemcsak a váltságot fizette meg a bűneinkért, magára véve azokat a kereszten (1Pt 2:24), hanem most Isten előtt áll, Ő a Közbenjáró a menny és a föld között, Isten és az ember között.

Ez így tökéletesen érthető. Jézus Isten és Ember (bűntelen, tökéletes Ember) is egyben, csakis Ő hidalhatja át az emberiség és Isten közötti szakadékot, amit a bűn okozott. Az egyik emlékezetes pont (sok egyéb mellett), hogy Jézus Ember lett, megérti a próbáinkat, a fájdalmainkat és a kísértéseinket (Zsid 4:14-15), és Ő képvisel bennünket az Atya előtt.

`„Mert egy az Isten, egy a közbenjáró is Isten és emberek között, az ember Krisztus Jézus, aki adta önmagát váltságul mindenekért, mint tanúbizonyság a maga idejében” (1Tim 2:5-6). Milyen két szerepe van tehát Jézusnak e szöveg szerint? Hogyan mutatta be ezeket a földi szentélyszolgálat?`

Az új szövetség nagyszerű híre, hogy Jézusnak köszönhetően a bűnbánó bűnösöket már képviseli valaki az Atya előtt a mennyben, aki megszerezte nekünk azt, amit mi magunknak soha nem tudnánk biztosítani. Ez nem más, mint a tökéletes igazság, az, ami Isten előtt egyedül megállhat. Jézus a szenvedéssel teli életének tökéletes igazságában (Zsid 2:10) áll Isten előtt. Ő kér számunkra bűnbocsánatot és erőt a bűn felett, ami nélkül semmi reményünk nem lenne sem most, sem az ítéletben.

`Imádkozva gondolkozzunk még azon, hogy most egy Ember áll Isten előtt a mennyben, aki tapasztalta a bűn kísértését. Mit jelent ez személyesen nekünk? Minek a reményét kínálja, mivel bátorít?`

---

#### Ellen G. White idézetek

Miután Megváltónk a mennybe ment, főpapként kezdte el munkáját. Ezt mondja Pál: „Nem kézzel csinált szentélybe, az igazinak csak másolatába ment be Krisztus, hanem magába a mennybe, hogy most Isten színe előtt megjelenjék érettünk.” (Zsid 9:24)

A pap szolgálata, amit a templom első helyiségében, a szenthelyet a külső udvartól ajtóként elválasztó „kárpiton belül” egész évben végzett, jelképezi azt a szolgálatot, amelyet Krisztus a mennybemenetelekor megkezdett. A mindennapi szolgálatban a papnak az volt a feladata, hogy bemutassa Istennek a bűnáldozat vérét, és tömjént füstölögtessen, amely Izrael imájával együtt szállt fel. Így viszi Krisztus is a saját vérét az Atya elé a bűnösökért, és bemutatja – saját igaz voltának jó illatával együtt – a bűnbánó hívők imáit is. Ez a szolgálat folyt a mennyei templom első helyiségében. – A nagy küzdelem, 420. o.

Krisztus közbenjár érettünk, ami azt jelenti, hogy mennyei érdemeire hivatkozik, hiszen vállalta, hogy az Atya előtt a kezesünk és helyettesünk lesz, miután visszament a mennybe, hogy engesztelést szerezzen a bűneinkért. „Nem abban van a szeretet, hogy mi szerettük az Istent, hanem hogy Ő szeretett minket, és elküldte az Ő Fiát engesztelő áldozatul a mi bűneinkért.” (1Jn 4:10) „Ennekokáért Ő mindenképpen üdvözítheti is azokat, akik őáltala járulnak Istenhez, mert mindenha él, hogy esedezzék érettük.” (Zsid 7:25) – Reflecting Christ, 75. o.

Mint közbejáró ügyvédünknek, Krisztusnak nincs szüksége az ember érdemeire vagy közbenjárására. Csak Jézus hordozhatja bűneinket a bűnért való áldozata bemutatása végett. Csak őhozzá kell imádkoznunk, neki kell megvallanunk bűneinket, hiszen Ő az, aki belépett a szent helyre.

Krisztus képviselte az Atyát a világban, most pedig választottait képviseli az Atya előtt, akikben helyreállította Isten erkölcsi képmását. Ezek az emberek Krisztus örökségét képezik. Pap vagy ember Ádám egyetlen fiának vagy lányának sem képes kinyilatkoztatni az Atyát. Az embernek egyetlen ügyvédje, egyetlen közbenjárója van, aki bűnbocsánatot szerezhet számára. Vajon nem kellene megteljen a szívünk hálával az iránt, aki Jézust adta engesztelő áldozatként a bűneinkért? Foglalkoztasson benneteket teljes komolysággal az a szeretet, amit tanúsított irántunk az Atya. Ez a szeretet felmérhetetlen, nincs hozzá emberi mérce. Csupán annyit tehetünk, hogy a Golgotára, a megöletett Bárányra mutatunk. Képesek vagyunk-e megérteni és felmérni a vég­telent? – That I May Know Him, 73. o.