---
title:  Új szövetség
date:  29/05/2021
---

### E heti tanulmányunk
Ézsaiás 56:6-7; Jeremiás 31:31-34; Hóseás 2:18-20; Máté 5:17-28; 27:51; Zsidók 8:7-8; 10:4

> <p></p>
> „Íme, eljönnek majd a napok – ezt mondja az ÚR –, és új szövetséget kötök Izráel és Júda házával” (Jer 31:31, ÚRK).

Évekkel ezelőtt egy magazinban megjelent egy karikatúra. Egy üzletvezető vezetők csoportja előtt állt, mosószerrel a kezében. Büszkén mutatott rá a dobozon lévő, nagy, piros betűs ÚJ feliratra, amiből természetesen lehetne arra következtetni, hogy új a termék. „Az ÚJ felirat az, ami új a dobozon!” – mondta a férfi. Vagyis egyszerűen csak annyi változott, annyi volt új, hogy rákerült a dobozra az ÚJ szó, különben minden más változatlan maradt.

Bizonyos értelemben az új szövetség is hasonlónak mondható. Az alapja, a reménység, amit találunk benne, az alapvető feltételei megegyeznek a régi szövetségével, ami mindig is Isten kegyelmi szövetsége volt és az emberi gyengeségeken, vereségeken túlmutató szeretetre épült.

HETI ÁTTEKINTÉS: Milyen párhuzamokat találunk a régi és az új szövetség között? Mi a törvény szerepe a szövetségben? Kik között köttetett a szövetség? Mit ért A zsidókhoz írt levél azon, hogy „jobb szövetség” (Zsid 8:6)? Mi a kapcsolat a szövetség és a mennyei szentély között?

---

#### Ellen G. White idézetek

Isten uralmának alapja mennyen és földön a szeretet, és ez a szeretet kell, hogy átjárja a hívő ember életét is.

Krisztus szeretete változhatatlan, mély és mindenre kiterjed. Aki ezzel a szeretettel rendelkezik, nem csak azt szereti, aki viszonozza szeretetét. E szent elvtől vezérelt szív felülemelkedik bármiféle önző érzelmen.

Krisztus vallásának nem csupán az a rendeltetése, hogy felkészítsen az örök életre, hanem képessé tesz arra is, hogy már itt a földön az Úrhoz hasonló életet éljünk. Ő nem csak a példaképünk, hanem a barátunk és vezetőnk is, ezért ha belekapaszkodunk mindenható karjába, Lelkének részeseiként mi is járhatunk úgy, ahogy Krisztus járt. – That I May Know Him, 298. o.

Ha pedig az ábrahámi szövetség már magába foglalta a megváltás ígéretét, akkor miért alkottak egy másik szövetséget a Sínai-hegyen? Rabszolgasága idején a nép nagymértékben elvesztette Isten ismeretét és az ábrahámi szövetség alapelveinek ismeretét is. Egyiptomból kiszabadításuk után Isten igyekezett feltárni előttük hatalmát és kegyelmét, hogy ezek elvezessék őket oda, ahol majd minden arra indítja őket, hogy egyedül csak Őt szeressék, és egyedül csak benne bízzanak. Isten azért vezette őket a Vörös-tenger partjára – ahol a nyomukban lévő és őket üldöző egyiptomi hadsereg miatt megmenekülésük lehetetlennek látszott –, hogy felfoghassák teljes tehetetlenségüket és az isteni segítségre való szükségüket. Isten csak azután szabadította ki őket az egyiptomiak kezéből, a biztos pusztulásból, miután megértették helyzetüket. Akkor és ott megtelt a szívük Isten iránti hálával, szeretettel és Isten hatalmában való feltétlen bizalommal. Szabadítójukként Isten magához vonta őket, legalábbis időlegesen.

Isten azonban egy sokkal nagyobb igazsággal is hatni akart elméjükre. Mivel a bálványimádás és az erkölcsi romlottság közepette éltek, ezért nem volt valódi fogalmuk Isten szentségéről, saját szívük rendkívül bűnös voltáról. Képtelenek voltak felfogni, hogy saját erejük és akaratuk nem elegendő ahhoz, hogy igazán engedelmeskedni tudjanak Isten törvényének. Azt sem tudták igazán megérteni, hogy szükségük van megváltóra. Mindezekre meg kellett tanítani őket. – Pátriárkák és próféták, 371. o.

Pál apostol világosan feltárja előttünk a hit és törvény közötti összefüggést újszövetségi fogalmazásban. Azt mondja: „Megigazulván azért hit által, békességünk van Istennel, a mi Urunk, Jézus Krisztus által.” „A törvényt tehát hiábavalóvá tesszük-é a hit által, távol legyen! Sőt, inkább a törvényt megerősítjük.” „Mert ami a törvénynek lehetetlen volt, mivelhogy erőtelen volt a test miatt, az Isten az ő Fiát elbocsátván bűn testének hasonlatosságában és a bűnért, kárhoztatta a bűnt a testben. Hogy a törvénynek igazsága beteljesüljön bennünk, kik nem test szerint járunk, hanem Lélek szerint.” (Róm 5:1; 3:31; 8:3–4) – Pátriárkák és próféták, 373. o.