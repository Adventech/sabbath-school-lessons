---
title:  Szövetségkötés a Sínainál
date:  08/05/2021
---

### E heti tanulmányunk
2Mózes 19:5-6; 5Mózes 1:29-31; 29:10-13; Hóseás 11:1; Róma 6:1-2; 10:3; Jelenések 5:9; 14:12

> <p></p>
> „Láttátok, hogy mit tettem Egyiptommal, és hogy sasszárnyakon hordoztalak titeket, és magamhoz vontalak titeket” (2Móz 19:4, ÚRK).

„Balesetet szenvedett egy kisfiú, akinek hat testvére volt. Kórházba vitték. Otthon többnyire mindenben szűkölködtek, a gyerek mindig csak keveset ihatott meg egy pohár tejből. Egy tele pohár tejen két testvér osztozott, aki először ivott, annak figyelnie kellett, hogy ne fogyasszon el túl sokat. Miután a kissrácot ellátták a kórházban, az ápolónő vitt neki egy nagy pohár tejet. A gyerek egy pillanatig vágyakozva nézte az italt, majd az otthoni, ínséges állapotokra gondolva megkérdezte: »Mennyit ihatok belőle?« Az ápolónő könnyes szemmel, gombóccal a torkában felelte: »Idd meg mindet, kisfiam, idd meg az egészet«” (H. M. S. Richards: Free Grace. Voice of Prophecy News. 1950. június, 4. o.)!

Az ókori Izrael kiváltsága volt, hogy a kisfiúhoz hasonlóan bőven ihattak az üdvösség forrásaiból – és ez a kiváltság a miénk is. Az isteni kegyelem csodálatos megmutatkozása volt Izrael kiszabadulása a szolgaság és elnyomás évszázadai után. Isteni kegyelem szabadít fel bennünket is a bűntől.

**Heti áttekintés**

`Milyen hasonlattal mutatta be az Izraellel való kapcsolatát Isten? A kivonulás és a Sínai történetei mennyiben párhuzamosak az egyéni megváltással? Mi volt a törvény szerepe a Sínai-hegynél kötött szövetségben?`

---

#### Ellen G. White idézetek

Hallgassátok, mit mond az Úr: „Látván láttam az én népemnek nyomorúságát, amely Egyiptomban van, és meghallottam az ő sanyargatóik miatt való kiáltásukat; sőt, ismerem szenvedéseit. Le is szállok, hogy megszabadítsam őt az egyiptombeliek kezéből.” (2Móz 3:7–8)

Isten nem marad közömbös gyermekei szükségletei láttán, és az elnyomókat meg fogja büntetni. Hallja népe nyögéseit. Hallja az imákat, és mindenkire odafigyel. Ő engedélyez vagy Ő akadályoz meg bizonyos eseményeket. A menny Istenét az elesetteket felemelő Krisztus képviseli. Barátja mindazoknak, akik szeretik és félik az Ő nevét, és megbünteti azokat, akik le merészelnek térni az igaz útról, miközben gyermekei arra törekszenek, hogy minden ember megismerje és kövesse Isten útját, és eljusson a mennyei hajlékokba. – The Upward Look, 364. o.

Az Úr megparancsolta Mózesnek, hogy menjen és beszéljen a fáraóval. Rendelje el, hogy engedje a népét Egyiptomból távozni. Négyszáz évig voltak ott, és osztályrészük rabszolgaság volt. A bálványimádás megrontotta őket, és eljött annak az ideje, hogy amikor Isten kihívta őket Egyiptomból, engedjenek törvényeinek, megtarthassák az Úr szombatját, amelyet az Édenben adott az embernek. Félelmetes dicsőségben mondta el nekik a tíz törvényt a Sínai-hegyről, hogy megértsék a törvény szent és örök voltát, és sok nemzetség alapját építsék fel azzal, hogy megtanítják gyermekeiknek: Isten szent előírásai kötelező érvényűek. – A keresztény nevelés alapjai, 287. o.

Hallgatói közül sokan hittel vonzódtak Jézushoz, így őnekik mondta: „Ha ti megmaradtok az én beszédemben, bizonnyal az én tanítványaim vagytok; és megismeritek az igazságot, és az igazság szabadokká tesz titeket.” (Jn 8:31–32)

Ezek a szavak sértették a farizeusokat. Félretették, hogy a nemzet mennyi ideje hordoz idegen igát, és mérgesen kiáltottak fel: „Ábrahám magva vagyunk, és nem szolgáltunk soha senkinek: mimódon mondod te, hogy szabadokká lesztek?” (Jn 8:33) Jézus végignézett ezeken a férfiakon, a gonosz rabjain, akiknek a bosszú körül forogtak a gondolataik, és szomorúan így felelt: „Bizony, bizony mondom néktek, hogy mindaz, aki bűnt cselekszik, szolgája a bűnnek.” (Jn 8:34) A legrosszabb fajta rabságban sínylődtek: a gonosz lélek tartotta hatalmában őket.

Minden lélek, aki nem hajlandó átengedni magát Istennek, egy másik erő uralma alá kerül. Nem önmagáé. Beszélhet szabadságról, mégis a legalávalóbb szolgaságban van. Nem láthatja az igazság szépségét, értelmét Sátán irányítja. Azzal ámítja önmagát, hogy saját ítéletei szerint jár el, valójában azonban a sötétség fejedelmének akaratát követi. Krisztus azért jött, hogy letörje a lélekről a bűn rabságának bilincseit. „Azért ha a Fiú megszabadít titeket, valósággal szabadok lesztek.” (Jn 8:36) „A Jézus Krisztusban való élet lelkének törvénye” megszabadít minket „a bűn és a halál törvényétől” (Róm 8:2). – Jézus élete, 466. o.