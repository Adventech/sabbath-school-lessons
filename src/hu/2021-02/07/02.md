---
title:  Sasszárnyakon
date:  09/05/2021
---

Hosszú, nehéz évszázadokon át Izrael belemerült az egyiptomi pogányság mélységeibe, és ez kétségkívül elhomályosította ismereteiket Isten személyét, akaratát és jóságát illetően.

Hogyan nyerheti vissza Isten a népét?

Először is Izrael iránti szeretetét bemutatva, a szabadítás hatalmas tetteivel. Igyekezett rávenni őket arra, hogy szeretettel válaszoljanak a felkínált szövetségre. Isten előbb emlékeztetett az értük végbevitt, kegyelmes tetteire a Sínainál.

**Milyen két példával ábrázolta a Sínainál az Úr azt, ahogyan kivitte Izraelt Egyiptomból?**

`2Móz 19:4;`

`5Móz 32:10-12`

`5Móz 1:29-31;`

`Hós 11:1`

`Hogyan viszonyult Isten a népéhez? Mire taníthatták ezek a képek Izraelt (mint ahogy minket) ezzel kapcsolatban?`

E példák arra utalnak, hogy Isten nagyon is tudatában van gyámoltalanságunknak. Olvassuk el Zsolt 103:13-14 verseit! A sas és a gyermekét karjára vevő szülő példája is érzékelteti, mennyire törődik a jólétünkkel. Gyengéd, támogató, védelmező, bátorító, teljes érettségre akar vezetni.

„Közismert volt, hogy a hegytetőkön fészkelő sasok milyen odaadóan gondozzák fiókáikat. Amikor kicsinyeiket repülni tanítják, a hátukra véve nagy magasságba emelkednek velük, ahonnan látni a Sínai síkságait, majd leejtik őket. Ha a fióka még túl kicsi, vagy ha megrémíti a repülés, az apa gyorsan alászáll, hogy a hátára vegye és visszavigye a szirti fészekbe. Az isteni hang pedig azt mondja, hogy »így hoztalak ki Egyiptomból magamnak«” (George A. F. Knight: Theology of Narration. Grand Rapids, MI., 1976, Eerdmans Publishing Company, 128. o.).

`Hasonlítsuk az egymás iránt tanúsított érdeklődésünket ahhoz, ahogyan Isten törődik velünk! Az Ő gondoskodása mire késztessen bennünket embertársainkkal kapcsolatban?`

`Saját tapasztalatainkból milyen példával érzékeltetnénk Isten önzetlen törődését? Soroljunk fel néhány képet, egyéni tapasztalataink és kulturális hátterünk alapján! Beszéljünk erről a csoportban!`

---

#### Ellen G. White idézetek

Isten sokszor kinyilatkoztatta magát „irgalmas és kegyelmes Isten”-ként, akinek „hosszú” a türelme, „nagy” a szeretete és hűsége (Zsolt 86:15). „Még gyermek volt Izrael, amikor megszerettem – jelentette ki az Atya –, Egyiptomból hívtam ki fiamat.” (Hós 11:1)

Az Úr szeretettel bánt Izraellel, amikor megszabadította az egyiptomi szolgaságból, és az ígéret földje felé vezette őket. „Ezért szabadította ki őket minden nyomorúságukból. Nem követ vagy angyal, hanem Ő maga szabadította meg őket: szeretetével és könyörületével Ő váltotta meg őket. Felkarolta és hordozta őket ősidőktől fogva.” (Ésa 63:8–9)

„Megnyugtat téged, ha az orcám megy veletek?” (2Móz 33:14) – ígérte a pusztai vándorlás alatt. Ezt a biztosítékot Jahve jellemének csodálatos megmutatkozása kísérte, amely képessé tette Mózest, hogy az egész Izraelnek hirdesse Isten jóságát, és hiteles képet adjon láthatatlan Királyuk tulajdonságairól. „Elvonult előtte az Úr, és így mondta azt ki: Az Úr, az Úr, irgalmas és kegyelmes Isten! Türelme hosszú, szeretete és hűsége nagy! Megtartja szeretetét ezerízig, megbocsátja a bűnt, hitszegést és vétket. Bár nem hagyja egészen büntetés nélkül...” (2Móz 34:6–7) – Próféták és királyok, 311–312. o.

Lelkileg beteg embertársadnak testvéri szeretetre van szüksége, mint ahogyan neked is. Egy nálad gyengébb ember tapasztalatát kell meghallanod, hogy képes legyél őt megérteni és támogatni. A gyengeség felismerése segít abban, hogy másokon is segíthessünk. Sose menjünk el egy szenvedő lélek mellett anélkül, hogy ne próbálnánk meg­vigasztalni őt, hiszen bennünket is megvigasztalt az Úr.

A közösség Krisztussal, a személyes kapcsolat az élő Megváltóval felkészíti a lelket, a szívet és az elmét a romlott természet legyőzésére. A tévelygőnek beszélj a Mindenható bárkit fölemelni kész karjáról, beszélj a megértő és irgalmas Jézusról. Az ilyen ember számára nem elég csupán a törvényben és a hatalomban bízni, mivel ezek nem rendelkeznek irgalommal, és sosem hallják meg a segélykiáltást. A tévelygőnek meleg kézfogásra van szüksége és arra, hogy ráhagyatkozhasson egy érzékeny szívre. Gondolatait tereld a mennyei jelenlétre, ami mindig a rendelkezésére áll, és együttérzéssel fordul hozzá. Hívd meg, hogy gondoljon az Atya szívére, amely szíven sebeket ejt a bűn, az Atya karjára, amelyet kinyújt felé, és az Atya hangjára, aki így szól: „Avagy fogja meg erősségemet, kössön békét velem, békét kössön velem!” (Ésa 27:5) – In Heavenly Places, 295. o.

A hozzá jövő szenvedőkben Krisztus nemcsak azokat látta, akik akkor segítséget kértek tőle, hanem mindazokat is, akik a korszakokon át hasonló ínségben és hasonló hittel fordulnak majd hozzá. […]

Így van ez Isten Igéjének minden ígéretével. Bennük Ő személy szerint szól mindnyájunkhoz, olyan közvetlenül, mintha ténylegesen hallanánk szavát. Krisztus megígéri nekünk kegyelmét, és megosztja velünk hatalmát. Ezek azok a falevelek, amelyek „a népek gyógyítására szolgálnak” (Jel 22:2 – új prot. ford.). – A nagy Orvos lábnyomán, 122. o.