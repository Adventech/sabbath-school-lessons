---
title:  A Megváltás Motívuma
date:  10/05/2021
---

**Azért mondd meg Izráel fiainak: Én vagyok az ÚR, és kihozlak titeket Egyiptom nehéz igája alól, és megszabadítalak titeket a kemény szolgálattól, és megmentelek benneteket kinyújtott karral és nagy büntető ítéletek által. Népemmé fogadlak titeket, Istenetek leszek, és megtudjátok, hogy én vagyok a ti URatok és Istenetek, aki kihoztalak titeket Egyiptom nehéz igája alól” (2Móz 6:6-7, ÚRK).**

`Nézzük meg az alábbi verseket! Milyen elveket találunk bennük Istennek az emberiséggel kötött szövetségi kapcsolatára vonatkozóan? Figyeljük meg, hogy milyen gyakran jelenik meg az én szó e versekben!`

Izraelnek az egyiptomi szolgaságból való megszabadítása és Noénak, valamint a családjának az özönvízből való megmentése az üdvösségtörténet két kiemelkedő eseménye Mózes írásaiban. Mindkettő bepillantást enged a megváltás jeleneteibe, de főként a kivonulás eseményében látható az alapvető minta.

Amikor (Mózes által) Isten kijelenti Izraelnek: „megmentlek titeket” (2Móz 6:6), azzal szó szerint azt fejezi ki, hogy „úgy járok el, mint a megváltó rokon”, a góél.

„A megment szó [2Mózes 6. fejezet] 6. versében olyan családtagra utal, aki visszavásárol vagy megvált egy másik családtagot, azt, aki adósság miatt rabszolga lett vagy a rabszolgaság fenyegeti. Izraelnek nyilván nem volt olyan földi rokona, aki megválthatta volna, Isten azonban ilyen rokona lett” (Bernard L. Ramm: His Way Out. Glendale, CA., 1974, Regal Books Division, G/L Publications, 50. o.).

`Hogyan értjük azt a gondolatot, hogy Isten „megváltja” vagy visszaszerzi népét a szolgaságból? Milyen árat kellett ezért fizetnie? Ezek szerint milyen értéket lát bennünk (lásd Mk 10:45; 1Tim 2:6; Jel 5:9)?`

2Móz 3:8 versében Isten kijelenti, hogy „leszáll” megmenteni Izraelt. Itt egy gyakran használt héber szó fordul elő, ami az Úr és az emberek kapcsolatára vonatkozik. Isten a mennyben van, mi pedig a földön, tehát csak akkor menthet meg, ha „leszáll” hozzánk. A gondolat legigazabb értelmében véve csak azért nyerhetünk üdvösséget, mert Jézus lejött a földre, itt élt, szenvedett, meghalt és értünk fel is támadt. „És az Ige testté lett és lakozék miközöttünk” (Jn 1:14) – ez is azt fejezi ki, hogy Isten lejött a megmentésünkért.

---

#### Ellen G. White idézetek

Ne feledjétek, hogy az az erőtök, az a győzelmetek, ha együtt munkálkodtok Krisztussal, mint személyes Megváltótokkal. Ez a ránk eső rész. Akik ezt teszik, azokhoz megjön a bizonyosság. „Mindeneknek, aki befogadja, hatalmat adott, hogy Isten fiává legyen.” (Jn 1:12) Krisztus kijelenti: „Nélkülem mit sem tehettek.” (Jn 15:5) S az alázatos, hívő lélek válaszol: „Mindenre van erőm Krisztusban, aki engem megerősít.” (Fil 4:13)

Jézus megértő és könyörülő Megváltó. Megbízása így szól: „Menjetek el az egész világra.” (Mt 16:15) Mindenkinek meg kell hallania a figyelmeztetés üzenetét. A keresztény versenyfutás résztvevőjére a legértékesebb jutalom vár. Aki kitartóan fut, elnyeri az élet hervadhatatlan koronáját. – Bizonyságtételek, VII. köt., 39. o.

Krisztus szeretetteljes, könyörületes. Fönntartó hatalma segítségével férfiak és nők válhatnak erőssé, hogy ellenálljanak a kísértéseknek. Amint az elítélt bűnös a bűnre tekint, a bűn igen nagy gonoszság lesz a szemében. Csodálkozni fog, miért nem jött hamarabb Jézushoz. Belátja, hogy le kell győznie hibáit, Isten akaratának kell alávetnie étvágyát és indulatait. Fölül kell kerekednie a romlottságon, mely a bűnös kívánság által uralkodik e világon. Miután megbánta, hogy lábbal tiporta a mennyei törvényt, komolyan törekszik legyőzni a bűnt. Igyekezni fog nyilvánvalóvá tenni Krisztus kegyelmét, és személyes kapcsolatra lép az Üdvözítővel. Szüntelen Őt tartja szem előtt. Imádkozik, hisz, és elnyeri az áldásokat, melyekre szüksége van. Így egyre inkább megközelíti az Isten által fölállított mértéket.

Mikor megtagadja magát, fölveszi a keresztjét, és követi Krisztust, amerre megy, és jellemében új erények tűnnek majd elő. Teljes szívvel fogja szeretni az Úr Jézust, és Krisztus lesz bölcsessége, igazságos tettei, megszentelődése és megváltása. – Bizonyságtételek, IX. köt., 151. o.

Jézus emberi léttel fedte el istenségét, hogy az emberiséget emberként érintse meg; hogy együtt élhessen az emberekkel, és elviselje az ember összes próbáit és szenvedéseit. „Mindenben megkísértetett hozzánk hasonlóan, kivéve a bűnt.” Emberi voltában megismerte, megértette az embert érő összes kísértéseket. […]

A Krisztus által adott törvény szerint az elveszett, eljátszott örökséget a legközelebbi rokonnak kellett megváltania. Jézus félretette királyi palástját, koronáját, és emberi léttel takarta el istenségét, hogy helyettes lehessen az emberiség számára, hogy ember voltában meghalva, halálával elpusztíthassa azt, akié a halál hatalma. Istenként nem tehette ezt meg, de emberként eljőve meg tudott halni. Halálával legyőzte a halált. Krisztus azt adta halálra, akié a halál hatalma volt. Megnyitotta a sírt azok előtt, akik személyes üdvözítőjüknek ismerik el Őt. – A Te Igéd igazság, VII. köt., 925. o.