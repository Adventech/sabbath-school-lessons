---
title:  Ígéretek, Ígéretek… (2móz 19:8)
date:  13/05/2021
---

Első látásra minden jónak tűnik. Az Úr kiszabadítja népét, szövetségi ígéreteket tesz nekik, ők pedig megfogadják: mindent megtesznek, amit csak kér tőlük az Úr. „Mennyben köttetett” egyezség, nem igaz?

`Mit tudhatunk meg az alábbi versekből a válaszról, amit Izrael a szövetség ajánlatára mondott?`

Róm 9:31-32 

Róm 10:3       

Zsid 4:1-2       

Bármit is kérjen tőlünk Isten, a lényeg, hogy a hit legyen a vele való kapcsolatunk fundamentuma. A hit az alap, amit követnek a tettek. A cselekedetek önmagukban nem tesznek bennünket elfogadhatóbbá a szent Isten szemében, még ha a legtisztább, legőszintébb indíték vezérel is és bármilyen sokat is tegyünk. Nem volt ez így Izrael korában, és a mi időnkben sincs így.

`A Bibliában újból és újból hangsúlyt kap a cselekedetek fontossága, akkor miért nem válhatunk elfogadhatóvá általuk Isten előtt (lásd Ézs 53:6; 64:6; Róm 3:23)?`

A héberek sajnos azt hitték, hogy az engedelmesség nem a megváltás következménye, hanem az üdvösség eszköze lesz. A törvény betartása által akartak megigazulni, nem Isten igazságát keresték, amit hit által nyerünk el. Isten ugyanúgy a kegyelem szövetségének szánta a Sínainál kötött szövetséget – amihez ugyan jóval részletezettebb rendelkezések és törvények tartoztak –, mint az azt megelőző többit. Az ingyen kapott kegyelem olyan változást hoz létre a szívben, ami engedelmességre vezet. Természetesen nem az volt a baj, hogy próbáltak engedelmeskedni (a szövetség igényt támasztott az engedelmességre). Ott a probléma, hogy amit ők tettek, valójában nem „engedelmesség” volt – amint a nép későbbi történelme mutatta is.

`Olvassuk el figyelmesen Róm 10:3 versét, különösen a végét! Mi a lényege Pál szavainak? Mi történik az emberrel, ha saját maga próbál igazzá lenni? Miért vezet ez elkerülhetetlenül bűnhöz, igazságtalansághoz és lázadáshoz? Gondolkodjunk el a saját életünkről! Nem veszélyeztet bennünket éppen ez?`

---

#### Ellen G. White idézetek

Bár a törvény szent, a zsidók, mivel a maguk erejéből törekedtek megtartani, nem tudtak eljutni az életszentségre. Krisztus tanítványainak másféle életszentségre kell eljutniuk, ha be akarnak jutni a mennyek országába. Isten az Ő Fiában a törvény tökéletes megszentelődését ajánlja föl. Ha teljesen megnyitnák a szívüket Krisztus befogadására, magának Istennek az élete, szeretete élne bennük, az Ő mására alakítva őket. Így az Úr ingyen ajándéka által annak a megszentelődésnek lennének a birtokában, melyet a törvény követel. A vallásos vezetők azonban elvetették Jézust, „mert az Isten igazságát nem ismervén és az ő tulajdon igazságukat igyekezvén érvényesíteni az Isten igazságának nem engedelmeskedtek” (Róm 10:3). – Gondolatok a Hegyibeszédről, 54. o.

Sátán elmélete az, hogy Krisztus halála kegyelmet hozott, mely átvette a törvény helyét. Jézus halála egyáltalán nem változtatja meg, nem hatálytalanítja és a legcsekélyebb mértékben sem csökkenti a Tízparancsolat jelentőségét. A drága kegyelem, melyet vére által a Megváltó ajánl fel az embernek, megalapozza Isten törvényét. Az ember bukása óta az Úr erkölcsi kormányzata és kegyelme elválaszthatatlanok lettek egymástól, Minden ítéletnél kéz a kézben jelennek meg. „Irgalmasság és hűség összetalálkoznak, igazság és békesség csókolgatják egymást.” (Zsolt 85:11)

Jézus, a mi helyettesünk beleegyezett abba, hogy Ő viselje a büntetést, melyet az ember a törvény áthágásáért érdemel. Ő felvette istenségére az emberi testet és természetet, és így lett Emberfiává, Megváltóvá és Üdvözítővé. A törvény megváltoztathatatlanságát jól mutatja az a tény, hogy Isten drága Fiának meg kellett halnia az ember megváltásáért. A törvény áthágójának szempontjából milyen egyszerű lett volna, ha Ő eltörli a törvényét, így biztosít lehetőséget az embernek az üdvösségre, és Krisztus is a mennyben maradhat! Az a tanítás, mely azt mondja ki, hogy a kegyelem miatt szabadon áthághatjuk Isten törvényét, végzetes tévedés! A menny törvényének minden áthágója bűnös, és senki sem szentelődhet meg, amíg tudatosan bűnben él. – Hit, remény, cselekvő szeretet, 30. o.

Bármilyen bűnt követtél el, valld meg Istennek! Ha csak ellene vétkeztél, akkor csak neki valld meg. Ha emberek ellen vétkeztél, úgy nekik valld be a bűnödet, és akkor az Úr meg fog téged áldani. Ezáltal meghal az éned, és Krisztus képmása alakul ki benned. […]

Akik Istentől jövőnek ismerik fel a feddést, azokat képessé teszi arra, hogy belássák a tévedéseiket, és azokból okulva fontos tanulságokat vonjanak le. Látszólagos vereségük győzelemmé alakul át. Azért maradnak talpon, mert nem a maguk erejében, hanem az Úr erejében bíznak. Komolyak, lelkesek, alázatosak lesznek, és Isten Igéje vezeti őket. Nem tétováznak, hanem biztos léptekkel haladnak a mennyei fény által megvilágított ösvényen. – That I May Know Him, 239. o.