---
title:  Szövetség a Sínai-hegynél
date:  11/05/2021
---

Mózes második könyve három fő eseményre hívja fel az olvasók figyelmét. Mint három hegy, úgy emelkedik a kisebb történések fölé a kivonulás, a szövetségkötés és a szent sátor építése. A szövetségkötésről, ami a három esemény Mount Everestje, 2Mózes 19–24. fejezetei számolnak be. E szakasz rövid vázlata megmutatja a történések sorrendjét és kapcsolatát. Még ha valakinek nincs is ideje elolvasni az alábbiakban felsorolt minden verset, az események sorrendjét megláthatja:

1. Miután az Úr megszabadította Izraelt, megérkeztek a Sínai-hegyhez, ahol letáboroztak (2Móz 19:1-2).

2. Isten szövetséget ajánl Izraelnek (2Móz 19:3-6).

3. Izrael válasza, amelyben elfogadják a szövetséget (2Móz 19:7-8).

4. Felkészülés az ünnepélyes szövetségkötésre (2Móz 19:9-25).

5. A Tízparancsolat kihirdetése (2Móz 20:1-17).

6. Mózes a szövetség közbenjárója (2Móz 20:18-21).

7. A szövetség feltételeinek kifejtése (2Móz 20:22–23:22).

8. A szövetség megerősítése (2Móz 24:1-18).

Ennek a szövetségnek meghatározó a szerepe a megváltási tervben. Ezt közli a Biblia negyedikként (amit megelőz az Ádámmal, Noéval és az Ábrahámmal kötött szövetség). Ebben Isten még teljesebb kinyilatkoztatást ad önmagáról, mint a korábbiakban, különösen a szentély egész áldozati rendszerének felállításával. A szentély eszköze által akarta bemutatni a népnek a megváltási tervet, amit nekik a világ elé kellett tárni. Az Úr megmentette Izraelt az egyiptomi szolgaságból, de azt akarta, hogy megértsék: a megváltás jelentősége nagyobb, fontosabb pusztán a fizikai rabságból való szabadulásnál. Isten a bűntől, a legfőbb szolgaságtól is meg akarta őket váltani, ez pedig csak a Messiás áldozata által történhetett meg, amit a szentélyszolgálat képei és szimbólumai tanítottak. Nem is csoda tehát, hogy a szolgaságból való szabadulásuk és a törvényadás után Isten felszólította az izraelitákat a szent sátor építésére, a szentélyszolgálat gyakorlására, hiszen ezek által nyilatkoztatta ki nekik a megváltási tervet, ami a szövetség igazi értelmét és célját adja. Ugyanis a szövetség nem jelent semmit, ha nem az üdvösség szövetsége, amit az Úr kínál fel a bűnössé lett emberiségnek. Ez történt az Édenben és a Sínai-hegynél is.

`Miért volt szükség szövetségre Isten és Izrael népe között? Lásd 5Móz 29:10-13! Figyeljük meg ismét a szövetség kapcsolati vonatkozását!`

---

#### Ellen G. White idézetek

A zsidó nemzet hosszú éveket töltött fogságban… Az Úr azonban nem nézte tétlenül a helyzetüket, és nem feledkezett meg elnyomott gyermekeiről. „És meghallotta Isten az ő fohászkodásukat, és megemlékezett Isten az Ábrahámmal, Izsákkal és Jákóbbal kötött szövetségéről. És megtekintette Isten az Izrael fiait, és gondja volt rájuk Istennek.” „Az Úr pedig mondta: Látván láttam az én népemnek nyomorúságát, amely Egyiptomban van, és meghallottam az ő sanyargatóik miatt való kiáltásukat; sőt, ismerem szenvedéseit. Le is szállok, hogy megszabadítsam őt az egyiptombeliek kezéből.” […]

A rabszolgaság évei alatt a zsidók megfeledkeztek az igaz Istenről és a törvényről, de az Úr újból kinyilatkoztatta magát számukra. Félelmetes dicsőségben és megdöbbentő magasztosságban jelentette ki a szent rendeleteket, majd megparancsolta, hogy tartsák be a törvényét. A Tízparancsolat Isten jellemének tükre, mely örök trónjához hasonlóan változhatatlan. – The Southern Work, 41–42. o.

Krisztus azonban a segítségünkre jött. Ugyanazon megpróbáltatások és kísértések között élt a földön, mint amelyek miránk is jönnek; de bűnt nem követett el. Meghalt értünk, és íme, felajánlja, hogy a bűneinket elveszi, és igazságát, szépségét ajándékozza nekünk. Ha átadjuk magunkat neki, és üdvözítőnkül fogadjuk el, életünk bármilyen bűnös volt is, az Ő érdemeiért igaznak számít. Jézus jelleme lép a mienk helyébe, és Isten kegyelmébe fogad bennünket, mintha sohasem vétkeztünk volna.

Sőt, mi több, a Fiú átalakítja a szívünket, és hit által lakik bennünk. Hit által kell a Krisztussal való összeköttetést fenntartanunk és akaratunkat neki napról napra alárendelnünk. Amíg így teszünk, Ő munkálja bennünk az akarást és a cselekvést jókedvéből. Akkor elmondhatjuk: „Amely életet pedig most testben élek, az Isten Fiában való hitben élem, aki szeretett engem, és önmagát adta érettem.” (Gal 2:20) – Jézushoz vezető út, 62. o.

Az emberi lelket sújtó összes kétely és nehézség során egyedül csak az Úr segíthet megszabadulni a gyötrelmektől és az aggodalmaktól. Minden gondunkat vessük Krisztusra, és ne feledjük, hogy Ő mellettünk áll, és szoros kapcsolatra vezet el Istennel. Elménk szüntelenül forduljon az Úr felé, és akkor Ő lesz az erőnk a gyengeségek közepette, tudatlanságunkban pedig Ő lesz a bölcsességünk.

Biztosak lehetünk abban, hogy nem kell a mennybe mennünk azért, hogy lehozzunk magunkhoz Jézust, és a mélységbe sem kell alászállnunk, hogy felhozzuk Őt, mivel Ő itt van mellettünk, és a szeme szüntelenül őrködik fölöttünk. Törekednünk kell azt megérteni, hogy az Úr nagyon közel van hozzánk, Ő tanácsol és vezet minket. – Sons and Daughters of God, 27. o.