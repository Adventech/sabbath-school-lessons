---
title:  A Szivárvány Jele
date:  14/04/2021
---

**„Majd ezt mondta Isten: Ez a jele a szövetségnek, amelyet örök időkre szerzek köztem és köztetek és minden élő állat között, amely veletek van. Ívemet a felhőkbe helyezem, és ez lesz a jele a szövetségnek közöttem és a föld között” (1Móz 9:12-13, ÚRK).**

Kevés természeti jelenség szebb a szivárványnál. Ki ne emlékezne rá, hogy gyerekként mennyire elvarázsolták az égbolton átívelő, csodálatos, fényes csíkok, amelyek valamiféle titokzatos mennyei kapunak tűntek (vagy talán egy bohóc övének)? Nem csoda, hogy ma is különféle dolgok szimbólumaiként használják: politikai szervezetektől, kultuszokon, rockegyütteseken át utazási irodákig. Ha rákeresünk az interneten a „szivárvány” szóra, majd meglátjuk. Nyilván még most is hat az emberek szívére és gondolataira ez a csodaszép, színes ív, éppen ezért választotta Isten.

`Mit szimbolizál a szivárvány (1Móz 9:12-17)? Mit mondott erről Isten?`

Azt mondta az Úr, hogy a szivárvány lesz „az én szövetségem” jele. Érdekes, ahogy a szövetség szót használja, ami ebben az esetben különbözik attól, ahogyan másutt előfordul. Az Ábrahámmal vagy a Sínainál kötött szövetségtől eltérően nem említi a kedvezményezettek konkrét kötelezettségeit (még Noéét sem). „…minden élőlény… amely testben él” (1Móz 9:15, RÚF) – az Úr szavai itt minden embernek szólnak, „örök időkre” (1Móz 9:12). Egyetemesek, mindenre kiterjedőek, függetlenül attól, hogy az emberek akarnak-e engedelmeskedni neki, vagy sem. Ilyen értelemben tér itt el a szövetség fogalma attól, ahogy Isten és az emberek kapcsolatára vonatkozóan a Bibliában másutt előfordul.

`Milyen értelemben mutat rá ez a szövetség Isten kegyelmére is? Ki kezdeményezte? Végeredményben ki a kedvezményezettje ennek a szövetségnek?`

`Ez a szövetség ebben a formában nem tartalmaz konkrét kötelezettségeket ránk nézve (Isten része természetesen az, hogy nem pusztítja el a földet özönvízzel). Hogyan késztet mégis az Úr iránti engedelmességre, ha tisztában vagyunk azzal, amit a szivárvány szimbolizál? Röviden: ha felnézünk az égre és látjuk a szivárványt, gondolhatunk arra, hogy ez milyen kötelezettségekkel jár számunkra? Gondoljunk bele, hogy mi a háttere a szivárvány szimbólumának! Milyen tanulságokat találunk ebben a beszámolóban?`

---

#### Ellen G. White idézetek

A szabadulás öröme Noéval nem feledtette el Istent, akinek gondviselő kegyelme őrizte meg őket. A bárka elhagyása után Noé első dolga az oltárépítés volt, és minden fajta tiszta állatból és madárból áldozatot mutatott be. Így fejezte ki a menny iránti háláját a szabadulásért és Krisztusban, a legnagyobb áldozatban való hitét. Az Úrnak tetszett az áldozat. Az áldás, ami ebből fakadt, nemcsak a pátriárkára és családjára terjedt ki, hanem a föld minden későbbi lakójára is. „És megérezte az Úr a kedves illatot, és mondta az Úr az Ő szívében: Nem átkozom meg többé a földet az emberért [...] Ennekutána míg a föld lesz, vetés és aratás, hideg és meleg, nyár és tél, nap és éjszaka meg nem szűnnek.” (١Móz ٨:٢١–٢٢) Ebből tanulhat minden ezután következő nemzedék is. Noé a kietlen földre lépett ki, de mielőtt magának házat készített volna, Istennek épített oltárt. Az állatállománya kicsi volt, és megőrzése nagy árat kívánt, de szívesen adott egy részt belőle az Úrnak annak elismeréséül, hogy minden az Úré. Így legyen nekünk is a legfőbb gondunk, hogy áldozatainkat önként adjuk Istennek. Irántunk való irgalmának és szeretetének minden megnyilatkozását hálásan kell elismernünk mind odaszentelésünkkel, mind ügyére adott ajándékainkkal. – Pátriárkák és próféták, 105. o.

Isten a bűnös ember iránt táplált végtelen irgalma folytán helyezte az égre az emberrel kötött szövetség jelét, a színpompás szivárványt. A szivárvány arra emlékeztet, hogy az Úr az embereket gonoszságuk miatt volt kénytelen elpusztítani özönvíz által. A terve az volt, hogy amikor a jövendő gyermeknemzedékek meglátják az égen átívelő szivárványt, és a szüleiktől érdeklődnek felőle, akkor az idősebbek meséljék el, hogy a hajdani világ az emberek törvénytelensége miatt lett elpusztítva özönvíz által. Mondják el, hogy az ívelő szivárványt a magasságos Isten helyezte az égboltra annak bizonyítékaként, hogy többé sosem pusztítja el a földet vízzel.

Ez az égi jelkép erősítse meg mindannyiunkban az Úr iránti bizalmat, hiszen Ő mennyei irgalommal és jósággal fordul az emberhez. Bár az akkori világot kénytelen volt elpusztítani özönvíz által, azonban irgalma még ma is körülöleli a földet. Isten maga jelentette ki, hogy amikor felnéz a szivárványra, akkor Ő is emlékezni fog. Ez nem azt jelenti, hogy Ő meg tud feledkezni bármiről is, hanem csupán úgy kell értelmeznünk a kijelentést, mint emberi felfogóképességhez igazított igazságot. – Spiritual Gifts, III. köt., 74. o.

Isten Szava és ígérete hitünk egyetlen alapja. Isten Szavát igazságnak, élő, beszélő, neked szóló hangnak tartsd, és hűségesen engedelmeskedj minden kívánalmának. Az Atya hűséges, és az ígéretet Ő adta. A vezetők és tanítók erőfeszítései által akar dolgozni. Áldásaink a hitünk gyengeségei által korlátozottak. Isten nem vonakodik adni; Ő az erő birtokában van. Táplálnunk kell a szív szelídségét és szentségét. Gazdagok lehetünk az Úr szeretetének és kegyelmének naponkénti bizonyítékai által, melyek önmegtagadó erőfeszítéseinkben nyilvánulnak meg. Kérem szombatiskolánk munkásait, öltsék magukra Isten minden fegyverét, és Jézus Krisztus hű katonáiként mutassák meg a hűségüket. Ő minden munkát megjutalmaz, melyet a dicsőségére tettek. – Tanácsok a szombatiskolai munkához, 72. o.