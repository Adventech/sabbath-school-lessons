---
title:  „csak Nóé Maradt Meg”
date:  15/04/2021
---

**„Eltörölt Isten minden élőlényt, amely a föld színén volt, az embertől az állatig, a csúszó-mászó állatig és az égi madárig. Mindent eltörölt a földről, csak Nóé maradt meg és azok, akik vele voltak a bárkában” (1Móz 7:23, ÚRK).**

A Szentírásban először itt találkozunk „a maradék” fogalmával. Egy másik szóból származik az a szó, amit úgy fordítunk magyarra, hogy „maradt meg”. Az a szógyök gyakran előfordul az Ószövetségben, a maradék gondolatát közvetíti.

„Isten küldött el engem előttetek, hogy munkálkodjam a megmaradásotokon e földön, és hogy megmenthesselek titeket nagy szabadítással” (1Móz 45:7, ÚRK). „Aki Sionban megmarad, és Jeruzsálemben életben marad, azt szentnek hívják, mindazokat, akik a jeruzsálemiek közül az élők közé vannak följegyezve” (Ézs 4:2, ÚRK). „És lesz ama napon: az Úr másodszor nyújtja ki kezét, hogy népe maradékát megvegye, amely megmaradt” (Ézs 11:11).

Mindezekben az esetekben a vastagon szedett szavak kapcsolódnak 1Móz 7:23 versében ahhoz a szóhoz, ami fordításban így hangzik: „maradt meg”.

`Tekintsük át 1Móz 7:23 versét és keressünk más példákat is! Hogyan értjük itt a maradék fogalmát? Milyen körülmények vezettek a maradék kialakulásához? Hogyan kapcsolódik a szövetség és a maradék gondolata?`

A világ Teremtője az özönvíz idején a világ Bírája lett. Az egész földre kiterjedő ítélet közeledtével felmerült a kérdés, hogy elpusztul-e minden élet, minden ember? Ha nem, akkor vajon kik élik túl? Ki tartozik a maradékhoz? Ebben az esetben Noé és családja képezte a maradékot. Megmenekülésük a szövetséghez kötődik (1Móz 6:18) – amit a könyörületes, kegyelmes Isten kezdeményezett és hajtott végre. Noé és a családja csak amiatt élhette túl az özönvizet, amit Isten tett értük, bármennyire fontos is volt az együttműködésük. Függetlenül attól, hogy volt-e Noénak bármiféle szövetségi kötelezettsége és mennyire ragaszkodott hűségesen ahhoz, csakis Isten kegyelmében reménykedhetett.

`Ismereteink szerint a végidőben is lesz Istennek egy maradék népe (lásd Jel 12:17). Milyen párhuzamot találunk Noé történetében, ami segíthet a felkészülésben, hogy mi is a maradék között legyünk? Napi döntéseink hogyan befolyásolják, hogy abban az időben hol állunk majd?`

---

#### Ellen G. White idézetek

Noé kortársainak azért kellett elpusztulniuk, mert a rendelkezésükre álló százhúsz év ellenére is szándékosan a törvénytelenség útját választották. Nem éltek az Isten által felkínált megtérési lehetőséggel.

A világ tűzzel történő elpusztítása előtt az emberiség még kap egy próbaidőt. Mindenkinek még egyszer alkalma adódik arra, hogy hűséget tanúsítson az Atya iránt, vagy elutasítsa Őt. Sátán azt akarja elhitetni az emberekkel, hogy saját tervei alapján képes lesz megújítani a földet. Hívei reformátoroknak vallják magukat, de nem fognak sikerrel járni, mivel nem Krisztus tervei alapján cselekszenek. Hogyan lennének képesek mások életét megreformálni, ha a saját életüket sem tudták megváltoztatni?

Isten tanúiként üzenetet kell vinnünk az egész világnak. Az Úrnak még temérdek gyermeke van, aki sosem hallott a jelenvaló igazságról. A menny utolsó figyelmeztetését kell hirdetnünk. – The Upward Look, 88. o.

Isten követei, akiket egyházához küldött, Izrael elhívásának, sikereinek, kudarcainak, Isten kegyeibe való visszafogadásának, a szőlőskert Gazdájától való elfordulásának történetéről, valamint arról beszéltek, hogy a korszakokat átfogó tervet a maradék fogja megvalósítani, melynek életében minden szövetségi ígéret teljesedni fog. […]

Izrael! Bízzál az Úrban! A szőlőskert Gazdája még most is gyűjti régóta várt drága gyümölcseit a nemzetek és népek közül! Nemsokára eljön övéihez; és azon a boldog napon végre megvalósul Izrael házával való terve. – Próféták és királyok, 22. o.

Tekintsetek a Kálvária keresztjére, a mennyei Atya határtalan szeretetének és végtelen kegyelmének bizonyságára! Bárcsak mindenki megbánná bűneit, és visszatérne első cselekedeteihez! Amikor a gyülekezetek ezt megteszik, mindenekfelett fogják szeretni Istent, felebarátaikat pedig úgy, mint önmagukat. […] Az Úr népe Krisztusban lakozik, Jézus szeretete feltárul előttük, és egy Lélek eleveníti meg mindnyájuk szívét, megújítva őket a krisztusi képmásban és hasonlóvá formálva lelküket. Az igaz szőlőtő élő vesszőiként mindnyájan egyesülnek Krisztussal, az élő fejjel. Krisztus lakik majd a szívekben, aki vezeti, vigasztalja és megszenteli őket, és a világ elé tárja Jézus követőinek egységét, bizonyságot téve ezzel a maradék egyház mennyei küldetéséről. A Megváltó egyházának egysége bizonyítani fogja, hogy Isten a világba küldte egyszülött Fiát. – Szemelvények Ellen G. White írásaiból, I. köt., 385. o.