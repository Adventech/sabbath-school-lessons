---
title:  Noé (1móz 6:9)
date:  12/04/2021
---

`Az özönvíz előtti világ gonoszságát leíró versekből kiemelkedik Noé, aki egészen más, mint a környezete. Olvassuk el az iménti igehelyet, és figyeljük meg azt a három pontot, amit a Biblia megemlít róla! Írjuk le, hogy szerintünk mit jelentenek ezek!`

Noé „igaz” ember volt            

Noé „tökéletes” ember volt 

„Istennel járt” (ÚRK)              

Egyértelmű, hogy Noé üdvözítő kapcsolatot ápolt az Úrral. Isten fel tudta használni, mert hallgatott rá, engedelmeskedett neki és bízott benne. Ezért vihette végbe az Úr a terveit általa, ezért is nevezte Péter az Újszövetségben úgy, hogy „az igazság hirdetője” (2Pt 2:5).

`Hogyan világít rá Noé és az Úr kapcsolatára 1Móz 6:8 verse?`

A kegyelem szó itt fordul elő a Szentírásban először, és világos, hogy ugyanolyan jelentéssel, mint az újszövetségi utalásokban, amelyek Istennek a bűnösök iránti könyörületes, meg nem érdemelt jóindulatát érzékeltetik. Ezért látnunk kell, hogy még ha „igaz, tökéletes férfiú” is volt Noé, bűnös emberként, érdemtelenül ő is Isten kegyelmére szorult. Ebben az értelemben nem különbözött egyikünktől sem, akik őszintén igyekszünk követni az Urat.

`Noé Isten kegyelmére szorult, mint ahogy mi mindannyian. Ennek fényében vizsgáljuk meg a saját életünket és kérdezzük meg magunktól: Vajon rólam is elmondható, mint Noéról, hogy „igaz, tökéletes” vagyok és Istennel járok? Írjuk le a gondolatainkat ezzel kapcsolatban, és aki kész rá, mondja is el szombaton a csoportban!`

---

#### Ellen G. White idézetek

Noé sziklaszilárdan meg tudott állni a viharban. Törvénytelenség és erkölcsi romlás vette körül, de még ha le is nézték az embertársai, ő megőrizte szentségét és hűségét. Miközben a körülötte élő emberek megvetették Istent, és minden téren olyan tékozló életet éltek, ami erőszakhoz és csalásokhoz vezetett, a feddhetetlenség hű prédikátora figyelmeztette kortársait, hogy a bűneik miatt özönvíz fogja elpusztítani a földet. Felszólította őket, hogy térjenek meg, higgyenek, és meneküljenek a bárkába.

A prédikált üzenet Noé számára valóság volt. Noha a világ gúnyolódásaival szembesült, mégis az Úr eltökélt tanúja maradt. Alázata és feddhetetlensége fényt árasztott maga körül, ami éles ellentétben állt kortársai álnokságával és erőszakosságával. Szavait erő kísérte, mivel maga Isten beszélt szolgája által az emberekhez. A mennyel való kapcsolata határtalan erővel ruházta fel őt… Micsoda egyszerű, gyermeki hite volt Noénak a világ hitetlenségével szemben! – Reflecting Christ, 322. o.

Üzenetébe Noé nem keverte bele Sátán kedvesnek és kellemesnek tűnő álnokságait. Nem értett egyet számos kortársa állításával, hogy Isten túlságosan irgalmas ahhoz, hogy ilyen szörnyűségre vetemedjen. Sokan ugyanis azt hangoztatták, hogy az Úr majd a bűnösöknek újabb próbaidőt ad, Noé azonban nagyon figyelt arra, nehogy azt a következtetést vonják le a szavaiból, hogy az alkalmas időt figyelmen kívül hagyóknak adatik majd egy újabb lehetőség a megtérésre. Ismerte Isten hatalmát, és megértette, hogy a Mindenható véghez fogja vinni tervét. Istenfélelme nem szakította el az Úrtól, hanem még szorosabb kapcsolatba került a mennyel, és kész volt buzgó imában kiönteni lelkét az Úr előtt. – Signs of the Times, 1895. április 18.

Az ihletett író feladatának megfelelően elmondja, milyen bűnök győzték le Noét, Lótot, Mózest, Ábrahámot, Dávidot, Salamont, és azt is, hogy félelmetes próbája órájában még Illés erős lelke is el tudott csüggedni a kísértés súlya alatt. Pontosan följegyezték Jónás engedetlenségét és Izrael bálványimádását. A Szentlélek nem takargatja, hogy Péter megtagadta Krisztust, hogy Pál és Barnabás közt éles ellentét volt, sem a próféták és az apostolok gyöngeségeit és bukásait, hiszen Ő az, aki elvonja a fátylat az ember szívéről. Így ott olvashatjuk a hívők életét összes hibáikkal és ballépéseikkel, melyeket tanulságnak szánt a következő nemzedék számára. Ha teljesen gyarlóság nélkül valók lettek volna, emberfölöttiek is lettek volna. Ez esetben bűnös természetünk kétségbeesne, hogy eléri-e valaha a kitűnőségnek eme pontját. De mikor látjuk, hogyan küzdöttek, és hogyan estek el, majd hogy álltak fel és diadalmaskodtak Isten kegyelme által, akkor bátorságot merítünk belőle, és ez arra serkent bennünket, hogy mi is győzzük le az akadályokat, melyeket romlott természetünk hoz az utunkba. – Bizonyság­tételek, IV. köt., 12. o.