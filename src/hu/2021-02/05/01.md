---
title:  Az ígéret gyermekei
date:  24/04/2021
---

### E heti tanulmányunk
1Mózes 11:4; 12:2; 15:1-3; Ézsaiás 25:8; 1Korinthus 2:9; 1Péter 2:9; Jelenések 22:1-5

> <p></p>
> „Íme, én veletek vagyok minden napon a világ végezetéig” (Mt 28:20, ÚRK).

„Egy apa a tengerparton töltötte a szabadságát a tízéves lányával. Egy nap úszni mentek a tengerbe. Jó úszók voltak mindketten, de a parttól messze érve eltávolodtak egymástól. Az apa felmérte, hogy egyre beljebb sodorja őket a víz, ezért odakiáltott a lányának: »Mary, kimegyek a partra segítségért. Ha elfáradsz, fordulj a hátadra, úgy egész nap kibírod! Visszajövök érted.«

Hamarosan már sokan keresték a kislányt a vízben. A parton százak hallották a hírt, izgatottan vártak. Négy órával később találták meg a gyereket, a nyílt tengeren. Nyugodtan lebegett a vízen, cseppet sem félt. Amikor a mentők a partra vitték, az emberek örömkiáltásokkal, könnyezve, megkönnyebbülten fogadták őket, amit a kislány furcsának tartott. »Apu mondta, hogy háton úszva kibírom, amíg visszajön értem, akár egész nap is, ezért nyugodt voltam. Tudtam, hogy biztosan visszajön« (H. M. S. Richards: When Jesus Comes Back.” Voice of Prophecy News. 1949. március, 5. o.).

HETI ÁTTEKINTÉS: Miért mondta az Úr Ábrámnak, hogy Ő lesz a pajzsa? Hogyan nyert áldást a pátriárka által a föld minden nemzetsége? A szövetségi ígéretek közül melyik a legnagyobb? 

---

#### Ellen G. White idézetek

Az utóbbi hetekben mélységes érzések kerítettek hatalmukba Isten ígéreteinek és a keresztény reménységének valóságával kapcsolatban. A Biblia sosem tűnt ennyire telinek az ígéret drágakincseivel, mint most. Mintha a mennyei harmat készen állna ránk szállni és felüdíteni bennünket, amikor magunkhoz vesszük ezeket az ígéreteket. A menny segítsége nélkül sosem fogjuk legyőzni emberi hajlamainkat, ezért Jézus mellénk áll, és a segítségünkre siet. Így szól: „Én tiveletek vagyok minden napon a világ végezetéig.” (Mt 28:20) Hinnünk kell Krisztusban. Hitünk kapaszkodjon az ígéretekben. – In Heavenly Places, 118. o.

Krisztus emberi természetet öltött magára. Levetette királyi palástját és koronáját, és elhagyta a mennyei udvarokat. Isteni mivoltára emberi testet öltött, és így emberi karjával átölelhette az emberiséget. Nem bűnösként, hanem megmentőként állt elénk. Ő jelenti a bűnös ember biztosítékát, mivel mennyei lelkét egyetlen szeplő vagy sömörgözés sem szennyezte be. Mivel bűntelen volt, ezért képes elvenni a bűneinket és az isteni előjogokban részesíteni bennünket, ha hiszünk benne, és rábízzuk magunkat, hiszen Ő az, aki a szentséget és a feddhetetlenséget jelenti számunkra. – Lift Him Up, 93. o.

Melyik az a hit, amely legyőzi a világot? Az a hit, amely által Krisztus személyes Megváltónkká válik, az a hit, amely elismeri, hogy az ember nem képes megmenteni önmagát, és ezért arra késztet, hogy belekapaszkodjunk üdvösségünk egyedüli reménységébe. Olyan hit ez, amely nem enged a csüggedésnek, mert hallja a hangot: „Bízzatok, én meggyőztem a világot, és az én mennyei hatalmam veletek van.” Hit, amely meghallja a kijelentést: „Ímé, én tiveletek vagyok minden napon a világ végezetéig.” […]

Krisztust sosem szabad szem elől tévesztenünk. Felőle hirdették az angyalok: „Nevezd annak nevét Jézusnak, mert Ő szabadítja meg az Ő népét annak bűneiből.” Jézus a mi drága Üdvözítőnk – a segítség, az oltalom és a béke forrása. Ő oszlatja el a kételyeinket, és Ő a mi legdrágább reménységünk. Micsoda értékes gondolat tudni azt, hogy a mennyei természet részeseivé válhatunk, és győzhetünk, amint Krisztus is győzött! Jézus jelenti vágyaink beteljesülését. Ő énekünk dallama és a kiaszott földre hűs árnyat vető szikla. Élő víz a szomjazó léleknek és menedék a viharban. Ő a mi igazságunk, szentségünk és megváltásunk. Ha Krisztus a mi személyes Megváltónk, akkor dicsőítjük Őt, aki a sötétségből az Ő csodálatos világosságára hívott el bennünket. – Ref­lecting Christ, 21. o.