---
title:  „naggyá Teszem Nevedet”
date:  29/04/2021
---

`„Nagy néppé teszlek, és megáldalak, naggyá teszem nevedet, és áldás leszel” (1Móz 12:2, RÚF).`

`1Móz 12:2 versében Isten megígérte Ábrámnak, hogy naggyá teszi a nevét, vagyis híres lesz. Miért volt ez az Úr terve egy bűnös emberrel, ha mégoly engedelmes és hűséges is volt? Ki érdemel „nagy nevet” (lásd Róm 4:1-5; Jak 2:21-24)? Vajon az Istentől jövő áldásnak csak Ábrám javára kellett válnia, vagy ennél magasabb rendű célja volt? Magyarázzuk meg a válaszunkat!`

`Vö. 1Móz 11:4 és 12:2 verseit! Mi a fő különbség a két eset között? Hogyan jelképezi az egyik a „cselekedetek általi megváltást”, míg a másik a „hit általi megváltást”?`

A megváltási terv csakis Krisztus értünk vállalt tettein nyugszik, a folyamatban azonban mi is benne vagyunk mint Isten kegyelmének elfogadói. Bizonyos szerepünk nekünk is van, itt kerül előtérbe a szabad választásunk. A korszakok drámája, a Krisztus és Sátán közötti küzdelem még most is dúl – bennünk és általunk. Emberek és angyalok egyaránt figyelik, hogy mi történik velünk a harc során (1Kor 4:9). Tehát távolról sem jelentéktelen dolog a közvetlen környezetünkön túl, hogy kik vagyunk, mit mondunk, mit teszünk, ennek következményei bizonyos értelemben az egész világmindenségben hullámokat vetnek. Szavainkkal, tetteinkkel, sőt a hozzáállásunkkal is vagy dicsőséget szerzünk az Úrnak, aki olyan sokat tett értünk, vagy szégyent hozunk rá és a nevére. Amikor tehát az Úr kijelentette Ábrahámnak, hogy naggyá teszi a nevét, bizonyára nem olyan értelemben mondta, mint ahogy a világ beszél egy hírességről. Isten szemében az ember a jelleme, a hite, az engedelmessége, az alázata és a mások iránt tanúsított szeretete által lesz nagy. E tulajdonságokat a világban gyakran tisztelet övezi, mégsem teszik híressé az embert.

`Gondoljunk olyan mai hírességekre, akiknek a nevét a világban nagyra tartják: színészek, politikusok, művészek, gazdagok vagy bárki más! Mitől váltak híressé? Viszonyítsuk hozzájuk Ábrahám nagyságát! Ezek szerint mennyire elferdült a világ fogalma a nagyságról? A világi állásfoglalás mennyiben hat a mi szemléletünkre is ebben a kérdésben?`

---

#### Ellen G. White idézetek

Az Úr kiválasztotta Ábrahámot, hogy általa vigye véghez akaratát. El kellett hagynia bálványimádó nemzetét, és el kellett szakadnia a rokonaitól. Isten megjelent a fiatal Ábrahámnak, értelemmel ruházta fel, és megvédte a bálványimádástól. Az volt a terve vele, hogy a hit és a teljes odaszentelődés példaképévé teszi a föld lakosai előtt. Ábrahám jellemes, becsületes, nagylelkű és vendégszerető ember volt. Igazi fejedelemhez méltó, tiszteletet parancsoló tekintélyt szerzett. Az Úr iránti hódolatával és szeretetével, valamint elszánt engedelmességével a menny akarata iránt kivívta szolgálóinak és a környék lakóinak tiszteletét. Kegyes és feddhetetlen életét látva és tanításait hallgatva háza népe is félte Istent, szerette és dicsőítette az Urat. – Spiritual Gifts, III. köt., 98. o.

A zsidók fennen hangoztatták, hogy ők Ábrahám leszármazottjai, de nem bizonyultak Isten igazi gyermekeinek, mivel nem követték Ábrahám cselekedeteit. Csak azok Ábrahám igazi követői, akik lelkileg is összhangban vannak a pátriárka életmódjával. […]

Napjainkban sok megsebzett, megszomorodott lélek vár vigasztalásra. Az Úrnak megvannak az eszközei ezen emberek felvidítására. Munkába állíthatjuk a talentumainkat, eltávolíthatjuk a felhőket, hogy a nap és a hit reménysugarai beragyoghassanak az emberek szívébe, mivel „úgy szerette Isten e világot, hogy az Ő egyszülött Fiát adta, hogy valaki hisz őbenne, el ne vesszen, hanem örök élete legyen” (Jn 3:16). – This Day With God, 183. o.

A bukott ember átalakulhat gondolkodásának megújulása által, úgy, hogy be tudja bizonyítani „mi az Isten jó, kedves és tökéletes akarata”. Hogyan bizonyítja be? „Látványossága lettünk a világnak, angyaloknak és embereknek is.” A Szentlélek valóságosan munkálkodik az ember jellemén, és a gyümölcsei láthatók lesznek. […]

Tapasztalatból tudjuk, hogy mit sem érnek az emberi erőnkkel tett elhatározások és célkitűzések. Le kellene tehát mondanunk eltökélt törekvéseinkről? Már hogy kellene? Bár tapasztalatból tudjuk, hogy lehetetlen elérnünk ezt az eredményt, az Úr arra bízta a segítségnyújtást, aki elég hatalmas, hogy elvégezze értünk. De az egyedüli út Isten segítségének biztosítására, ha teljesen az Ő kezébe helyezzük magunkat, és benne bízunk, hogy fáradozzon értünk. Amint hittel megragadjuk Őt, elvégzi bennünk az elvégzendőket. A hívő csupán bizakodhat. Amíg az Örökkévaló munkálkodik, mi is munkálkodhatunk benne bízva, akaratát cselekedve. – A Te Igéd igazság, VI. köt., 1080. o.