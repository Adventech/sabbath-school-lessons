---
title:  Pajzsod
date:  25/04/2021
---

`„Ezek után így szólt az ÚR Ábrámhoz látomásban: Ne félj, Ábrám! Én pajzsod vagyok neked, jutalmad felette igen bőséges” (1Móz 15:1, ÚRK).`

`Olvassuk el 1Móz 15:1-3 verseit, és gondolkozzunk el az eset körülményein! Vajon miért mondta először az Úr Ábrámnak azt, hogy „Ne félj”? Mitől kellett volna félnie?`

Különösen érdekes, amikor az Úr azt mondja Ábrámnak, hogy „Én pajzsod vagyok neked”. A személyes névmás használata a kapcsolatuk személyességére mutat. Isten közvetlenül akarta megszólítani, mint ahogy bennünket is.

A „pajzs” meghatározás Istenre vonatkozóan először itt jelenik meg a Bibliában, és Isten egyedül ekkor alkalmazza önmagára, persze bibliai írók is utaltak rá ezzel a kifejezéssel (5Móz 33:29; Zsolt 18:31; 84:12; 144:2).

`Mi a jelentősége annak, hogy Isten az ember pajzsának nevezi magát? Ábrám számára jelentett olyasmit, amit a mi számunkra már nem? Hogyan vonatkoztathatjuk magunkra ezt az ígéretet? Vajon azt jelentené, hogy baj nem érhet minket? Mitől véd pajzsként az Úr? Hogyan érthetjük ezt a képet?`

„Krisztus nem csupán felületesen érdeklődik irántunk, hanem annál is jobban, mint ahogyan egy anya törődik gyermekével… Üdvözítőnk emberi szenvedést, szomorúságot, sértést, feddést, bántalmazást, gúnyt, elutasítást és halált állt ki a megváltásunkért. Isten remegő gyermeke, Ő vigyáz rád! Védelmében biztonságba helyez… Emberi természetünk gyengesége nem zár el bennünket mennyei Atyánktól, mert Krisztus meghalt, hogy közbenjárjon értünk” (Ellen G. White: Sons and Daughters of God. 77. o.).

`Minden jel szerint Roland hűséges követője volt az Úrnak, de hirtelen, váratlanul meghalt. Vajon nem védte tovább Isten pajzsként? Vagy másként kell értenünk azt, hogy Isten a pajzsunk? Magyarázzuk ezt meg! Isten mitől véd meg mindig bennünket, ahogyan megígérte (lásd 1Kor 10:13)?`

---

#### Ellen G. White idézetek

Akkor se veszítsük el békességünket, ha nem tudjuk próbáink miértjét! Bármilyen igazságtalanul bánnak velünk, ne gerjedjünk haragra! A bosszúálló lelkülettel önmagunknak ártunk, Istenbe vetett bizalmunkat veszítjük el, és a Szentlelket szomorítjuk meg. Mellettünk egy tanú áll – egy mennyei követ –, aki zászlót bont ellenségünk előtt, és az igazság Napjának fényes sugaraival zár körül minket. Sátán ezen nem hatolhat át. Ezt a szent fénypajzsot ő nem tudja áttörni. – Krisztus példázatai, 171. o.

Amikor a dolgok olyan messzire jutnak, hogy már csak isteni hatalom lesz képes a sátáni munka ellensúlyozására, az Úr közbelép. Amikor népe a legnagyobb veszélyben lesz, és látszólag képtelen lesz megállni az ördög erejével szemben, Ő közbelép értük. Az ember végső határai – Isten lehetőségei. […]

Olyan hálás vagyok azért, hogy figyelmünket elfordíthatjuk a körülöttünk levő nehézségekről és az Isten népére váró elnyomásról, és hogy feltekinthetünk a világosság és hatalom egére. Ha Isten, Krisztus és a mennyei lények oldalára állunk, a Mindenható széles pajzsa lesz fölöttünk, Izrael magasságos Istene lesz segítőnk, és nem lesz okunk félelemre. Akik bántani akarják az Úr népét, az Ő szeme fényének akarnak ártani. – Szemelvények Ellen G. White írásaiból, II. köt., 373. o.

Olyan hittel kell rendelkeznünk, amely cselekedetek által munkálkodik, és megtisztítja a lelket, mert csak a Krisztusba vetett hit fog arra késztetni, hogy hagyjuk el mindazt, ami nem kedves az Ő szeme előtt. Ilyen hit nélkül minden hasztalan. Talán elhiszed, hogy Jézus a világ Megváltója, de vajon a te személyes Megváltód is? Hiszed, hogy Ő erőt adhat minden jellemhibád legyőzéséhez?

Meg kell tanulnunk bízni az Üdvözítőben. Úgy kell bíznunk mennyei Atyánkban, ahogyan egy gyerek bízik a szüleiben. Higgyük el, hogy Ő mindenben a javunkat akarja, és hogy a lélek ellenségével szembeni minden erőfeszítésünk és kiáltásunk feljut a seregek Urához, és hogy Ő segítséget küld a szükségben. Ha hittel kérjük, segít legyőzni bármilyen kísértést. – In Heavenly Places, 118. o.

Ha elkötelezzük magunkat Istennek, ha őrá bízzuk magunkat, mienk az ígéret, hogy „nem hagy titeket feljebb kísérteni, mint elszenvedhetitek; sőt, a kísértéssel egyetemben a kimenekedést is megadja majd, hogy elszenvedhessétek” (1Kor 10:13). A bűn ellen egyedüli védelem, ha Krisztus igazságosságába, szent voltába vetett hit által Ő lakik a szívünkben. A kísértéseknek azért van hatalmuk felettünk, mert önzés él a szívünkben. De amikor Isten nagy szeretetét szemléljük, undorítónak látjuk az önzést, és már ki akarjuk űzni a szívünkből. Mikor a Szentlélek dicsőíti előttünk a Fiú áldozatát, szívünk meglágyul és lecsillapodik, a kísértések erejüket vesztik, és Jézus kegyelme átalakítja a jellemünket. – Gondolatok a Hegyibeszédről, 118. o.