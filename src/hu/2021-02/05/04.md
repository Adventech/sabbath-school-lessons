---
title:  A Messiás Ígérete, 2. Rész
date:  27/04/2021
---

**„Ahhoz, hogy igazi boldogságnak örvendhessünk, nagyon távoli országba kell utaznunk, sőt még magunkból is ki kell lépnünk” (Thomas Browne).**

`Gondolkodjunk el ezen a 16. századi mondaton! Egyetértünk vele, vagy nem? Olvassuk el újból, 1Thessz 4:16-18 és Jel 3:12 verseire gondolva!`

Az ember helyzetéről írta Augustinus: „A mostani életünk – ha az ily nagy bajokkal teljes létezést valóban életnek lehet nevezni – arról tanúskodik, hogy a halandó emberiség már kezdettől fogva kárhozat alatt van. Gondoljunk először is a tudatlanság félelmetes mélységére, amiből ered minden tévedés, és aminek sötét mocsara annyira körbeveszi Ádám fiait, hogy senki nem menekülhet belőle a kínok, könnyek és félelmek vámja nélkül. Mennyire szeretünk például minden hiábavalóságot és mérgező dolgot, amelyekből megannyi szívfájdalom, baj, szomorúság és félelem fakad; a széthúzások, küzdelmek és háborúk tébolyult öröme;... csalások, lopások és rablások; hitszegés és gőg, irigység és törtetés, emberölés, gyilkosság, kegyetlenség, barbárság, törvényellenesség és kívánság; az összes szégyentelen, tisztátalan szenvedély – paráznaság, házasságtörés, vérfertőzés és természetellenes bűnök, megrontás és még számtalan olyan tisztátalanság, amit említeni sem lehet, annyira undorító; a vallás elleni bűnök – szentségtörés és eretnekség, istenkáromlás és esküszegés; az embertársaink rovására elkövetett gonoszságok – rágalmazás és csalás, hazugságok és hamis tanúzás, személyek és vagyontárgyak megkárosítása; törvényszéki igazságtalanságok és megszámlálhatatlanul sok más baj és betegség, amivel teljes a világ, mégis figyelmen kívül marad” (Augustine of Hippo: The City of God. New York, 1958, Doubleday & Co., 22. köt. 22. fej. 519. o.).

Szerencsére azonban, ha most mégoly nehéz is a helyzet, ragyogó jövő áll előttünk, de csak azért, amit Isten tett értünk Jézus Krisztus élete, halála, feltámadása és főpapi szolgálata által. Ez az Ábrahámnak adott szövetségi ígéret végső beteljesedése: „…és benned és magzatodban áldatik meg a föld minden nemzetsége” (1Móz 28:14, ÚRK).

`A saját szavainkkal mutassuk be a mai világ szomorú helyzetét, majd gyűjtsük össze a bibliaverseket arról, hogy mit ígért meg nekünk Isten Jézus Krisztusban (pl. Ézs 25:8; 1Kor 2:9; Jel 22:2-5)! Gondolkozzunk ezekről az ígéretekről, érezzük át, hogy nekünk szólnak! Csak így tudjuk megragadni a szövetség lényegét.`

---

#### Ellen G. White idézetek

Isten népe az Ő képviselője a földön, és Ő azt akarja, hogy e nép minden tagja fény legyen a világ erkölcsi sötétségében. Az egész országban, a kis- és nagyvárosokban és a falvakban szétszóródva ők Isten tanúi; azok a csatornák, amelyeken keresztül egy hitetlen világ megismerheti a menny akaratának és kegyelmének csodás dolgait. Ő azt akarja, hogy mindazok, akik a megváltás csodájában részesülnek, a küldöttei legyenek. A keresztény kegyessége az a norma, melyből a világiak megítélik az evangéliumot. A türelmesen elviselt próbák, a hálásan fogadott áldások, a nem csak alkalmi szelídség, kedvesség, irgalom és szeretet alkotja azt a fényt, amely a jellemből ragyog fel a világ előtt. – Isten csodálatos kegyelme, 56. o.

„Amiket szem nem látott, fül nem hallott és embernek szíve meg se gondolt, amiket Isten készített az Őt szeretőknek.” (1Kor 2:9) Amikor a bűnös Krisztus erejének vonzáskörébe jutva a felemelt kereszthez közeledik, és leborul az Úr előtt: megújul. Új szívet kap. Új teremtés lesz Krisztus Jézusban. A szentség nem kíván ennél többet. Isten maga igazítja meg azt, „aki a Jézus hitéből való”; „akiket pedig megigazított, azokat meg is dicsőítette” (Róm 3:26; 8:30). A bűn nagyon megalázza és mélyre süllyeszti az embert, de nagyobb lesz az a dicsőség és felmagasztalás, ahová a megváltó szeretet emeli. Emberi lények, akik igyekeznek átalakulni az Atya képmására, olyan csodálatos erőt kapnak a menny tárházából, amellyel magasabbra jutnak, mint az angyalok, akik soha nem buktak el. – Krisztus példázatai, 162. o.

Ha legalább egyszer betekinthetnénk a mennyei Városba, többé sosem vágyódnánk a földi életre. […]

Ott majd lehull a szemünket eltakaró lepel, és annak a világnak a szépségét szemlélhetjük, amit most csak részben érzékelhetünk. Ott majd megcsodálhatjuk a menny olyan szépségeit, amiket most csak távolról látunk. A bűn el lesz törölve, és akkor az egész föld átalakul az „Úrnak, a mi Istenünknek jókedve szerint”. A tanulmányozás micsoda területei tárulnak majd elénk! Ott a tudományt tanulmányozók anélkül nyerhetnek betekintést a teremtés feljegyzéseibe, hogy a bűn bármilyen nyomát is megtalálnák. Úgy hallgathatják a természet dallamát, hangjait, hogy közben nem fogja megzavarni őket sírás vagy szomorúság. Az egész teremtett világ egyetlen kézjegyet hordoz magán: a végtelen világegyetem az „Ő szent nevét” viseli. Nyoma sem lesz a gonosznak földön, égen vagy tengerben.

Képzeld el az üdvözültek honát, és ne feledd, hogy sokkal csodálatosabb lesz, mint azt bármilyen éles elme el tudna gondolni. Isten hatalmas dolgokat adott nekünk a természetben, de még ezek által is csak kis részét foghatjuk fel az Ő dicsőségének.

Emberi ajak képtelen körülírni az igazak jutalmát, amit csak azok fognak megismerni, akik majd a szemtanúi lehetnek. Korlátolt emberi elme nem értheti meg Isten országának dicsőségét. – The Faith I Live By, 364. o.