---
title:  Ábrahám Hite, 1. Rész
date:  15/06/2021
---

**Ábrám hitt az ÚRnak, aki ezért igaznak fogadta el őt” (1Móz 15:6, ÚRK).**

Az egész Szentírás legmeghatározóbb mondatai közé tartozik ez a vers. A bibliai vallás döntő igazságát alapozza meg, az egyedül hit általi megigazulás tételét, méghozzá hosszú évszázadokkal azelőtt, hogy Pál írt volna erről a Római levélben. Mindez azt is bizonyítja, hogy az Édentől kezdve mindig egy út vezet az üdvösséghez.

Az idézett vers közvetlen szövegkörnyezete segít felmérni, hogy milyen nagy is volt Ábrám hite. Elhitte Isten ígéretét, hogy fia fog születni, az ellene szóló minden fizikai körülmény dacára. Az ilyen hit tisztában van saját tehetetlenségével. Ehhez a hithez az szükséges, hogy az ember egészen átadja magát Istennek, maradéktalanul alávesse magát neki. Az ilyen hit engedelmességhez vezet. Ez jellemezte Ábrám hitét, ez tulajdoníttatott neki igazságul.

`Miért mondja a Biblia, hogy ez „tulajdoníttatott” igazságul Ábrámnak (Károli) vagy Isten ezért „igaznak fogadta el őt” (ÚRK)? Ábrám önmagában „igaz” lett volna, abban az értelemben, mint Isten? Mit tett, nem sokkal azután, hogy Isten igaznak mondta? Hogyan világít ez rá arra, hogy miért „tulajdoníttatott” neki az igazság, pedig nem volt maradéktalanul az?`

Ábrám életét a hit és az engedelmesség jellemezte, mégsem volt tökéletes sem a hite, sem az engedelmessége. Időnként mindkét területen gyengének mutatkozott. (Ismerősen hangzik?) Így eljutunk egy lényeges ponthoz: Isten nekünk tulajdonítja az igazságot, abban részesít bennünket. Ez azt jelenti, hogy a hibáink ellenére igaznak mond bennünket; azt jelenti ez, hogy a menny Istene igaznak tekint bennünket, még ha nem is vagyunk azok. Ezt tette Ábrám esetében, és ezt teszi mindazokkal, akik „az Ábrahám hitéből” valók (Róm 4:16).

`Olvassuk el Róm 4:1-7 szakaszát! Figyeljük meg, hogy milyen összefüggésben idézi Pál 1Móz 15:6 versét! Imádkozva gondolkodjunk el ezekről a versekről, majd a saját szavainkkal írjuk le, hogy szerintünk mit jelentenek!`

---

#### Ellen G. White idézetek

Ugyanezt a szövetséget újította meg Isten Ábrahámmal a következő ígéretben: „És megáldatnak a te magodban a földnek minden nemzetségei...” (1Móz 22:18) Ez az ígéret Krisztusra mutatott. Így fogta ezt fel Ábrahám is (lásd: Gal 3:8, 16), és bűnei bocsánatáért Krisztusban bízott. Ez volt az a hite, amelyet Isten igazságul számított be néki. Az Ábrahámmal megújított szövetség Isten törvényének tekintélyét is fenntartotta. Az Úr azt mondta Ábrahámnak: „[...] Én a mindenható Isten vagyok, járj énelőttem, és légy tökéletes.” (1Móz 17:1) Isten a következőképpen tett tanúbizonyságot hűséges szolgájáról: „Hallgatott Ábrahám az én szavamra: és megtartotta a megtartandókat, parancsolataimat, rendeléseimet és törvényeimet.” (1Móz 26:5) – Pátriárkák és próféták, 370. o.

Az imádkozónak olyan hittel kell rendelkeznie, amely lemond bármiféle önbizalomról, és mindenben Isten végtelen hatalmára támaszkodik.

Az egyszerű, önmegtagadó hitnek semmi külső erő nem veheti át a helyét. Mi csupán bele tudunk egyezni abba, hogy Krisztus elvégezze bennünk ezt a munkát. Következésképpen tehát legyen lelkünk imája a következő: „Uram, vedd a szívemet, mert én képtelen vagyok átadni azt neked! De a te tulajdonod. Őrizd meg tisztán, mert én erre képtelen vagyok. Adj nekem üdvösséget annak ellenére, hogy gyenge és helytelen természettel rendelkezem. Formálj, csiszolj, és emelj fel szereteted szent légkörébe, hogy ez a szeretet átjárhassa a lelkemet.”

Az önmegtagadásra nem csak a keresztényi élet kezdetén van szükség. A menny felé vezető úton minden lépésnél meg kell újítanunk. Jó cselekedeteink egy rajtunk kívülálló erőtől függnek. Szükséges tehát, hogy szívünk folyamatosan keresse Istent, vallja meg töredelmesen a bűneit, s alázza meg magát az Úr előtt. Csak a szüntelen önmegtagadás és az állandó Krisztushoz ragaszkodás révén lehetünk biztosak a járásunkban. – Reflecting Christ, 260. o.

Az igazság(osság) a törvénynek való engedelmesség. A törvény igazságot követel, és ezzel a bűnös tartozik a törvénynek, de képtelen annak megadására. Egyedül hit által igazulhat meg. Hit által Istenhez hozhatja Krisztus érdemeit, és az Úr a bűnösnek tulajdonítja Fiának engedelmességét. Isten elfogadja Krisztus igazságát az ember elégtelensége helyett. Elfogadja és megigazítja a bűnbánó, hívő lelket. Megbocsátja bűntetteit, és úgy bánik vele, mintha igaz volna. Úgy szereti, mint saját Fiát. Ekként tulajdoníttatik a hit igazságként, majd a bűnbocsánatot nyert lélek továbbjut kegyelemből kegyelembe és világosságról nagyobb világosságra.

A hit érintése megnyitja előttünk az isteni erő és bölcsesség kincsesházát. Isten ekként hajtja végre kegyelmének csodás tetteit porból lett eszközein keresztül. Erre az élő hitre van ma szükségünk. Legyünk bizonyosak abban, hogy Jézus valóban a mienk, és az Ő Lelke tisztogatja és finomítja szívünket. Ha Krisztus követőinek valódi hite volna, amely szeretettel és szelídséggel párosul, hatalmas munkát végezhetnének el. Munkájuk gyümölcse Isten dicsőségét szolgálná. – Isten csodálatos kegyelme, 265. o.