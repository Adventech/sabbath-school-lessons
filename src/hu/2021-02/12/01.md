---
title:  Szövetségi hit
date:  12/06/2021
---

### E heti tanulmányunk
3Mózes 7:18; 17:1-4; Róma 4:1-7; 5:1; 6:23; Galata 6:14; 1János 5:11, 13

> <p></p>
> „Hogy pedig a törvény által senki sem igazul meg Isten előtt, nyilvánvaló, mert az igaz ember hitből él” (Gal 3:11).

Krisztus előtt nagyjából hét évszázaddal írta Homérosz az Odüsszeiát, Odüsszeusz, a nagy harcos történetét, aki a trójai háborúban Trója városának kifosztása után tíz évig utazott, úgy próbált hazatérni szülőföldjére, Ithaka szigetére. Az útja azért is tartott olyan soká, mert annyi minden történt közben: hajótörés, lázadás, vihar, találkozás szörnyekkel és más akadályokkal, amelyek hátráltatták célja elérésében. Végül az istenek úgy döntöttek, hogy Odüsszeusz már eleget szenvedett, ezért engedték, hogy a megfáradt harcos hazatérjen a családjához. Úgy vélték, hogy a megpróbáltatásai elég engesztelést jelentettek a hibáiért.

Bizonyos tekintetben Odüsszeuszhoz hasonlóan mindannyian hosszú úton tartunk hazafelé. A döntő különbség azonban az, hogy vele ellentétben mi „nem szenvedhetünk eleget” ahhoz, hogy kiérdemeljük a hazatérést. Túl nagy a távolság a menny és a föld között ahhoz, hogy engesztelést szerezhetnénk a hibáinkért. Ha hazaérünk, az csak Isten kegyelméből történhet.

**Heti áttekintés**

`Miért lehet csakis ajándék a megváltás? Miért egyedül Krisztus adhat váltságot a lelkünkért, aki Istennel egyenlő? Mitől lett Ábrahám a hit kiváló példaképe? Mit jelent az, hogy Isten „nekünk tulajdonítja” az igazságot, igaznak „nyilvánít”? Hogyan igényelhetjük magunknak a kereszt által felkínált ígéreteket, reménységet?`

---

#### Ellen G. White idézetek

A zsidók azt tanították, hogy a bűnösnek először meg kell bánnia bűneit, mielőtt Isten szeretetével felé fordulna. Véleményük szerint bűnbánattal érdemeket lehet szerezni Istennél. Ebből kiindulva a farizeusok döbbenten és haraggal kiáltották: „Ez bűnösöket fogad magához!” Azt képzelték, hogy Jézus csak a bűnbánókat engedheti közel magához. Krisztus azonban azt tanítja az elveszett juhról szóló példázatban, hogy üdvösségünk nem azon múlik, hogy mi keressük Istent, hanem azon, hogy Ő keres minket. „Nincs, aki megértse, nincs, aki keresse az Istent. Mindnyájan elhajlottak.” (Róm 3:11–12) Nem azért térünk meg, hogy Isten szeressen minket, hanem Isten kinyilatkoztatta irántunk való szeretetét azért, hogy megtérjünk.

Amikor az eltévedt juh végre hazajut, a pásztor öröménekben fejezi ki háláját. Összehívja barátait és szomszédait. Ezt mondja nekik: „Örvendezzetek énvelem, mert megtaláltam az én juhomat, amely elveszett.” Amikor tehát a juhok nagy Pásztora megtalál egy tévelygőt, a menny és a föld hálaadásban és öröménekben egyesül. – Krisztus ­példázatai, 189. o.

Mikor a bűnbánó, megtört szívű bűnös fölismeri Krisztus érte hozott engesztelését, mint az erre és az eljövendő életre szóló egyedüli reménységét, a bűnei bocsánatot nyernek. Ez a hit általi megigazulás. […]

A bűnös eltévelyedhet, Isten mégsem veti el irgalmatlanul. Ám egyedüli reménysége az Isten iránti bűnbánat és az Úr Jézus Krisztusba vetett hit. Az Atya előjoga megbocsátani vétkeinket és bűneinket, mivel Krisztus vette magára, kimentve minket, igaz életét tudva be nekünk. Áldozata teljes elégtétel a törvény elvárására.

A megigazulás a kárhoztatás ellentéte. Isten határtalan kegyelmét gyakorolja a teljesen érdemtelenek iránt. Jézusért megbocsátja gonoszságunkat és bűneinket, aki elfedező áldozat lett bűneinkért. A Krisztusba vetett hit által a törvényszegő bűnös Isten kedvezésébe s az örökélet erős reménységébe lép. – A Te Igéd igazság, VI. köt., 1070. o.

Hitben kell élnünk, mert hit nélkül lehetetlen Istennek tetszeni. […] Minden lélek előjoga gyakorolni a hitet Jézus Krisztusban. A tiszta lelki élet csak akkor kezdődhet el, ha a megbékélést hozó Krisztus által a lélek teljes mértékben enged Isten akaratának. Nagy előjogunk, hogy a Szentlélek átformáló erejére hagyatkozhatunk. Hitünk gyakorlásával közösségünk van Jézus Krisztussal, mivel Ő mindazok szívében kész lakozni, akik szelídek és alázatosak. Szeretet által munkálkodó és lelket megtisztító hittel rendelkeznek, amely békét szerez a szív számára, és elvezet az önmegtagadás útjára. – This Day With God, 359. o.