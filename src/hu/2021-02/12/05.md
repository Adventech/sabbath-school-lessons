---
title:  Ábrahám Hite, 2. Rész
date:  16/06/2021
---

1Móz 15:6 verse kapcsán azt látjuk, hogy a héber hasab kifejezést többféleképpen is fordítják: „tulajdoníttatott”, „elfogadta”, „beszámította”.

Ugyanez a kifejezés előfordul Mózes könyveiben másutt is. Egy személyt vagy egy dolgot valamilyennek „tulajdonítanak”, „számítanak”, noha nem olyan. 1Móz 31:15 versében Rákhel és Lea kijelenti, hogy az apjuk úgy „tartotta” (Károli) őket, mint idegeneket, pedig a lányai. A léviták tizedét Isten „úgy számította be” (ÚRK), mint a szérűről való gabonát, csakhogy nyilvánvalóan nem az volt (4Móz 18:27, 30).

`Hogyan mutatkozott meg a tulajdonítás, beszámítás gondolata az áldozatok esetében (3Móz 7:18; 17:1-4)?`

A Károli-fordítás a hasab szót a „tulajdoníttatik” kifejezéssel fordítja. Ha a „hálaadó áldozat” húsát nem fogyasztották el a harmadik napig, az értéktelenné lett, „nem számíttatik” az áldozatot bemutató javára (3Móz 7:18). Ez a vers olyan helyzetet említ, amikor az áldozatot a bűnös javára „számították be” (vö. 3Móz 17:1-4), aki ezután igazként állt Isten előtt. Isten a bűnöst igaznak számítja, tulajdonítja, pedig valójában nem az.

`Időzzünk még annál a nagyszerű gondolatnál, hogy a hibáink dacára Isten előtt igaznak számíthatunk, annak tulajdoníthat, tekinthet, fogadhat el. Írjuk le a saját szavainkkal, hogy ez szerintünk mit jelent!`

A „hit általi megigazulás” kifejezésnek a lényege az a hatalmas igazság, hogy Isten nem a saját tetteink miatt nyilvánít bennünket igaznak, hanem azért, mert hiszünk abban, amit Krisztus vitt végbe értünk. Ám nem is a hitünk tesz igazzá, hanem a hit eszköze által nyerjük el az igazság ajándékát. Lényegében ez a kereszténység szépsége, titka és dicsősége. Keresztény hitünk minden eleme ebben a csodálatos elvben gyökerezik. Isten szemében igaznak számítunk hit által. Minden következő dolognak, tehát az engedelmességnek, megszentelődésnek, szentségnek, jellemfejlődésnek, szeretetnek ebből a döntő igazságból kell fakadnia.

**Nem érzem magam igaznak!” Mit felelnénk annak, aki szeretne keresztény lenni, de ezt mondja?**

---

#### Ellen G. White idézetek

Tanulnunk kell Krisztus iskolájában. Egyedül az Ő igazságossága jogosíthat fel minket a kegyelem szövetségének áldásaira. Régóta vágyunk és törekszünk elérni ezeket az áldásokat, de nem nyertük el őket, mert azt az elképzelést melengettük magunkban, hogy képesek vagyunk tenni valamit azért, hogy méltókká váljunk az áldásokra. Túlságosan önmagunkra tekintettünk annak elhívése helyett, hogy Jézus élő Megváltó. Ne gondoljuk, hogy saját kegyességünk és érdemeink megmenthetnek bennünket! Üdvösségünk egyedüli reménysége Krisztus kegyelmében van. – Szemelvények Ellen G. White írásaiból, I. köt., 351. o.

A cselekedeteink nem biztosítják számunkra a belépést a mennybe. A végtelen áldozat elégséges a hívő számára. Isten szeretete lelkesíti a hívő embert, és készteti új életre. Aki az élet vizét issza, betöltekezik az új ország borával. A Krisztusba vetett hit képezi az eszközt, amely által a hívő megfelelő lelkületet és ösztönzést nyer. Aki Jézusra, hite szerzőjére és bevégzőjére tekint, az megláthatja a menny jóságát és elveit. Ne az emberekre, hanem Istenre nézzetek! Ő a ti mennyei Atyátok, aki türelemmel hordozza tehetetlenségeteket, és aki kész megbocsátani és meggyógyítani benneteket. – The Advent Review and Sabbath Herald, 1894. március 20.

Krisztus a dicsőség udvarából jött le a bűntől szennyes világra, és emberi szintre alázta meg magát. Azonosította magát gyengeségeinkkel, s hozzánk hasonlóan mindenben kísértést szenvedett. Krisztus igaz jellemet tökéletesített a földön. Nem a maga javára, mert az Ő jelleme tiszta és szeplőtlen volt, hanem a bukott emberért. S most felajánlja jellemét annak, aki hajlandó elfogadni azt. A bűnösnek a bűnei elhagyása, a Krisztusba vetett hit, és az Isten tökéletes törvénye iránti engedelmesség által Krisztus igazságos tetteit tudják be, ezek az ő igaz tettei lesznek, és nevét bejegyzik a Bárány életkönyvébe. Isten gyermekévé, a királyi család tagjává válik. – Bizonyságtételek, III. köt., 371. o.

Drága az a gondolat, hogy Krisztus igazságát nekünk tulajdonítják, nem bármiféle érdemünkre való tekintettel, mert Isten ingyen ajándéka ez. Isten és az ember ellensége nem akarja, hogy ezt az igazságot tisztán hirdessük, mert tudja: hatalmának elvesztését jelenti, ha az emberek tökéletesen elfogadják. Ha az elmén annyira tud uralkodni, hogy kétely, hitetlenség és sötétség keríti hatalmába azokat, akik Isten gyermekének tartják magukat, akkor kísértéseivel legyőzheti őket.

Az az egyszerű hit bátorítson bennünket, amelyet Igéjében elénk tár. Isten népének olyan hite legyen, amely megragadja az isteni erőt: „Mert kegyelemből tartattatok meg, hit által; és ez nem tőletek van: Isten ajándéka ez.” (Ef 2:8) – Az evangélium szolgái, 161. o.