---
title:  Az Ígéretekre Hagyatkozni
date:  17/06/2021
---

Azt a történetet mesélik a katolikus apologétáról, Bellarmine bíborosról, aki egész életében az embernek tulajdonított igazság általi megigazulás üzenete ellen harcolt, hogy a halála előtt odavitték neki a feszületet és a szentek érdemeivel akarták erősíteni. Bellarmine azonban ezt mondta: „Vigyétek el! Úgy hiszem, Krisztus érdemeiben bízni biztosabb.”

Életük végén sokan visszatekintenek, és látják, mennyire hiábavaló, értéktelen és haszontalan volt minden tettük és igyekezetük, hogy kiérdemeljék az üdvösséget a szent Istentől, és milyen nagy szükségük van Krisztus igaz­ságára.

Azonban jó hír, hogy nem kell a halál közeledtére várni, már most biztonságot találhatunk az Úrban! Az egész szövetség Istennek a mostani, szilárd ígéretén alapszik, olyan ígéreteken, amelyek már most a mieink, amelyek már most jobbá tehetik az életünket.

**Keressük ki a következő verseket, majd válaszoljunk a kérdésekre az Istennel való szövetségi kapcsolatunk megtartásával és erősítésével összefüggésben!**

`Zsolt 34:9: Hogyan érezhetjük Isten jóságát?`

`Mt 11:30: Mi teszi Krisztus igáját könnyűvé?`

`Róm 5:1: Mi a kapcsolat a megigazulás és a béke között?`

`Fil 2:7-8: Milyen áldásokat nyerünk Krisztus által?`

Imádkozva gondolkodjunk el az életünkről, és kérdezzük meg önmagunktól: Mit teszünk az Istennel való kapcsolatunk erősítéséért? Mi az, ami árt ennek a kapcsolatnak? Min kellene változtatni az életünkben?

---

#### Ellen G. White idézetek

Van egy bizonyíték, melyet mindenki – a legműveltebb és legtanulatlanabb is – megragadhat: ez a tapasztalatok bizonyítéka. Isten mindnyájunknak alkalmat ad, hogy ígéreteinek igazságáról meggyőződhessünk. Meghívása így hangzik: „Érezzétek és lássátok meg, hogy jó az Úr!” (Zsolt 34:9) Ahelyett, hogy mások szavára bíznánk magunkat, győződjünk meg róla személyesen. Az Úr megígérte: „Kérjetek és megkapjátok” (Jn 16:24); és ígéretei teljesedni fognak, mert eddig még mindig teljesedtek, tehát ezután sem csalatkozhatunk bennük. Ahogy közeledünk Jézushoz és szeretetének nagyságán épülünk, a kételyeink és lelkünk homálya eltűnik jelenlétének világosságában. – Jézushoz vezető út, 111. o.

A világot végtelen alázata által váltotta meg az Üdvözítő. Bemutatta a szoros kapuhoz vezető egyedüli utat, amelyen átjutva ráléphetünk a keskeny ösvényre, melynek végén tágas terek várnak ránk. Ennek az útnak minden lépését kijelölte, hogy senki se tévedjen el. Pontosan megmondta, mit kell tennünk: „Vegyétek föl magatokra az én igámat, és tanuljátok meg tőlem, hogy én szelíd és alázatos szívű vagyok: és nyugalmat találtok a ti lelketeknek. Mert az én igám gyönyörűséges, és az én terhem könnyű.” (Mt 11:29–30) A bűnös megmentésének ez az egyetlen módja. Krisztus jól tudja, hogy senki sem képes önerőből engedelmeskedni a törvénynek, ezért azt tanácsolja, hogy ne féljünk és ne rettegjünk, hanem emlékezzünk arra, hogy ha őhozzá járulunk és erejében bízunk, akkor mindent elvégez helyettünk. Azt mondja, hogy vegyük fel igáját, mert Ő a mi erőnk és hatékonyságunk.

A Krisztus meghívásában rejlő áldásokat csak azok érthetik meg, és csak azok részesülhetnek belőlük, akik felvették igáját. Ha elfogadod hívását, többé nem ragaszkodsz a világ kívánságaihoz, hanem örülsz az Istennel kialakított szoros kapcsolat áldásainak. Krisztushoz járulva az Ő érdekei alá veted a saját érdekeidet. – In Heavenly Places, 53. o.

„Ha valaki énutánam akar jönni, tagadja meg magát, és vegye fel az ő keresztjét minden nap, és kövessen engem.” (Lk 9:23) Ez a tanítványság bizonyítéka. Ha a gyülekezet tagjai eleget tennének annak, amit az Ige mond, és megtartanák keresztségi fogadalmukat, akkor szeretnék a testvéreiket, és mindenben az egységre, az összhangra törekednének.

Aki hisz Krisztusban, az alázatosan jár ővele, törekszik mások áldására lenni, s ezzel az üdvösséget elnyerők érdekében munkálkodó angyalok munkatárásává válik. Jézus kegyelmet, bölcsességet és feddhetetlenséget ad számára, hogy áldás lehessen mindazoknak, akikkel kapcsolatba kerül. Az ilyen ember minél alázatosabbnak tűnik saját szemében, annál több áldást kap Istentől, mivel a kapott áldások nem késztetik büszkeségre, hanem ezeket az áldásokat mások érdekében használja fel. – This Day With God, 356. o.