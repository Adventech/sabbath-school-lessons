---
title:  Ábrámból Ábrahám (1móz 17:4-5)
date:  20/04/2021
---

Isten neveinek lelki és teológiai jelentősége is van, de ez nem csak az Ő esetében igaz. Az ókorban a közel-keleti emberek nevét nem csupán különösebb jelentőség nélküli azonosítóknak tartották, mint ahogy általában a mi korunkban. Ma valójában majdnem mindegy, hogy egy kislányt Máriának vagy Zsuzsának neveznek el, az ősi sémita népek között azonban a nevek komoly lelki jelentőséggel bírtak. Minden sémita név jelent valamit, általában egy kifejezés, esetleg egy rövid mondat, amelyben a szülő kifejezte a kívánságát, háláját. Például Dániel azt jelenti, hogy „Isten a bírám”, Jóel pedig: „Jahve az Isten”. A Nátán név jelentése az, hogy „Isten ajándéka”.

A nevek jelentéstartalma miatt gyakori volt a névváltoztatás, tükrözve az adott személy életében és körülményeiben bekövetkezett alapvető változást.

`Keressük ki az alábbi igéket! Mi történt ezekben az esetekben? Miért vált szükségessé a névváltoztatás az adott helyzetben?`

1Móz 32:28   

1Móz 41:45   

Dán 1:7           

Bizonyos értelemben még a mai ember számára sem nehezen érthető a nevek jelentősége. Időnként vannak rejtett, máskor nyilvánvalóbb hatásai. Ha valakit állandóan „butának” vagy „csúnyának” neveznek, ha folyton úgy utalnak rá többen is, akkor előbb-utóbb ő is olyannak fogja látni magát. Hasonlóképpen a névadással vagy névváltoztatással hatni lehet az ember viselkedésére és arra, hogyan tekintsen önmagára.

Ezek szerint érthető, hogy miért akarta Isten Ábrámot Ábrahámnak nevezni. Ábrám azt jelenti, hogy „magasztos atya”, az Ábrahám név jelentése pedig: „sokaság atyja”. A szövetségi ígéretben Isten kijelenti: „És felette igen megsokasítalak téged; és népekké teszlek, és királyok is származnak tőled” (1Móz 17:6), tehát a névváltoztatás fontos volt. Isten talán ezzel is segíteni akart Ábrahámnak, hogy bízni tudjon a szövetségi ígéretben – amit egy kilencvenkilenc éves férfi kapott, akinek idős felesége addig meddő volt. Isten ezzel is erősíteni kívánta Ábrahám hitét az ígéreteket illetően.

---

#### Ellen G. White idézetek

A gyengeségekkel és hibákkal telt Jákóbból Istenben hívő ember és ima által isteni fejedelem lett. Sikerét hit által érte el. Az Úr mindenható, az ember azonban korlátolt…

Ki az közülünk, aki megüresítette magát a büszkeségtől és az önbecsüléstől? Ki az, aki az angyallal teljes erejéből megküzdő Jákóbhoz hasonlóan kész ezt megtenni? A pátriárka minden erejét megfeszítette, mert azt gondolta, hogy egy hitetlen ellenséggel harcol, de az Úr egyetlen érintés által vetett véget a küzdelemnek. Ekkor Jákób rájött, hogy az Úrral harcolt. Lesújtottan kapaszkodott az angyal karjába, és könyörgött neki: „Áldj meg engem!” Az angyal azonban távozni akart: „Bocsáss el engem, mert feljött a hajnal.”

Most Jákóbon volt a sor, hogy feltételeket szabjon: „Nem bocsátlak el téged, míg meg nem áldasz engemet. És mondta néki: Mi a te neved? És ő mondta: Jákób. Amaz pedig mondta: Nem Jákóbnak mondatik ezután a te neved, hanem Izraelnek; mert küzdöttél Istennel és emberekkel, és győztél. És megkérdezte Jákób, és mondta: Mondd meg, kérlek, a te nevedet. Az pedig mondta: Ugyan miért kérded az én nevemet? És megáldotta őt ott. Nevezte azért Jákób annak a helynek nevét Peniélnek: mert láttam az Istent színről színre, és megszabadult az én lelkem.” (1Móz 32:26–30) – This Day With God, 104. o.

Azután Isten szövetséget kötött Ábrahámmal, és választott magának egy népet, hogy törvényének letéteményesei legyenek. Sátán csapdákat állított fel e nép elcsábítására és elpusztítására. Jákób fiait megkísértette azzal, hogy kössenek házasságot a pogányokkal, és imádják azok bálványait. József azonban hűséges maradt Istenhez, és hűsége állandó bizonyság volt az igaz hit mellett. Ennek a fénynek az eloltásán munkálkodott Sátán József testvéreinek irigysége által, mikor eladták Józsefet rabszolgaként egy pogány országba. Isten pedig úgy irányította az eseményeket, hogy éppen ennek köszönhetően az Ő ismerete eljutott Egyiptom népéhez. Potifár házában – éppúgy, mint a börtönben – József olyan neveltetést és kiképzést kapott, amely Isten félelmével társulva felkészítette magas miniszterelnöki tisztsége betöltésére. A fáraó palotájából József befolyása érezhető lett az egész országban, és így Isten ismerete is elterjedt közel és távol, széltében és hosszában Egyiptom földjén. – Pátriárkák és próféták, 332. o.

Isten engedte meg, hogy Dániel és társai fogolyként Babilonba kerüljenek, mert így az idegen királlyal és az udvartartásával is megismertethették az egyedül igaz Istent, az ég és a föld Teremtőjét. Ő lépett közbe, hogy Dániel elfogadást nyerjen az udvarmester előtt. A feddhetetlen magaviseletű Dániel félte az Urat. A körülötte élők sosem látták, hogy letért volna az igaz útról. Az udvarmesternek megtetszett Dániel, mivel Krisztus jellemét tükrözte.

Isten tartja kezében a létezésünket. Ismeri szívünk összes gondolatát, életünk minden cselekedetét. Ezért hát igyekezzetek összhangban élni az Úrral! Törekedjetek a magas mérce elérésére! Mennyei angyalok állnak a rendelkezésetekre, és maga Krisztus siet a segítségetekre. – The Upward Look, 47. o.