---
title:  Jahve És Az Ábrahámi Szövetség
date:  18/04/2021
---

**„És monda néki: Én vagyok az Úr, ki téged kihoztalak Úr-Kaszdimból, hogy néked adjam e földet, örökségedül” (1Móz 15:7).**

A nevek a védjegyekhez hasonlíthatók. Gondolatainkban olyan szorosan kapcsolódhatnak egyes tulajdonságokhoz, hogy a név hallatán azonnal bizonyos jellemzők jutnak eszünkbe. Mit idéz fel bennünk például Albert Einstein, ifjabb Martin Luther King, Gandhi vagy Dorkász neve? Mindegyikükhöz kapcsolódik valamilyen tulajdonság, ideál. A közel-keleti emberek a bibliai időkben nagy jelentőséget tulajdonítottak a neveknek. „A héberek gondolkodása szerint a név vagy az adott személy sajátos tulajdonságaira, vagy a névadó gondolataira és érzéseire, vagy a névadás idejének körülményeire utalt” (The SDA Bible Commentary. 1. köt. 523. o.).

Amikor Isten szövetségi kapcsolatba lépett Ábrámmal, azon a néven mutatkozott be a pátriárkának, hogy YHWH (ÚR, nagybetűvel, 1Móz 15:7, RÚF, ÚRK, kiejtve: Jahve). 1Móz 15:7 verse szó szerint így fordítható: „Én vagyok YHWH, aki kihoztalak…”

A YHWH név ugyan hatezer-nyolcszázhuszonnyolc alkalommal fordul elő az Ószövetségben, mégis titokzatosság övezi. A haya, „lenni” ige bizonyos alakjának tűnik, és ebben az esetben azt jelenti, hogy „az Örökkévaló”, „a Létező”, „az önmagában Létező”, „a Mindenható”. Ez az elnevezés Isten örökkévalóságát és hűségét emeli ki, úgy mutat az Úrra, mint aki az élő Isten, az élet Forrása, szemben a pogányok isteneivel, akik csak híveik képzeletében léteznek.

2Móz 3:14 versében maga Isten magyarázza meg a Jahve név jelentését: „VAGYOK AKI VAGYOK”, kifejezve feltételektől nem függő létezésének valóságát, ugyanakkor a múlt, a jelen és a jövő feletti uralmát.

Jahve – ez a személyneve is Istennek. Ő az, aki kihozta Ábrámot Úr városából, így azonosította magát, amikor 1Móz 12:1-3 verseiben bejelentette az Ábrámmal kötött szövetséget. Azt akarta, hogy Ábrám ismerje a nevét, ami bemutatja lényének, természetének és jellemének bizonyos oldalait, és aminek tudatában megtanulhatunk bízni az ígéreteiben (Zsolt 9:11; 91:14).

`A Jahve név hallatán milyen tulajdonságok, jellemzők jutnak azonnal eszünkbe? Szeretet, kedvesség, gondoskodás, vagy inkább félelem, szigor, fegyelem? Jézus neve milyen gondolatokat ébreszt bennünk?`

---

#### Ellen G. White idézetek

Az özönvíz után az emberek elszaporodtak a földön, és a gonoszság is nőtt. A bálványimádás csaknem általánossá vált, és az Úr végül is magára hagyta a megrögzött törvényrontókat, hogy gonosz útjukat kövessék. Közben Sém leszármazottai közül Ábrahámot választotta ki. Őrá bízta a törvény megőrzését a jövő nemzedékek számára.

Abban a korban a bálványimádás gyors ütemben lopakodott be, és hadat viselt az igaz Isten imádása ellen. Ábrahám mégsem lett bálványimádó. Bár apja is az igaz és hamis istenimádat között ingadozott, és igazságismeretébe hamis elméletek és bálványimádó szokások vegyültek, Ábrahám távoltartotta magát az elhajlástól. Nem szégyellte a hitét, és nem igyekezett titkolni a tényt, hogy Istent teszi bizalmává. Oltárt épített az Úrnak, és segítségül hívta az Úr nevét. […]

Ha Ábrahám szövetsége alatt lehetetlen lenne megtartani Isten törvényét, mindannyian elvesznénk. Ábrahám szövetsége a kegyelem szövetsége volt. „Kegyelem által tartattatok meg.” (Jn ١:١١–١٢. verseit idézi.) – A Te Igéd igazság, I. köt., 1092. o.

A VAGYOK örökkévaló jelenlétet jelent. A múlt, a jelen, a jövő egy és ugyanaz Isten számára. Az Úr olyan valóságosan látja maga előtt az elmúlt történelem legtávolabbi eseményeit, mint mi az előttünk lepergő eseményeket. Nem tudjuk, mi vár ránk, és ha tudnánk, sem járulna hozzá örök javunkhoz. Isten így lehetőséget kínál nekünk, hogy gyakoroljuk hitünket, és a mindenható VAGYOK-ba vessük bizalmunkat. – A Te Igéd igazság, I. köt., 1099. o.

Isten így szól hozzánk: „Megáldalak téged... és áldás leszel.” (1Móz 12:2) […]

Csodálatos, csodálatos szavak, szinte hihetetlenek! A világok Teremtője úgy szereti azokat, akik az Ő szolgálatára szentelik magukat, mint ahogy a Fiát szereti. Itt és most is ilyen nagyszerű mértékben árasztja ránk jóságát és kegyelmét. Nekünk adta a menny fényét és fenségét, és vele együtt nekünk adta a menny minden kincsét. Számos ígérete, amely az eljövendő életre szól, már ebben az életben pompás ajándékokban mutatkozik meg. Azt akarja, hogy kegyelmének tárgyaiként élvezzük mindazt, ami nemesíti, tökéletesíti és emelkedetté teszi jellemünket. Vár az alkalomra, amikor az ifjúságot felruházhatja felülről jövő erővel, hogy Krisztus vérfoltos zászlaja alá állhassanak; hogy úgy dolgozzanak, ahogy Ő dolgozott; hogy biztos ösvényre vezessenek lelkeket; hogy sok ember lábát helyezzék rá a korszakok Sziklájára.

Mindazok élvezhetik Isten segítségét és kegyelmét, állandó jelenlétét és megtartó erejét, akik igyekeznek a menny nevelési elgondolásával összhangban cselekedni. – A nagy Orvos lábnyomán, 405. o.