---
title:  Szövetségi Kötelezettségek
date:  22/04/2021
---

**„Mert tudom róla, hogy megparancsolja fiainak és háza népének, hogy őrizzék meg az ÚR útját, cselekedjenek az igazság és törvény szerint, hogy beteljesítse az ÚR, amit szólt Ábrahám felől” (1Móz 18:19, ÚRK).**

Amint az eddigiekben láthattuk, a szövetség alapja mindig a kegyelem: Isten megteszi értünk azt, amire mi képtelenek lennénk. Ez alól nem jelent kivételt az Ábrahámmal kötött szövetség sem.

Kegyelméből Isten eszközéül választotta Ábrahámot, hogy segítségére legyen a megváltási terv hirdetésében a világon. A szövetségi ígéretek teljesítését azonban ahhoz kötötte, hogy Ábrahám hajlandó-e igazságosan cselekedni és hit által engedelmeskedni neki. Isten nem használhatta volna fel Ábrahámot, ha ő nem kész az engedelmességre.

1Móz 18:19 példázza a kegyelem és a törvény közötti kapcsolatot. Kegyelemmel kezdődik („tudom róla”), majd az a ténymegállapítás következik, hogy Ábrahám kész engedelmeskedni az Úrnak, sőt a családját is engedelmességre készteti. A hit és a cselekedetek tehát szoros egységben jelennek meg, ahogyan lennie is kell (lásd Jak 2:17).

`Figyeljük meg azonban 1Móz 18:19 megfogalmazását, különös tekintettel a záradékra! Mit olvashatunk Ábrahám engedelmességéről? Az üdvösségnek nem az engedelmesség az alapja, akkor mégis miért lényeges? A szöveg szerint beteljesítheti Isten az ígéreteit anélkül? Magyarázzuk meg a válaszunkat!`

A szövetség áldásait nem lehet élvezni, fenntartani úgy, ha a kedvezményezettek nem teljesítik bizonyos feltételeit. A szövetség megkötéséhez nem kellettek a feltételek, viszont ezek teljesítése jelenti a szeretet, a hit és az engedelmesség válaszát, juttatják kifejezésre az ember és Isten közötti kapcsolatot. Isten a nép engedelmessége miatt teljesíthette nekik tett szövetségi ígéreteit. Amennyiben engedetlenségükkel megtörik a szövetséget, hűtlennek bizonyulnak a kapcsolatban. A megszegéskor nem a szövetség feltétele, hanem a teljesedés feltétele válik lehetetlenné.

`Az Úrral szerzett saját tapasztalataink alapján látjuk, hogy miért olyan fontos az engedelmesség? Fel tudunk idézni egy bibliai vagy egy saját példát, amiben az engedetlenség tette lehetetlenné a szövetségi ígéretek teljesedését? Ha igen, mondjuk el! Mi jelenti a megoldást?`

---

#### Ellen G. White idézetek

Ábrahám a hűséges családfő nemes példáját nyújtotta. Bemutatta a tökéletes engedelmességet, amelyet nekünk is követnünk kell. Az áldást osztó Isten mondta róla: „Mert tudom róla, hogy megparancsolja az ő fiainak és az ő háza népének őutána, hogy megőrizzék az Úrnak útját, igazságot és törvényt tévén.” (1Móz 18:19) Sosem szólt álnokul vagy képmutatóan. Sosem árulta el a rábízott szent küldetést.

Ha Ábrahámhoz hasonlóan együttmunkálkodunk az Úrral, akkor a menny jóváhagyására számíthatunk. Ábrahámot különleges módon hívta el az Úr arra a feladatra, hogy tekintéllyel, ugyanakkor szeretettel irányítsa a családját. Isten törvényeket adott nekünk, amelyeket be kell tartanunk, és ha ezektől eltérünk, akkor bűnt követünk el. Áron vétettünk. A hit és a cselekedetek kell, hogy bennünket elvezessenek a tökéletességre Krisztusban. Csak így fogunk az Úr útján járni. Isten csakis a szelíd és alázatos szívben tud munkálkodni. Igéje a tanácsadónk, hallgassunk a tanításaira. – The Upward Look, 249. o.

Gondoljátok azonban meg, hogy az engedelmesség nem csupán a parancsolatokhoz való alkalmazkodás, hanem a szeretet szolgálata. Isten törvénye az Ő valódi, benső lényének kifejezése, a szeretet nagy elvének megtestesülése, mely uralmának alapját képezi mennyen és földön. Ha szívünk Isten képmására alakul újjá, ha szeretete lett beleplántálva, nem valósíthatjuk-e meg életünkben az Úr pa­rancsolatait? Ha meggyökerezett a szívünkben ez a szeretet, ha átalakultunk Teremtőnk képmására, akkor teljesedik be az Újszövetség ígérete: „Adom az én törvényemet az ő szívükbe, és az ő elméjükbe írom be azokat.” (Zsid 10:16) Ha a törvény a szívünkbe van írva, vajon nem fog-e élő alapot ölteni az életünkben? Az engedelmesség – a szeretet, hódolat és szolgálat – a tanítványság biztos jele. – Jézushoz vezető út, 60. o.

Növekednünk kell hitben, különben nem újulunk meg az isteni képmásra és a menny kívánalmaira: a szeretetre és engedelmességre. Őszintén kérjük tőle: „Uram, növeld a hitem; adj isteni világosságot, mert a segítséged nélkül semmit sem tehetek.” Alázattal jöjj és hajolj meg a Mindenható előtt; nyisd meg az isteni ígéreteket tartalmazó Bibliádat az Úr előtt; helyezd rá tisztségedet; köss szövetséget Istennel, hogy megfelelhess a kívánalmainak; mondd, hogy hinni akarsz az ígéretében minden bizonyíték nélkül. Ez nem elbizakodottság; de ha nem dolgozol buzgón, komolyan és határozottan, Sátán fölényre tesz szert, és te hitetlenségbe és sötétségbe merülsz. – Tanácsok a szombatiskolai munkához, 72. o.