---
title:  A Maradék
date:  05/05/2021
---

**Izrael újból és újból végigjárta a hitehagyás, isteni ítélet és megtérés ciklusait. Minek a reményét közlik mégis az alábbi igék?**

`Ézs 4:3`

`Mik 4:6-7`

`Zof 3:12-13`

Izrael engedetlensége elrontotta ugyan Isten rájuk vonatkozó tervét, ami azonban mégsem hiúsult meg egészen. Kihajtott néhány virág a gyomok között. Számos ószövetségi próféta említi a hűséges maradékot, akiket Isten szép csokorba gyűjt.

Istennek ugyanaz volt a célja a hűséges maradék megteremtésével és megtartásával, mint Izrael egészével, hogy kijelölt eszközeiként hirdessék „dicsőségemet a népek között” (Ézs 66:19). Ennek hatására sokan csatlakoznak a hűségesekhez, „hogy hódoljanak a királynak, a Seregek Urának” (Zak 14:16, ÚRK). Tehát bármennyire rossz is a helyzet, Istennek mindig vannak hűséges követői, akik az Isten kiválasztott népének sorain belüli hitehagyás ellenére hűek maradnak elhívásukhoz és kiválasztottságukhoz (2Pt 1:10). Röviden: a nemzet egészének kudarcai közben is, mindig voltak olyanok, akik igyekeztek megtartani a szövetség rájuk eső részét, amennyire csak tőlük tellett (lásd pl. 1Kir 19:14-18). Talán ők is együtt szenvedtek a népükkel (mint a hazájukból száműzöttek), de övék lesz a végső, a legfőbb szövetségi ígéret, az örök élet.

`Olvassuk el Jn 10:27-28 verseit! Mit mond itt Jézus? Vonatkoztassuk a szavait, a bennük rejlő ígéretet az ókori Izrael hitehagyására! Milyen magyarázatot találunk e versek által is a hűséges maradék létezésére?`

Néhány éve egy fiatal nő hátat fordított a keresztény hitnek, leginkább azért, mert annyira bántotta a gyülekezetében látott sok bűn, hitehagyás és képmutatás. „Ezek nem is keresztények!” – így magyarázta, hogy mindent feladott. A mai tanulmány alapján miért nem áll meg ez a kifogás?

---

#### Ellen G. White idézetek

A Megváltó próféciájának, amely Jeruzsálem pusztulását jövendöli meg, lesz egy másik teljesedése is, amelynek Jeruzsálem rettenetes elpusztítása csak halvány árnyéka. A kiválasztott város sorsában annak a világnak a pusztulását láthatjuk, amely Isten kegyelmét elutasítja, és a törvényét lábbal tiporja. A bűn történelmének hosszú századai alatt földünk tanúja volt az emberi szenvedés sötét fejezeteinek. Amikor az ember eltűnődik ezen, lelke megremeg, és a szíve belesajdul. Irtózatos következményei lettek annak, hogy az ember elvetette a menny uralmát. De még ennél is sötétebb a jövőbe mutató kép. A múlt történelme: a kavargások, küzdelmek és lázadások hosszú sora, „a vitézek harci saruja és a vérbe fertőztetett öltözet” (Ésa 9:5) – mi ez annak a napnak a rémségeihez képest, amelyen Isten teljesen visszavonja fékező Lelkét a gonoszoktól, és többé nem tartja féken az emberi szenvedély és a sátáni düh viharát! Az ördög uralmának következményeit akkor úgy fogja látni a világ, mint soha azelőtt.

De azon a napon – mint Jeruzsálem pusztulásakor is – megszabadul Isten népe, mindenki, aki „az élők közé beíratott” (Ésa 4:2). Krisztus másodszor is eljön – amint kijelentette –, hogy összegyűjtse hűségeseit: „Akkor sír a föld minden nemzetsége, és meglátják az embernek Fiát eljönni az ég felhőiben nagy hatalommal és dicsőséggel. És elküldi az Ő angyalait nagy trombitaszóval, és egybegyűjtik az Ő választottait a négy szelek felől, az ég egyik végétől a másik végéig.” (Mt 24:30–31) – A nagy küzdelem, 36–37. o.

Krisztus a mennyei udvarokban szolgálva közbenjár egyházáért és mindazokért, akikért vérével fizette le a megváltás árát. A múló idők és évszázadok nem csökkenthetik engesztelő áldozatának hatékonyságát. Sem élet, sem halál, sem magasság, sem mélység nem szakíthat el bennünket Isten szeretetétől, amely Jézus Krisztusban nyilvánult meg, de mindez nem annak köszönhető, hogy mi ragaszkodunk hozzá ilyen kitartóan, hanem annak, hogy Ő ragaszkodik hozzánk. Ha az ember üdvössége saját erőfeszítésétől függött volna, nem nyernénk el az üdvösséget. Üdvösségünk az ígéretek mögött álló Istentől függ. Úgy tűnhet, hogy gyengék vagyunk, és nem tudunk erősen kapaszkodni az Ő karjába, de az Úr szeret bennünket, és ha benne maradunk, akkor senki sem szakíthat ki a karjából. […]

Ó, micsoda előjog, hogy Jézushoz járulhatunk úgy, ahogy vagyunk, és az Ő szeretetére hagyatkozhatunk! A Megváltó az egyedüli reménységünk. Csak Ő tarthat meg bennünket, és emelhet ki a csüggedés mélységeiből a sziklára. Nagy szükségében az elcsüggedt emberi lélek bele tud kapaszkodni Jézusba, és az Üdvözítő nem fogja elengedni azok kezét, akiket vérén váltott meg. Sőt, erősebben tartja őket, mint ahogy ők képesek kapaszkodni. – That I May Know Him, 80. o.

Higgy Istenben! Legyen bármilyen viharos az élet, ha Jézusra, hitünk szerzőjére és bevégzőjére tekintesz, elnyered a tökéletességet. Maradj a régi ösvényeken, még akkor is, ha már mindenki letért azokról! Őrizd meg a szent hitet, amelyet minden ember ismer és olvas. – That I May Know Him, 212. o.