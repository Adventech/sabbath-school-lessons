---
title:  „Minden Nép Közül”
date:  02/05/2021
---

`„Mert az Úrnak, a te Istenednek szent népe vagy te; téged választott az Úr, a te Istened, hogy saját népe légy néki, minden nép közül a föld színén” (5Móz 7:6).`

Vitán felül áll, hogy az Úr a héber népet választotta ki földi képviselőiül. A magyar fordításban úgy jelenik meg a segullah szó, hogy „saját” (Károli, ÚRK) vagy „tulajdon” (RÚF), és jelentheti azt, hogy „értékes dolog”, „különleges kincs”. A lényeg, amit észben kell tartanunk, hogy a kiválasztás teljes egészében Isten tette volt, kegyelmének kifejezése. A népben nem volt olyan tulajdonság, amivel kiérdemelték volna kegyelmét – nem is lehetett volna, hiszen a kegyelmet érdemek nélkül kapjuk.

`Olvassuk el Ez 16:8 versét! Milyen magyarázatot találunk ebben arra, hogy az Úr kiválasztotta Izraelt?`

„Miért választotta ki Jahve Izraelt? Ez megfejthetetlen. Egy kis népcsoport volt, komoly kulturális örökség és tekintély nélkül. Nem mutathatott fel olyan különleges személyes tulajdonságokat, amelyek a választás biztosítékaiul szolgáltak volna. A kiválasztás kizárólag Isten tette volt… aminek végső okát az isteni szeretet titka fedi. Viszont tény, hogy Isten valóban szerette Izraelt, valóban kiválasztotta, ezért tartotta tiszteletben az atyáknak tett ígéretét… Jahve iránta tanúsított szeretete miatt esett rá a kiválasztás. Isten a hatalmát bemutatva kiszabadította a népet az egyiptomi szolgaságból. Ha egyszer felfogják e nagyszerű tényeket, megértik, hogy valóban szent és különlegesen nagy becsben tartott népnek számítanak. Éppen ezért a legmesszebbmenőkig kifogásolható volt a részükről minden olyan hajlandóság, hogy nemes státuszukról lemondjanak” (J. A. Thompson: Deuteronomy. London, 1974, InterVarsity Press, 130-131. o.).

Az isteni terv szerint az izraeliták népének királyi és papi szerepe is volt. A bűnös világban erkölcsi és lelki királyoknak kellett lenniük, abban az értelemben, hogy győzedelmeskedjenek a bűn birodalma felett. Papként közel kellett kerülniük az Úrhoz ima, dicsőítés és áldozatok bemutatása által. Az igaz vallás mennyből küldött magyarázóiként Isten és a pogányok közötti közvetítőkként tanítóknak, prédikátoroknak és prófétáknak, a szent élet élő példaképeinek kellett volna lenniük.

`Térjünk vissza a mai alapigénkből ahhoz a kifejezéshez, amelyben az Úr kijelenti: „saját népe légy néki, minden nép közül a föld színén”! Mit jelent ez?`

---

#### Ellen G. White idézetek

Isten a választott nép útján akart áldást küldeni az egész emberiségnek. „A seregek Urának szőlője pedig – nyilatkoztatta ki a próféta – Izraelnek háza, és gyönyörű ültetvénye Júda férfiai.” (Ésa 5:7)

Isten erre a népre bízta kinyilatkoztatásait. Védőfalként vették körül őket törvényének előírásai: az igazság, a jogosság és a tisztaság örökérvényű elvei. Az alapelvek iránti engedelmesség védelmet jelentett számukra, mert óvta őket az önmagukat tönkretevő bűnös élettől. Az Úr oda helyezte az ország közepére szent templomát, mint tornyot a szőlőskertbe. […]

Isten szándéka az volt, hogy jellemének Izrael általi kinyilatkoztatásával magához vonzza az embereket. Az evangéliumi meghívást kellett megismertetniük az egész világgal. Az áldozati szertartásban rejlő tanítással kellett felmagasztalniuk Krisztust a nemzetek előtt, hogy mindenki, aki feltekint rá, éljen. A választott néphez tartoztak mindazok, akik – a kánaánita Ráhábhoz és a moábita Ruthhoz hasonlóan – felhagyva a bálványimádással az igaz Istent imádták. Izraelnek – amint száma növekedett – ki kellett volna szélesítenie határait, amíg országuk magába zárja az egész világot. – Próféták és királyok, 17–19. o.

Istennek népével való minden bánásmódja, melyet szeretete és kegyelme hat át, szigorú és pártatlan igazságosságának legszembetűnőbb bizonyítéka. Ezt szemlélteti a héber nép története. Ő nagy áldást adott Izraelnek, irántuk való gyengéd szeretetét az Ige meghatóan ábrázolja: „Mint a fészkén felrebbenő sas, fiai felett lebeg, kiterjeszti felettük szárnyait, felveszi őket, és tollain emeli őket: Egymaga vezette őt az Úr.” (5Móz 32:11–12) És mégis milyen gyors és szigorú büntetéssel látogatta meg őket bűneikért!

A Mindenható végtelen szeretete nyilvánult meg egyszülött fia ajándékában, hogy megváltsa az elveszett emberiséget. Krisztus Atyja jellemének kinyilatkoztatására jött a földre, és élete isteni gyengédség és könyörületesség cselekedeteivel volt tele. És mégis maga Jézus jelenti ki: „Mert bizony mondom néktek, míg az ég és a föld elmúlik, a törvényből egy jóta vagy egyetlen pontocska el nem múlik.” (Mt 5:18) – Pátriárkák és próféták, 469. o.

Az, akinek az elméjében Isten Igéje gyújt világosságot, felismeri a menny és a föld iránti kötelességeit, és tudatosul benne, hogy fejlesztenie kell a képességeit, hiszen arra hívatott, hogy hirdesse „annak hatalmas dolgait, aki a sötétségből az Ő csodálatos világosságára” hívott el bennünket (1Pt 2:9). Amint növekedni fog a kegyelemben és Jézus Krisztus ismeretében, felismeri hiányosságait, beismeri tudatlanságát, ezért igyekezni fog megőrizni elméjének erőit, és azokat értelmes keresztényhez méltó irányba állítja. – Counsels to Parents, Teachers, and Students, 37. o.