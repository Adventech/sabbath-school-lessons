---
title:  Ábrahám utódai
date:  01/05/2021
---

### E heti tanulmányunk
1Mózes 6:5; 5Mózes 28:1, 15; Jeremiás 11:8; Ezékiel 16:8; János 10:27-28; 1Péter 2:9; Róma 4:16-17;

> <p></p>
> Galata 3:26-29

„Ti pedig választott nemzetség, királyi papság, szent nemzet, megtartásra való nép vagytok, hogy hirdessétek Annak hatalmas dolgait, aki a sötétségből az ő csodálatos világosságára hívott el titeket” (1Pt 2:9).

Egy kisváros ékszerüzletének kirakatában egy nap megállt a falióra háromnegyed kilenckor. A városka sok lakója arra haladva rendszerint az órára pillantott, hogy megtudja az időt. Amikor azon a reggelen a munkába sietők odanéztek, látták, hogy még csak háromnegyed kilenc van. Az iskolába tartó gyerekek is meglepődtek, hogy bőven van még idejük álldogálni. Akkor reggel sokan elkéstek azért, mert az ékszerész kirakatában megállt az óra (lásd C. L. Paddock: God’s Minutes. Nashville, TN., 1965, Southern Publishing Association, 244. o.).

Milyen találó példa ez az ókori Izrael kudarcára! Az Úr „a pogányok közibe” (Ez 5:5) helyezte népét, egy három kontinenst (Afrikát, Európát és Ázsiát) összekötő, stratégiai fontosságú területre. Nekik kellett volna a világ lelki „órájaként” szolgálni.

Izrael azonban bizonyos értelemben megállt, mint az ékszerész kirakatában az óra, mégsem veszett oda minden, hiszen Istennek akkor is volt hűséges maradéka, mint ahogy ma is. E heti tanulmányunk arra összpontosít, hogy kik tartoznak Isten igaz Izraele közé minden korban, beleértve a miénket is, és mi a szerepük.

**Heti áttekintés**

`Milyen szövetségi ígéreteket adott az Úr Izraelnek? Milyen feltételekkel? Mennyire tudott a nép megmaradni azok mellett? Mi történt, amikor nem engedelmeskedtek?`

---

#### Ellen G. White idézetek

Isten a népe által akarta tanítani a világot – azt tervezte, hogy népén, Izraelen át közli a világgal akaratának ismeretét. Ígéretei és fenyegetései, utasításai és intései, hatalmának csodálatos megnyilvánulásai (áldásként az engedelmességért, büntetésként a bűnért és hitehagyásért) mind azzal a szándékkal történtek, hogy népe között az idő végezetéig kifejlessze a vallásosságot. Ezért fontos, hogy megismerjük a héber nép történelmét, és figyelmesen elgondolkozzunk Istennek velük szembeni bánásmódján.

Az Úrnak a Fián át Izraelhez intézett szavai a mi számunkra is szólnak. Aki a hegyen Isten törvényének szívet érintő elveit tanította tanítványainak, ugyanaz a Jézus tanította a felhőoszlopból és a szent sátorból Izraelt Mózes és Józsué szájával... Az ő idejükben a vallás ugyanaz volt, mint ma. – A Te Igéd igazság, II. köt., 994. o.

Az egyház Isten elrendelt eszköze emberek megmentésére. Szolgálatra hívta el, és azzal bízta meg, hogy hirdesse az evangéliumot a világnak. A menny terve már kezdettől fogva az volt, hogy egyháza az Ő tökéletességét és erejét tükrözze vissza a világ előtt. A gyülekezet tagjait az Atya a sötétségből hívta ki csodálatos világosságára, hogy nagy dicsőségét hirdessék. Az egyház a letéteményese Krisztus kegyelmi kincseinek; végül pedig kinyilatkoztatja a „mennybéli fejedelemségek és hatalmasságok előtt” (Eféz 3:10) Isten felmérhetetlen szeretetét. – Az apostolok története, 9. o.

Az Úr sok mindent elém tárt Isten népe felől, ami erre az utolsó napokra szóló munkával kapcsolatos. Láttam, hogy sok szombattartó nem üti meg az örök élet mértékét. Nem vonják le a tanulságokat Izrael gyermekeinek viselkedéséből, hanem egyik-másik gonosz útjukat követik. Ha megmaradnak a bűnökben, elhullnak majd, akár az izraeliták, és soha nem lépnek be Kánaánba. „Mindezek pedig példaképpen estek rajtuk; megírattak pedig a mi tanulságunkra, akikhez az időknek vége elérkezett.” – Bizonyságtételek, I. köt., 533. o.

Szüntelen veszélyben forgunk, hogy önhittek leszünk, a magunk bölcsességére támaszkodunk, és nem Istent tesszük meg erőnkké. Semmi sem zavarja meg annyira az ősellenséget, mintha ismerjük a mesterkedéseit. Igen fontos ébernek lennünk. Ha ismerjük a veszedelmeinket, akkor érezni fogjuk az ima szükségét, mint Nehémiás, és akárcsak ő, a veszélyben mi is elnyerjük a biztonságot nyújtó védelmet. Ha hanyagok és közönyösek vagyunk, az ellenfél csapdái bizonyosan legyőznek minket. Fontos tehát ébren lennünk. – A Te Igéd igazság, III. köt., 1138. o.