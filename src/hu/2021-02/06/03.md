---
title:  Földadományozás
date:  03/05/2021
---

1Móz 35:12

Isten először Ábrahámnak ígérte meg, hogy földet ad népének, majd ezt megismételte Izsáknak és Jákóbnak is. József szintén említette ezt az ígéretet a halálos ágyán (1Móz 50:24). Az Úr azonban tudatta Ábrahámmal, hogy négyszáz év telik el, míg Ábrahám utódai örökségül veszik azt az országot (1Móz 15:13, 16). A teljesedés Mózes és Józsué napjaiban kezdődött. Mózes újból elmondta Isten parancsát: „Íme, elétek adtam ezt a földet. Menjetek be, vegyétek birtokba azt a földet” (5Móz 1:8, ÚRK).

`Olvassuk el 5Móz 28:1, 15 verseit! Mire utalnak? Röviden, a földet a szövetség keretein belül kaphatják meg, amivel azonban kötelezettségek is járnak. Milyen kötelezettségei voltak Izraelnek?`

Mózes ötödik könyve 28. fejezetének első szakasza azokat az áldásokat vázolja fel, amelyeket Izrael akkor nyer, ha követik Isten akaratát, a fejezet másik része pedig az átkokat taglalja, amelyek akkor sújtják őket, ha nem azt teszik. Az ilyen átkok „nagyjából, bár nem teljes egészében azért következtek be, mert egyszerűen lehetőséget adtak a bűnnek gonosz következményei kimunkálására… »Mert aki a testének vet, az a testből arat pusztulást« (Gal 6:8, ÚRK). Mint a víz, ami természetes módon addig folyik, míg ki nem egyenlítődik a szintje; mint a falióra, ami üt, amíg egészen le nem jár; mint a fa, ami mindig megtermi a maga gyümölcsét, amíg növekedhet. Hasonlóképpen a bűn is törekszik egy szintre, arra, hogy egyre haladjon, beérlelje gyümölcsét, és »azoknak a vége halál« (Róm 6:21)” (The Pulpit Commentary: Deuteronomy. szerk. H. D. M Spence és Joseph S. Exell, Peabody, MA., 1985, Hendrickson Publishers, 3. köt. 439. o.). Sok ígéret vonatkozott a földre, ám ezeknek voltak feltételei, amelyek a szövetség részét képezték. Izraelnek teljesítenie kellett a megállapodás rá eső részét, különben az ígéretek érvényüket veszíthetik. Az Úr több alkalommal is teljesen világossá tette, hogy ha nem engedelmeskednek, elveszik tőlük a földet. Olvassuk el 3Móz 26:27-33 szakaszát! Ennél már nem is fogalmazhatott volna egyértelműbben!

`Keresztényként várjuk, hogy elnyerjük, birtokba vehessük az ígéret földjét, az újjáteremtett eget és földet. Ígéretet kaptunk erre, éppen úgy, mint a héberek a földi ígéret földjére. A különbség azonban az, hogy ha odaérünk, többé nem fenyeget a veszély, hogy valaha is elveszíthetnénk (Dán 7:18). Annak viszont vannak feltételei, hogy odakerüljünk! Melyek ezek – különös tekintettel az egyedül hit által történő megváltásra?`

---

#### Ellen G. White idézetek

József ötvennégy évvel élte túl atyját. [...] Tanúja lett népe szaporodásának, boldogulásának, és egész életében rendületlenül hitt abban, hogy Isten – ígérete szerint – visszaviszi Izraelt az ígéret földjére.

József – amikor látta, hogy élete vége már közel van – összehívta rokonait, és maga köré gyűjtötte őket. Bármilyen nagy tiszteletben részesítették is őt a fáraók földjén, Egyiptom számára mégiscsak a száműzetés helye volt. Az volt az utolsó cselekedete, hogy bizonyságot tett Izraellel való sorsközösségéről. Így hangzottak utolsó szavai: „Én meghalok, de Isten bizonnyal meglátogat titeket, és felvisz titeket e földről arra a földre, melyet esküvel ígért meg Ábrahámnak, Izsáknak és Jákóbnak.” (1Móz 50:24) Azután ünnepélyesen megeskette Izrael gyermekeit, hogy csontjait vigyék majd magukkal Kánaán földjére. […] Az évszázadok során – a nehéz rabszolgaság alatt –, amely ezt az időt követte, ez a koporsó mindig József utolsó szavaira emlékeztette Izrael gyermekeit, és arról tett előttük bizonyságot, hogy csak ideiglenesen tartózkodnak Egyiptomban. Arra figyelmeztette őket, hogy reményüket mindig az ígéret földje felé irányítsák, mert biztosan eljön a szabadulásuk ideje. – Pátriárkák és próféták, 240. o.

Az izraeliták reménysége azonban világi nagyságra irányult. Kánaánba való bemenetelük óta eltávolodtak Isten parancsolataitól, és a pogányok útjain jártak. A menny hiába figyelmeztette őket prófétái által; a pogány elnyomás büntetését is hiába szenvedték el. Minden egyes vallási ébredést még mélyebb hitehagyás követett.

Ha Izrael hű maradt volna az Úrhoz, akkor Ő úgy valósíthatta volna meg szándékát, hogy megtisztelő helyet biztosít nekik. Ha az engedelmesség útján járnak, akkor az Úr „minden nemzetnél” „feljebbvalóvá” teszi őket „dicséretben, névben és dicsőségben” (5Móz 26:19). „És megérti majd a földnek minden népe – mondja Mózes –, hogy az Úrnak nevéről neveztetsz, és félnek tőled.” (5Móz 28:10) – Jézus élete, 28. o.

Mindenki elnyerheti a mennyet, aki eleget tesz az Isten szavában található feltételeknek. Üdvözítőnk engedelmes volt mindhalálig, bűnáldozatul adta önmagát. A „szeplőtlen Báránynak, Krisztusnak drága vére” váltott meg titeket. […]

Jézus drága vére forrás, melyet az Úr előkészített, hogy megtisztítsa a lelket a bűn szennyétől. Mikor eltökéltétek, hogy Őt fogadjátok be barátotoknak, akkor új és tartós fény fog előragyogni Krisztus keresztjéről. Drága Megváltónk áldozatának és közbenjárásának tudata fogja összetörni a szíveteket, amit addig a bűn keményített meg; és szeretet, hála, alázat fogja beölteni lelketeket. A szívetek Jézusnak átadása bűnbánóvá, megtérővé teszi a lázadót, s attól kezdve ez lesz az engedelmes lélek szava: „A régiek elmúltak, ímé, újjá lett minden.” Ez a Biblia vallása. Ami ennél kevesebb, az félrevezetés. – Bizonyságtételek, IV. köt., 625. o.