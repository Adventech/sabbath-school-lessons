---
title:  Ha…
date:  20/05/2021
---

**Keressük ki az alábbi verseket! Mi a közös pont bennük? Mit tanítanak a szövetség természetéről?**

`1Móz 18:19`

`1Móz 26:4-5`

`2Móz 19:5`

`3Móz 26:3`

Ábrahám hűségesen megtartja „parancsolataimat, rendeléseimet és törvényeimet” (1Móz 26:5) – jelentette ki Isten, utalva ezzel arra, hogy ilyen életmódot vár el szövetségeseitől. A Sínai-hegynél kötött bibliai szövetség egésze nyilvánvalóvá teszi, hogy a szövetség egyik alapvető eleme az engedelmesség feltétele. 2Móz 19:5 verse világos: „ha… megtartjátok…” Tagadhatatlan a szövetség feltételes volta. Isten kegyelemből, ajándékként kínálta fel, nem érdemelték azt ki, azonban a szövetségi ígéretek nem feltétel nélküliek. A nép visszautasíthatta az ajándékot, elvethette a kegyelmet, hátat fordíthatott az ígéreteknek. Semmiképpen sem érvényteleníti a szabad akaratot a szövetség, sem a megváltás. Az Úr nem kényszeríti az embereket a vele való üdvözítő kapcsolatba, nem erőlteti ránk a szövetségét. Ingyen felajánlja, mindenkit hív, hogy fogadják el. Amikor valaki ezt megteszi, számolnia kell a kötelezettségekkel, nem mintha ez volna az eszköz a szövetség áldásainak az elnyerésére, hanem annak külső jeleként, hogy megkapta a szövetségi áldást. Izraelnek nem azért kell engedelmeskednie, hogy megdolgozzon az ígéretekért, hanem hogy az ígéretek beteljesedhessenek az életükben. Engedelmessége annak kifejezése volt, hogy milyen az, ha valakit megáld az Úr. Engedelmességünkkel nem érdemeljük ki az áldásokat, mintha Istennek kötelessége volna azokat megadni. Az engedelmesség inkább megteremti azt a környezetet, amelyben a hit áldása megnyilvánulhat.

**Mindig azon az úton járjatok, amelyet az Úr, a ti Istenetek parancsolt néktek, hogy éljetek, és jó legyen dolgotok, és hosszú ideig élhessetek a földön, amelyet bírni fogtok” (5Móz 5:33). Vajon az Úr azt mondja itt Izraelnek, hogy engedelmességükkel kiérdemlik az áldásokat, tartozik nekik ezekkel? Vagy inkább ezt fejezi ki: Ha engedelmeskedtek, ezek az áldások következhetnek, mert az engedelmességetek utat nyit számomra, hogy áldást adjak rátok. Mi a különbség a két megközelítés között?**

---

#### Ellen G. White idézetek

Mennyei kegyelem áll mindazok rendelkezésére, akik készek befogadni – viszont tennivalónk is van. El kell végeznünk a munkát, hogy méltókká legyünk az angyalokkal való közösségre. Jézushoz hasonlókká kell válnunk, megszabadulva a bűn minden szennyétől. A Megváltó pontosan olyan magatartást tanúsított, amilyen magatartást elvár tőlünk. Tökéletes példát nyújtott gyermekkorában, ifjúságában és felnőttkorában is. Még elmélyültebben kellene tanulmányoznunk a példáját. […]

Feladatunk van: mennyei mintára kell fejlesztenünk a jellemünket. Tegyük félre a rossz szokásokat. A romlott szívű ember tisztítsa meg a szívét, az önmagának élő mondjon le önzéséről, a büszke szabaduljon meg a büszkeségtől, az öntelt győzze le önbizalmát, és értse meg, hogy az ember Krisztus nélkül semmit sem ér. – That I May Know Him, 300. o.

Isten azt szeretné, ha olyan magasra jutnánk a tökéletesség útján, amilyenre Krisztus, az ajándék által lehetséges. Arra szólít fel bennünket, hogy válasszuk a jót; hogy lépjünk kapcsolatba a menny eszközeivel; hogy kövessük azokat az elveket, amelyek kialakíthatják bennünk az Atya képmását. Írott Igéjében és a természet nagy könyvében az Úr feltárta az élet alapelveit. A mi feladatunk ezeket az alapelveket megismerni és testünk és lelkünk egészségének helyreállításában Istennel engedelmesen együttműködni.

Az embernek tudatosítania kell, hogy az engedelmesség áldásait a maguk teljességében csak akkor élvezheti, ha elfogadja Krisztus felkínált kegyelmét. Ez a kegyelem ad erőt az Isten törvényei iránti engedelmességre, és tesz képessé a rossz szokások bilincseinek széttörésére. Csak ezzel az erővel tud elindulni és állhatatosan megmaradni a helyes úton. – A nagy Orvos lábnyomán, 114–115. o.

Az örök élet feltételei ma is ugyanazok, mint amik mindig is voltak; mint amelyek ősszüleink paradicsomi bukása előtt voltak: tökéletes engedelmesség Isten törvényei iránt, tökéletes igazság, életszentség. Ha enélkül, más feltételekkel is elnyerhetnénk az örök életet, akkor az egész világegyetem boldogsága veszélyeztetve volna. Nyitva állna a bűn útja összes kínjával és nyomorával együtt az örökkévalóságon át.

Krisztus nem csökkentette a törvény követelményeit, hanem félreérthetetlenül kijelentette, hogy megtartásuk az örök élet feltétele. Isten ezt a feltételt szabta Ádámnak a bukás előtt is. Az Úr most sem kíván kevesebbet, mint amit az Édenben elvárt az embertől: tökéletes engedelmességet, feddhetetlen, igaz életet. A kegyelem kínálta szövetség ugyanazt igényli az embertől, mint az Édenben felállított követelmény: összhangot Isten törvényével, amely szent, igaz és jó.

Az ószövetség ugyanolyan zsinórmértéke a jellemnek, mint az új. Ezt nem lehetetlen elérnünk. Az Isten által adott minden parancs, minden utasítás egyúttal a lehető legbiztosabb ígéretet rejti magában. Ő gondoskodott arról, hogy hasonlóvá váljunk hozzá, és ezt az átala­kulást el is fogja végezni mindenkiben, aki a saját romlott akaratát nem helyezi szembe az övével, és ezzel nem akadályozza kegyelmének munkálkodását. – Isten csodálatos kegyelme, 134. o.