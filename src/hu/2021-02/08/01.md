---
title:  Szövetségi törvény
date:  15/05/2021
---

### E heti tanulmányunk
1Mózes 18:19; 2Mózes 19:6; 5Mózes 4:13; 10:13; Ézsaiás 56:7; Ámósz 3:3; Zsidók 2:9

> <p></p>
> `„És hogy megtudjad, hogy az Úr, a te Istened, ő az Isten, a hívséges Isten, aki megtartja a szövetséget és az irgalmasságot ezeríziglen azok iránt, akik őt szeretik, és az ő parancsolatait megtartják” (5Móz 7:9).`

A 23. zsoltár egyik fontos kifejezése arra mutat rá, hogy hol kíván vezetni bennünket Isten. „…az igazság ösvényein vezet engem az ő nevéért” – jelenti ki Dávid a 3. versben. Isten soha nem vezet bennünket tévútra, éppen az erkölcsi tisztasága miatt. Biztonságos utakon terel lelki életünkben.

Mi „az igazság ösvényének” biztonságos útja? Egy másik zsoltár szerzője egy imakérésben megadja a feleletet erre a kérdésre: „Vezérelj a te parancsolataidnak útján, mert gyönyörködöm abban” (Zsolt 119:35). „…mert minden parancsolatod igaz” (Zsolt 119:172). Isten törvénye biztonságos, biztos út, ami átvezet az emberi élet veszélyes ingoványain.

E heti tanulmányunk középpontja Isten törvénye, ill. annak helye a Sínai-hegynél kötött szövetségben.

**Heti áttekintés**

`Mit jelentett Izrael kiválasztása? Milyen párhuzamokat találunk az ő kiválasztásuk és a miénk között? A szövetségben mennyire volt fontos a törvény? A szövetségnek nem voltak feltételei? Miért szerves része a szövetségi kapcsolatnak az engedelmesség? `

---

#### Ellen G. White idézetek

Szentségre hívattunk el, és kerülnünk kell annak látszatát, hogy számunkra nem fontos az, hogy képviseljük-e, vagy sem, hitünk sajátosságait. Szent kötelességünk még határozottabban kiállni az igazság mellett, mint ahogy eddig tettük. Határozottan meg kell, hogy mutatkozzon a választóvonal az Isten parancsolatait betartók és annak áthágói között. Tudatosan kell tisztelnünk az Urat, szorgalmasan felhasználva minden rendelkezésünkre álló eszközt a vele kötött szövetség megtartása érdekében, hogy elnyerjük áldásait, amelyek különösen fontosak a megpróbált emberiség számára. […]

Bízzunk Istenben, haladjunk előre, végezzük önzetlenül a munkát, és alázattal szenteljük oda jelenünket és jövőnket a Gondviselőnek. Bizalmunk maradjon mindvégig töretlen, és ne feledjük, hogy a menny áldásait nem érdemeink alapján, hanem Krisztus érdemei, a belé vetett hit, valamint Isten határtalan kegyelme alapján nyerjük el. – Our High Calling, 344. o.

Akik Jézus szavát megfogadják, lelküket vele őriztetik, életüket alávetik a parancsainak, azok békességet és nyugalmat találnak. A világon semmi sem képes elszomorítani őket, ha Jézus boldogítja őket a jelenlétével. A tökéletes belenyugvásban tökéletes béke van. Az Úr ezt mondja: „Kinek szíve reád támaszkodik, megőrzöd azt teljes békében, mivel tebenned bízik.” (Ésa 26:3) Életünk összekuszálódhat, de ha alávetjük magunkat a bölcs Mesterművesnek, Ő olyan mintájú életet és jellemet alakíthat ki, amely az Ő dicsőségére szolgál. Az olyan jellemet, mely Krisztus dicsőségét – jellemét – fejezi ki, befogadják Isten Para­dicsomába. Megújult nemzetség fog vele járni fehérben, mert méltó lesz rá. – Jézus élete, 331. o.

Az igazságosság nem más, mint szentség, Istenhez való hasonlóság, Isten pedig a szeretet. Nem más, mint az Úr törvényéhez való igazodás, hiszen „minden parancsolatod igaz” (Zsolt 119:172), és „a törvény betöltése a szeretet” (Róm 13:10). Az igazságosság, vagyis az igaz élet nem más, mint a szeretet, a szeretet pedig az Atya világossága és élete. Az Úr igazságossága Krisztusban testesül meg, úgy részesülünk igazságosságban, isteni jellemben, hogy befogadjuk Őt.

Nem gyötrelmes küzdelmek árán, nem fárasztó munkával, nem ajándékok vagy áldozatok árán teszünk szert az igazságra: ingyen részesül belőle, aki éhezi és szomjazza. „Ó, mindnyájan, kik szomjúhoztok, gyertek e vizekre, ti is, kiknek nincs pénzetek, gyertek, vegyetek és egyetek, gyertek, vegyetek pénz nélkül és ingyen bort és tejet.” (Ésa 55:1) „Az ő igazságuk, mely tőlem van, így szól az Úr.” (Ésa 54:17) „És így hívják majd Őt: Az Úr a mi igazságunk.” (Jer 33:16) – Gondolatok a Hegyibeszédről, 18. o.