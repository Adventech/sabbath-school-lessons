---
title:  Kötelékek
date:  17/05/2021
---

`„Kijelentette nektek szövetségét, amikor megparancsolta, hogy teljesítsétek a tíz igét, és felírta azokat két kőtáblára” (5Móz 4:13, RÚF).`

Bármennyire is hangsúlyozzuk, hogy a szövetség mindig a kegyelem szövetsége, vagyis azért válik lehetővé, mert Isten meg nem érdemelt jóindulatát terjeszti ki a vele üdvözítő kapcsolatba lépőkre, a kegyelem nem jelent felhatalmazást az engedetlenségre. Ellenkezőleg! A szövetség és a törvény összetartozik, a kettő valójában elválaszthatatlan egymástól.

`Nézzük meg a fentebb idézett verset! Mennyire szoros, alapvető tehát a kapcsolat a szövetség és a törvény között?`

A szövetségről gondolkozva nagyon is érthető, hogy a törvény fogalma szervesen hozzátartozik. Amennyiben többek között kapcsolatként fogjuk fel, látjuk, hogy bizonyos határokat, szabályokat meg kell szabni. Ugyan meddig tartana egy házasság, egy barátság, egy üzleti kapcsolat, ha nem lennének határozottan kimondott vagy hallgatólagosan elfogadott szabályaik? A férjnek barátnője is van a felesége mellett; valaki pénzt vesz ki a barátja pénztárcájából, annak tudta nélkül; az üzleti partner mást is bevesz a vállalkozásba. Ezekkel szabályokat, törvényeket és elveket szegnek meg. Ilyen törvénytelen körülmények között vajon meddig maradnának meg ezek a kapcsolatok? Ezért kell tehát határokat szabni, vonalakat húzni és szabályokat elfogadni, mert a kapcsolatok csak így maradhatnak meg. A szövetség szóval több párhuzamos jelentésű vagy szorosan kapcsolatos (ha nem szinte teljesen megegyező értelmű) kifejezést is találunk: törvény (Zsolt 78:10), rendelés (Zsolt 50:16), bizonyság (Zsolt 25:10), parancsolat (Zsolt 103:18) és az Úr beszéde (5Móz 33:9). Nyilvánvaló, hogy „e szövetségnek igéi” (Jer 11:3, 6, 8) Isten törvényének, rendelkezéseinek, bizonyságainak és parancsolatainak szavai. Istennek az Izrael népével kötött szövetsége részét képezték különböző kívánalmak, amelyek döntően fontosak ahhoz, hogy megmaradjon az a különleges kapcsolat, amelyet népével fent kívánt tartani. Vajon másként lenne ez ma?

`Gondoljunk valakire, akivel szoros kapcsolatban állunk! Képzeljük el, hogyan hatna a viszonyunkra, ha nem éreznénk, hogy bármiféle szabály, norma vagy törvény vonatkozna ránk, hanem teljes szabadságban azt tehetnénk, amit csak akarunk! Miért van szükség még akkor is szabályokra, ha azt mondjuk, hogy csakis a köztünk levő szeretet szabja meg a másikhoz fűződő viszonyunkat? Beszélgessünk erről!`

---

#### Ellen G. White idézetek

Jahve nemcsak a bíró és a törvényadó félelmetes fenségében jelentette ki magát, hanem az Ő népének irgalmas őrizőjeként is: „Én, az Úr, vagyok a te Istened, aki kihoztalak téged Egyiptomnak földéről, a szolgálat házából.” (2Móz 20:2) Isten, akit ők már vezetőjükként és szabadítójukként ismertek, aki kihozta őket Egyiptomból, aki utat készített számukra a tengeren át, és aki legyőzte a fáraót hadseregét, aki így Egyiptom minden istenénél felettébb állónak mutatta meg magát, itt és most Ő volt az, aki kihirdette a törvényét előttük.

Isten az Ő törvényét nem kizárólag csak a hébereknek adta. Ugyan kitüntette Izrael népét azzal, hogy őket tette meg a törvénye őrzőinek és megtartóinak, de ezt a törvényt olyan törvénynek kellett tekinteni, mint ami egy szent megbízás volt az egész világ számára. A Tízparancsolat előírásait az Úr az egész emberiségre alkalmazta, és minden ember oktatására és kormányzására adta. Ez a tíz rövid, átfogó és ellentmondást nem tűrő parancs magába foglalja minden ember Isten és embertársai iránti kötelességeit. Ezek a parancsok a szeretet nagy alapelvén nyugszanak. „Szeresd az Urat, a te Istenedet teljes szívedből és teljes lelkedből és minden erődből és teljes elmédből és a te felebarátodat, mint magadat.” (Lk 10:27) – Pátriárkák és próféták, 305. o.

Tegyük világossá, hogy Isten parancsolatainak útja az élet útja! A természet törvényeit Isten állította fel, de a törvényei nem önkényes követelmények. A törvény – mind a fizikai, mind az erkölcsi – minden egyes „ne tedd” parancsa egy-egy ígéretet is rejt magában. Ha engedelmeskedünk, áldás kíséri a lépteinket. Az Úr soha nem kényszerít arra, hogy helyesen cselekedjünk, de meg akar óvni a rossztól, és rá akar nevelni arra, ami jó.

Hívjuk fel a figyelmet az Izraelnek tanított törvényekre! Isten világosan megmondta nekik, hogyan éljenek. Megismertette velük mind a fizikai, mind a lelki jólétük alapját képező törvényeket, és megígérte nekik, hogy „távol tart az Úr tetőled minden betegséget” (5Móz 7:15) – ha engedelmeskedsz. „Vegyétek szívetekre mindezeket az Igéket, amelyekkel én bizonyságot teszek ellenetek e mai napon.” „Mert életük ezek azoknak, akik megnyerik, és egész testüknek egészség.” (5Móz 32:46; Péld 4:22) – A nagy Orvos lábnyomán, 114. o.

Megváltónk leghőbb vágya, hogy az Úr családjába fogadjon bennünket. Ennek tudható be, hogy az Istennel való érintkezés imájának első szavai is – „mi Atyánk” – a mennyhez fűződő rokonságunkat tükrözik. […]

A legszorosabb kötelék fűz bennünket az Úrhoz, és mennyei Atyánk szeretetének láttán a legmélyebb érzelem és hála kellene, hogy átjárja a lelkünket. Isten törvényének szilárd alapja az igazság, és célja a parancsolatok megőrzőinek boldogságot biztosítani. – Sons and Daughters of God, 267. o.