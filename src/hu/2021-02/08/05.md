---
title:  Isten Törvényének Állandósága
date:  19/05/2021
---

`Mit tudhatunk meg Isten lényeges tulajdonságáról abból, hogy törvényének szerepe van a szövetségi kapcsolatban? Mal 3:6; Jak 1:17`

Isten törvénye az akaratának szóbeli vagy írott kifejezése (vö. Zsolt 40:9). A jellemét tükrözi, és mivel benne foglaltatik a szövetségben, ez Isten állandóságát, megbízhatóságát mutatja. Talán nem ismerjük fel mindig gondviselésének jeleit, de tudjuk az Úrról, hogy hűséges. A világmindenséget változatlan erkölcsi és fizikai törvények irányítják, és ez a tény valós szabadságot, biztonságot ad.

„Abból ered a bizonyosság, hogy Isten megbízható és lehet rá hagyatkozni, hogy Ő a törvény Istene. Akarata és törvénye egy. Azért mondja jónak azt, ami helyes, mert a lehető legjobb kapcsolatokat mutatja be. Ebből következően törvénye sosem önkényes, szeszélyes, ez a legstabilabb a világmindenségben” (Walter R. Beach: Dimensions in Salvation. Washington D. C., 1963, Review and Herald Publishing Association, 143. o.).

`Ha a törvény nem mentheti meg az embert a bűntől, miért vette bele Isten a szövetségbe? Lásd például Ám 3:3!`

A kapcsolathoz megegyezés és harmónia szükséges. Isten a világ Teremtője, ugyanakkor erkölcsi Kormányzója is, ezért a törvény elengedhetetlenül fontos ahhoz, hogy intelligens teremtményei boldogan, vele összhangban élhessenek. Kormányzatának alkotmánya a törvény, ami az akaratának kifejezése. Természetes módon ez a szövetségi megállapodás és kapcsolat normája, ami kötelező erejű. A célja nem a megváltás, hanem az, hogy meghatározza kötelességünket Isten (1-4. parancsolat), valamint az embertársaink iránt (5-10. parancsolat). Vagyis azt az életformát vázolja fel, amelyet Isten eltervezett szövetséges gyermekei számára, boldogságuk és jólétük érdekében, ez védte az izraelitákat attól, hogy más filozófia életformájával váltsák azt fel. A szövetségi kapcsolatnak az volt és most is az a célja, hogy Isten átformáló kegyelme által összhangba hozza a hívőt az Úr akaratával és jellemével.

`Körülnézve vajon nem látjuk a törvénytelenség pusztító hatásait? Észreveszünk-e a saját életünkben olyan kárt, amelyet Isten törvényének megszegése okozott? Mindez mennyire tudatosítja bennünk, hogy Isten törvénye jó? Miért fontos tehát, hogy az Úrral való kapcsolatunknak meghatározó része legyen a törvény?`

---

#### Ellen G. White idézetek

Jehova kőtáblákra írta a Tízparancsolatot, hogy a föld minden lakója megérthesse az Ő végtelen és megváltozhatatlan jellemét. Aki fejlődni szeretne a tudás és a tapasztalatok terén, annak szem előtt kell tartania Isten csodálatos kinyilatkoztatásait. Azonban a szív és az elme csak akkor értheti meg a mennyei elvárásokat, ha összhangban van a mennyel.

Senkinek sem kell azzal foglalkoznia, amit Isten nem nyilatkoztatott ki. Napjainkban számos tévhit terjeng, de az Úr kijelentette: „A titkok az Úréi, a mi Istenünkéi.” (5Móz 20:3) A törvényt Ő a saját ujjával írta a kőtáblákra, mintegy rámutatva arra, hogy nem lehet megváltoztatni vagy hatályon kívül helyezni. Azért adatott, hogy örök korszakokon át változatlanul őrizzük meg. Az emberek szembeszálltak az isteni akarattal, azonban ezzel még nem tudják elhallgattatni bölcsességének és vezetésének szavait, még ha ideiglenesen a Szentírás tanításaival ellentétes elméleteket is gyártanak, és az emberi bölcsességet többre értékelik az „így szól az Úr” elvénél. – Counsels to Parents, Teachers and ­Students, 248. o.

Jézus által Isten irgalma lett nyilvánvalóvá az emberek számára. Ez az irgalom azonban nem teszi félre az igazságosságot. A törvény feltárja az Atya jellemének jellegzetes tulajdonságait. A törvényből egy jótát és egy szikrányit sem lehet megváltoztatni annak érdekében, hogy az emberek elesett állapotukban eleget tudjanak annak tenni. Az Úr nem változtatta meg törvényét, hanem feláldozta magát Jézusban az emberek megváltásáért. „Isten volt az, aki Krisztusban megbékéltette magával a világot.” (2Kor 5:19)

A törvény megköveteli az igazságosságot – az igazságos életet, a tökéletes jellemet. Persze az emberek ezt nem tudják megadni a törvénynek. Ők nem tudnak eleget tenni Isten szent törvénye követelményeinek. Krisztus azonban, aki emberként jött el a földre, szent életet élt, és tökéletes jellemet fejlesztett ki, ingyen ajándékként felajánlja ezeket mindazoknak, akik meg akarják kapni. Élete kezeskedik az emberek életéért. Így az Úr béketűrése útján az övék lesz a múltban elkövetett bűneik bocsánata. Sőt, még több is, mint ez. Jézus ugyanis átitatja az embereket az Atya tulajdonságaival. Az emberi jellemet az isteni jellem hasonlósága szerint építi fel, lelkierővel és szépséggel ruházza fel az embereket. Így a törvény igazi igazságossága beteljesedik a Krisztusban hívőkben. Érvényes Istennek az a szava, „hogy igaz legyen Ő, és megigazítsa azt, aki a Jézus hitéből való” (Róm 3:26). – Jézus élete, 762. o.

A világ nyíltan lázad Isten ellen. [...] Sokan attól sem riadnak vissza, hogy Isten Igéjét gúnyolják. Azokat pedig, akik hisznek az Ige minden szavában, nevetség tárgyává teszik. Egyre inkább megvetik a törvényt és a rendet. Ez Jahve világos parancsolatainak áthágásához vezethető vissza. Az engedelmesség útjának elhagyása erőszakoskodásnak és bűntetteknek nyit kaput. Figyeljük meg a bálványimádó tömegek nyomorát és szenvedését! Hasztalan keresik a boldogságot és békességet. – Próféták és királyok, 185. o.