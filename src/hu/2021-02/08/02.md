---
title:  Izrael Kiválasztása
date:  16/05/2021
---

5Móz 7:7

A zsidó hagyomány tanítása szerint Isten csak azért kötött szövetséget Izraellel, mert más népek előbb visszautasították az ajánlatát. Erre az álláspontra ugyan nincs bibliai bizonyíték, azt mégis segít megérteni, hogy az Úr semmiképpen sem azért választotta ki a héber népet, mert megérdemelték volna az Úrtól kapott nagy megtiszteltetést és kiváltságot. Nem voltak érdemeik, amelyek méltóvá tették volna őket Isten szeretetére és arra, hogy saját népének válassza őket. Kis létszámú, rabszolgaságba döntött törzsek voltak, politikai és katonai értelemben gyengék. Kulturális és vallási szempontból is vegyes háttérrel rendelkeztek, jelentős befolyás nélkül. Izrael kiválasztatásának alapvető oka tehát Isten szeretetének és kegyelmének a titka.

**A kiválasztás gondolatához azonban körültekintéssel forduljunk, hiszen megvan a teológiai félreértések lehetősége. Mire választotta ki Isten Izraelt? Üdvösségre választotta ki, míg mindenki mást kárhozatra szánt volna? Vagy inkább eszközeiként akarta őket felhasználni, hogy bemutassák a világnak mindazt, amit ők megismerhettek? Az alábbi versek hogyan mutatnak rá a válaszra?**

`2Móz 19:6`

`Ézs 56:7`

`Zsid 2:9`

Mint hetednapi adventisták, általában Izrael mai megfelelőiként gondolunk magunkra, akiket elhívott az Úr, nem azért, hogy egyedül bennünket üdvözítsen, hanem hogy a megváltás üzenetét hirdessük a világnak a hármas angyali üzenet összefüggésében. Röviden: hisszük, hogy olyan mondanivalónk van, amiről más nem beszél. Alapjában véve ez volt a helyzet az ókori Izraellel is. Istennek nem az volt a célja a héber nép kiválasztásával, hogy valamiféle exkluzív klubként csak maguknak tartsák meg az üdvösség, a megváltás ígéretét. Ellenkezőleg! Hisszük, hogy Krisztus az egész emberi családért meghalt (Zsid 2:9), tehát az Izraelnek felajánlott üdvösséget az Úr az egész világnak felkínálja. Izraelnek kellett volna bemutatni a megváltást, és Isten bennünket is ugyanezért hívott el.

`Gondoljunk a saját szerepünkre a gyülekezetben! Mivel mozdíthatjuk elő azt a munkát, amire Isten elhívott bennünket? Ne feledjük, ha nem segítünk tevékenyen, valószínűleg inkább az útban állunk valamennyire!`

---

#### Ellen G. White idézetek

Az Úr világos utasítást adott Izraelnek arra, hogy tartsa magát távol a bálványimádóktól. Nem volt szabad házasságot kötniük a pogányokkal, vagy bármiféle szövetségre lépniük velük. […]

„Mert az Úrnak, a te Istenednek szent népe vagy te; téged választott az Úr, a te Istened, hogy saját népe légy néki, minden nép közül e föld színén. Nem azért szeretett titeket az Úr, sem nem azért választott titeket, hogy minden népnél többen volnátok; mert ti minden népnél kevesebben vagytok; hanem mivel szeretett titeket az Úr, és hogy megtartsa az esküt, amellyel megesküdt volt a ti atyáitoknak... És hogy megtudjad, hogy az Úr, a te Istened, Ő az Isten, a hűséges Isten, aki megtartja a szövetséget és az irgalmasságot ezeríziglen azok iránt, akik Őt szeretik, és az Ő parancsolatait megtartják.” (5Móz 7:6–9) – Szemelvények Ellen G. White írásaiból, II. köt., 121–122. o.

Fel sem tudjuk sorolni azokat az áldásokat, amelyeket Isten még akkor készített elő a világ számára, amikor Izraelt igazságainak megőrzőivé választotta. Előnyös helyzetben részesítette őket. Mint az Úr igazságait ismerő és Őt imádó nép, másoknak is át kellett adniuk a mennyei elveket. Maga Isten képezte ki őket. Mindent megadott nekik, amivel hozzájárulhatott jellemük fejlődéséhez és ahhoz, hogy méltó módon képviseljék országát. Ünnepeik, a húsvét, a pünkösd, a sátoros ünnep, valamint a többi ceremoniális ünnep mind Isten igazságainak hirdetését szolgálta. Ezen ünnepek alkalmával a nép ki kellett, hogy fejezze örömét és háláját a kapott előjogokért és a menny kegyelméért. Az izraelitáknak ezzel kellett megmutatniuk az Istent nem ismerő világnak, hogy az Úr sosem hagyja el azokat, akik benne bíznak. […]

Izrael népének története azért íratott meg, hogy figyelmeztesse és tanítsa az idők végén élő nemzedéket. Akik az utolsó időben szilárdan kitartanak a hitben, ha be akarnak lépni a mennyei Kánaánba, akkor hallgatniuk kell Jézus figyelmeztető szavaira, amelyeket Izrael népének mondott. Ezek a leckék azért adattak a pusztai gyülekezetnek, hogy a korszakok során Isten népe tanulmányozza azt, és figyeljen rájuk. Napjaink népe ugyanazt a tapasztalatot fogja átélni, mint hajdanán Isten népe a pusztában. Az igazság minden korszakban védőpajzsot jelent azok számára, akik szilárdan megállnak a szenteknek adott hitben. – The Upward Look, 232. o.

A Lélek megszentelő erején és az igazságba vetett hiten keresztül válunk a menny munkatársaivá. Isten vár egyháza együttműködésére. Nem tervezi, hogy új elemet adjon szava hatékonyságához. Nagy munkáját már azzal elvégezte, hogy a világ megkapta Lelke sugalmazását. Jézus vére, a Szentlélek és az isteni szó a rendelkezésünkre áll. A menny minden gondoskodása kéznél van. Itt vannak azok is, akikért Krisztus meghalt, és rajtunk múlik, hogy az Úrtól kapott ígéreteket megragadjuk, és vele együtt munkatársai leszünk, mert az isteni és az emberi eszközöknek együtt kell működniük ebben a munkában. – A keresztény nevelés alapjai, 188. o.