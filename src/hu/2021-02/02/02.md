---
title:  Szövetségi Alapok
date:  04/04/2021
---

`„És megkötöm az én szövetségemet énközöttem és teközötted: és felette igen megsokasítlak téged” (1Móz 17:2).`

„A berith héber szót úgy fordítják, hogy »szövetség«, és az Ószövetségben kétszáznyolcvanhét alkalommal fordul elő. Fordíthatjuk még úgy is, hogy »testamentum« vagy »végakarat«. A szó eredete nem tisztázott, de arra utal, hogy »két felet összeköt«. Különféle kötelmekre is vonatkozhatott, akár emberek között, akár Isten és ember között. Általánosságban emberek közötti megállapodás esetében használták, de létezett kifejezetten vallási jelentése is, az Isten és ember közötti szövetség esetében. A vallási értelmezés valójában egy metafora volt a hétköznapi jelentés alapján, csak mélyebb értelemben” (Arthur Thompson: „Covenant (OT)”. The International Standard Bible Encyclopedia. 1. köt. Grand Rapids, MI., 1979, William B. Eerdmans Publishing Company, 790. o.).

A házassági szövetségkötéshez hasonlóan a bibliai szövetség meghatározza egyrészt a kapcsolatot, másrészt a rendelkezést. A rendelkezés oldalról ezek az alapvető elemei a bibliai szövetségnek:

Isten esküvel erősítette meg a szövetségi ígéreteket (Gal 3:16; Zsid 6:13, 17).

Szövetségi kötelesség Istennek a Tízparancsolatban kifejtett akarata iránti engedelmesség (5Móz 4:13).

Az Istennel kötött szövetség kötelességének végeredményben Krisztus és a megváltási terv eszköze által lehet eleget tenni (Ézs 42:1, 6).

`Nézzük meg az imént felsorolt három elemet (Isten ígéretei, a mi engedelmességünk és a megváltási terv)! Hogyan mutatkoznak meg ezek a tényezők a saját hitéletünkben? Írjuk le ezt egy bekezdésnyi részben!`

Az Ószövetségben a nép az előképek áldozati rendszere által ismerhette meg az egész megváltási tervet. A pátriárkák és Izrael népe a szimbólumokból tanulta meg az eljövendő Megváltóba vetett hit gyakorlását. A különböző rítusokat követve a bűnbánó hívő bűnbocsánatot nyerhetett és megszabadulhatott a bűn terhétől. A szövetség áldásaiban így részesülhettek, ezáltal folytatódhatott a lelki növekedés – Isten képének helyreállítása az ember életében –, még ha az emberek nem is tudtak eleget tenni a megállapodás rájuk eső részének.

` `

---

#### Ellen G. White idézetek

Isten gyermekeinek olyan embereknek kell lenniük, akik teljes lényükkel és szívükkel Őt szolgálják, de nem várnak elismerést, mert tudatában vannak ünnepélyes fogadalmuknak, mely szerint vállalták, hogy az Úrnak és csakis az Úrnak fognak szolgálni. […]

„És semmi elátkozott nem lesz többé; és az Istennek és a Báránynak királyiszéke benne lesz; és Ő szolgái szolgálnak néki; és látják az Ő orcáját; és az Ő neve homlokukon lesz.” (Jel 22:3–4)

Kik ezek az emberek? Ők alkotják Isten népét, mivel földi életükkel hűséget tanúsítottak iránta. Megtartották Isten parancsolatait és Jézus, a Megváltó, a keresztre szegezett Krisztus hitét. – Our High Calling, 345. o.

Krisztus elhagyta az el nem bukott világokat és a mennyei angyalok társaságát, mert nem nézhette tétlenül, hogy az emberiség elszakad tőle. Levetette királyi koronáját és palástját, és bár Ő volt a menny Fejedelme és Ura, magára öltötte az emberi fertőt, és lejött az átokkal telt földre, hogy megkeresse az elveszett drágakincset, az engedetlensége miatt elbukott embert.

A kincsre mocsokban talált rá. Az önzés megkeményíti az ember szívét, ezért kerül Sátán uralma alá. Jézus azonban kiemeli a lelket a sötétségből a világosságra, hogy így a megmentett lélek dicsőséget szerezzen neki, aki a sötétségből az Ő csodálatos világosságára hívott el bennünket. Lehetőségünk van szövetségre lépni Istennel, megbocsátást nyerni és békét találni. Az Üdvözítő megtalálja az elveszett emberiséget, és drágakőként helyezi a koronájára.

Ő még a legbűnösebb és legelesettebb embernek is reménységet nyújt. Így szól: „Aki hozzám jön, semmiképpen ki nem vetem.” (Jn 6:37) Amikor egy lélek megtalálja a Megváltót, az Úr úgy örül, mint a szántóvető, aki drágakincset talált. Kegyelme által addig munkálkodik a megtérő lélekben, míg Isten országa számára el nem készül a szépen csiszolt drágakő. – That I May Know Him, 84. o.

Minden nap oda kell szentelned magad Istennek, meg kell újítanod a szövetséget vele, hogy örökre az övé lehess. Sose hagyatkozz mulandó érzelmekre, hanem lábadat helyezd Isten biztos ígéreteire, és mondd: „Uram, te szóltál, és én hiszek az ígéretedben.” Ilyen a bölcs hit.

Felkavaró érzések kerítenek majd hatalmukba, látva, hogy némelyek szembefordulnak a krisztusi elvekkel. Nehézségek érnek, és a hited megpróbáltatik, de arra bátorítalak, hogy csak Jézusra nézz, és semminek se engedd, hogy megkeményítse a szívedet, vagy a hitetlenség sötét árnyait hozza rád. Ne engedd, hogy bármi is eltántorítson a hittől. Úgy élj, mintha szüntelenül Isten előtt állnál. Úgy beszélj Jézushoz, mint egy baráthoz. Ő kész megsegíteni a legnagyobb próbában is, és melletted áll a legsúlyosabb helyzetben. – Our High Calling, 124. o.