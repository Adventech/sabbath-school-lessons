---
title:  Szövetség Noéval
date:  05/04/2021
---

**De teveled szövetséget kötök, és bemégy a bárkába, te és a te fiaid, feleséged és a te fiaidnak feleségei teveled” (1Móz 6:18).**

Az imént idézett versben tűnik fel a szövetség szó először a Bibliában. Amint a szövegkörnyezetéből kiderül, Isten éppen ekkor közölte Noéval, hogy eldöntötte: elpusztítja a földet a bűn rohamos és folyamatos terjedése miatt. A pusztulás világszéles özönvíz formájában következik be, Isten azonban nem mond le egészen az általa megteremtett bolygóról. Továbbra is felkínálja a szövetségi kapcsolatot, amit a bűneset után indított be. Az isteni „én” a garanciája Noé biztonságának, Ő, aki szövetséget ajánl. A szövetséget megtartó Isten, az Úr megígérte, hogy megvédi a család tagjait, akik készek elkötelezett kapcsolatban maradni vele, amiből engedelmesség következik.

`Vajon a Noéval kötött szövetség csak egyoldalú volt? Ne feledjük, hogy a szövetség gondolata több felet feltételez! Noénak volt tennivalója ennek értelmében? A kérdésre adott válaszból mi a tanulság? `

Isten közölte Noéval, hogy özönvíz lesz, a világ elpusztul, de vele szövetséget köt, amelyben megígéri: őt és a családját megmenti. Igen sok forgott kockán, mert ha nem tesz eleget ígéretének, akkor Noé csinálhatott volna bármit, mindenki mással együtt őt is elsöpri az áradat.

Isten kijelentette, hogy „szövetséget” köt Noéval. Maga a szó arra utal, hogy valaki tiszteletben akarja tartani, amit megígért. Itt nem egy szertelen ötletről van szó, mert ez a szó elkötelezettséget fejez ki. Tegyük fel, hogy az Úr elmondja Noénak: „Nézd, a világnak rettenetes özönvíz vet majd véget, amiből talán megmentelek, de az is lehet, hogy nem. Közben tedd meg ezt és ezt és ezt, aztán majd meglátjuk, mi lesz, de semmit nem garantálok.” Efféle közlésekből aligha következne olyan bizonyosság és ígéret, mint amit maga a szövetség szó kifejez.

`Némelyek úgy képzelik, hogy Noé korában az özönvíz nem terjedt ki az egész világra, csak egy helyi áradás volt. Ha így lett volna, akkor minden árvíz (ilyesmi pedig állandóan történik) annak az ígéretnek a megszegését jelentené, ami 1Móz 9:15 versében hangzott el (lásd még Ézs 54:9). Viszont nem következett be újabb, az egész világra kiterjedő áradás, ami Isten szövetségi ígéretének érvényességét bizonyítja. Ezek szerint tehát mennyire bízhatunk Isten ígéreteiben? `

---

#### Ellen G. White idézetek

Több mint száz évvel az özönvíz előtt Isten angyalt küldött a hűséges Noéhoz, és tudatta vele, hogy többé nem kegyelmez a megromlott emberiségnek. De nem akarta őket tudatlanságban hagyni szándéka felől. Ki akarta tanítani Noét, hogy hűséges prédikátorrá tegye, aki figyelmezteti a világot a közelgő pusztulására, hogy a föld lakóinak nincs mentségük. Megbízta Noét, hogy prédikáljon a népnek, és egy bárkát kellett készítenie az Úr utasítása szerint saját magának és családjának megmentésére. De nemcsak prédikálnia kellett, hanem a bárka építésének példája által mindenkit meg kellett győznie, hogy elhiggyék, amit hirdet. – A megváltás története, 62. o.

Noé hűségesen követte Isten utasításait. A bárka minden részletében úgy készült el, ahogy az Úr parancsolta, és élelmet tárolt embernek és állatnak. […]

Isten megparancsolta Noénak „Menj be te és egész házad népe a bárkába: mert téged láttalak igaznak előttem ebben a nemzedékben.” (1Móz 7:1) A világ elvetette a pátriárka figyelmeztetését, de befolyása és intése áldást hozott a saját családjára. Lelkiismeretességének és becsületességének jutalmaként a Mindenható megmentette vele együtt családjának minden tagját. Micsoda bátorítás ez a hűséges szülőknek! – Pátriárkák és próféták, 97–98. o.

Az Úr mindig figyelmeztette az embereket az eljövendő ítéletre. Azok, akik bíztak Krisztus nekik időben adott üzenetében, hitük szerint cselekedtek életük folyamán, és engedelmeskedtek parancsolatainak, azok megmenekültek azoktól az ítéletektől, amelyek az engedetlenekre és a hitetlenekre sújtottak le. Istennek ezt az üzenetét kapta meg Noé: „Menj be te és egész házad népe a bárkába: mert téged láttalak igaznak előttem ebben a nemzedékben.” (1Móz 7:1) Noé engedelmeskedett, és Isten megmentette őt. Lóthoz a mennynek az az üzenete érkezett: „Keljetek fel, menjetek ki e helyből, mert elveszti az Úr e várost.” (1Móz 19:14) Lót a mennyei hírnökök vezetése alá helyezte magát, és Isten megőrizte őt. Így Krisztus tanítványai is megkapták a figyelmeztetést Jeruzsálem lerombolásáról. Azok, akik felfigyeltek az eljövendő pusztulás jeleire, és elmenekültek a városból, elkerülték a megsemmisülést. Ehhez hasonlóan Isten most minket is figyelmeztet Jézus második eljövetelére és arra a megsemmisítő pusztulásra, amely a világra sújt le. Azok, akik figyelembe veszik a menny intését, megmenekülnek. – Jézus élete, 634. o.

Az igaz hit igényli, majd megragadja a megígért áldásokat, még mielőtt azok megvalósulnának vagy érezhetők volnának. Hittel küldjük imáinkat a mennyei szentek szentjébe; hittel ragadjuk meg a megígért áldásokat, és tartsuk magunkénak. Higgyük, hogy el is nyerjük az áldásokat, mert hittel már megragadtuk azokat, és azok már e szöveg értelmében a tulajdonunkat képezik: „Mindaz, amit imáitokban kértek, ha hiszitek, hogy elnyeritek azokat, megadatik néktek.” Itt hitre, egyszerű hitre van szükség, mellyel elhisszük, hogy az áldásokat elnyerjük, még mielőtt láthatnánk azokat. […] Ha a sötétség sűrű felhői tornyosulnak gondolatvilágunk felett, akkor ütött annak órája, hogy élő hittel törjük át a sötétséget, és szórjuk szét a felhőket. Az igaz hit azokon az ígéreteken nyugszik, melyek Isten szavában foglaltaknak, és csak azok tarthatnak arra igényt, kik feltétel nélkül engedelmeskednek az Úrnak. – Tapasztalatok és látomások, 72. o.