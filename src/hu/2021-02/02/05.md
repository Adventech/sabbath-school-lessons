---
title:  A Mózessel Kötött Szövetség
date:  07/04/2021
---

`Olvassuk el 2Móz 6:1-8 szakaszát, majd válaszoljunk az alábbi kérdésekre!`

`1. Milyen szövetségre utalt Isten? Lásd 1Móz 12:1-3!`

`2. Hogyan tekinthető a kivonulás a szövetségi ígéret teljesítésének?`

`3. Milyen párhuzamok fedezhetők fel abban, amit Isten itt ígért a népnek és amit Noénak mondott az özönvíz előtt?`

A kivonulás után, a Sínainál Izrael népe a szolgaságból való megszabadítás összefüggésében (2Móz 20:2) lépett a szövetségbe. Ebben benne foglaltatott, hogy milyen áldozatot rendelt el Isten az engesztelésért és a bűnbocsánatért. Ezért a többihez hasonlóan ez is a kegyelem szövetsége volt: Isten kiterjesztette kegyelmét a népére.

Ez a szövetség többféleképpen is megerősítette az Ábrahámmal kötött szövetség hangsúlyos pontjait:

Isten különleges kapcsolatba lép a néppel (vö. 1Móz 17:7-8; 2Móz 19:5-6).

Nagy néppé lesznek (vö. 1Móz 12:2; 2Móz 19:6).

Szükséges az engedelmesség (vö. 1Móz 17:9-14; 22:16-18; 2Móz 19:5).

„Figyeljük meg itt a sorrendet! Először az Úr megmenti Izraelt, majd átadja nekik törvényét, hogy megtartsák azt. Ugyanez a sorrend igaz az evangéliumra is. Krisztus először megszabadít a bűntől (lásd Jn 1:29; 1Kor 15:3; Gal 1:4), majd élővé teszi bennünk a törvényét (Róm 4:25; 8:1-3; Gal 2:20; 1Pt 2:24)” (The SDA Bible Commentary. 1. köt. 602. o.).

`Olvassuk el 2Móz 6:7 versét! Mi emelkedik ki leginkább az első részé­ben, amikor az Úr azt mondja Izraelnek, hogy az Ő népe lesznek, Ő pedig az Istenünk? Figyeljük meg itt a dinamikát: valamivé lesz a nép az Úr számára, Isten pedig az ő számukra. Az Úr különleges módon akar viszonyulni hozzájuk, de azt is megkívánja, hogy a nép is úgy viszonyuljon hozzá. Vajon nem ilyen kapcsolatot szeretne velünk ma is? 2Móz 6:7 versének első része tükrözi-e az Úrral való személyes kapcsolatunkat, vagy csupán a nevünk szerepel az egyházi nyilvántartásban? Ha igennel feleltünk a kérdés első felére, indokoljuk meg a válaszunkat!`

---

#### Ellen G. White idézetek

Némelyek közülük gondosan tanították gyermekeiket Isten törvényére, azonban az izraeliták közül sokan annyi bálványimádást láttak, hogy összezavarták a menny törvényének alapelveit. Az istenfélők lelki gyötrelmükben az Úrhoz kiáltottak, hogy törje le fogságuk igáját, és hozza ki őket rabságuk földjéről, hogy szabadon szolgálhassák Őt. Isten meghallotta kiáltásukat, és elhívta Mózest eszközül népének megszabadítására. – A megváltás története, 147. o.

Nem csak az Üdvözítő adventje alkalmával, hanem a bűneset és a megváltás utáni korszakokban is Krisztusban békéltette meg Isten önmagával a világot (2Kor 5:19). Jézus volt az alapja és a középpontja az áldozati rendszernek a pátriárkák korszakában csakúgy, mint a zsidók idejében. […] Isten Fia volt az, aki ősszüleinknek a megváltás ígéretét adta. Ő volt az, aki a pátriárkáknak kijelentette magát. Ádám, Noé, Ábrahám, Izsák, Jákób és Mózes megértette az evangéliumot. Az üdvösséget ők az ember helyettese és kezese útján keresték. Az ősidők szent emberei közösségben voltak azzal az Üdvözítővel, aki eljövendő volt hozzánk emberi testben. Sőt, néhányan közülük szemtől szemben beszélgettek Krisztussal és a mennyei angyalokkal.

Jézus nemcsak a pusztában volt a héberek vezetője – Ő volt az az angyal, aki Jahve nevét viselte, és aki felhőoszlopba burkolva járt a nép előtt –, de Ő volt az is, aki Izraelnek a törvényt adta. A Sínai-hegy félelmetes dicsősége közepette Krisztus az egész nép hallatára kijelentette Atyja Tízparancsolatát. Ő volt az, aki a kőtáblákba vésett törvényt odaadta Mózesnek. – Pátriárkák és próféták, 366. o.

„Most azért, ha figyelmesen hallgattok szavamra, és megtartjátok az én szövetségemet, úgy ti lesztek nékem valamennyi nép közt az enyéim; mert enyém az egész föld.” (2Móz 19:5)

Az ígéret nemcsak Izraelnek adatott, hanem mindazoknak is, akik engedelmességet tanúsítanak Isten Igéje iránt… Mert hű az Úr, aki elhívott az Ő Fiával való közösségre. Amikor férfiak és nők együttmunkálkodnak Istennel a rájuk bízott feladatok elvégzésében, akkor erőt erő után nyerve haladnak előre. Akik gyermeki hittel bíznak abban, hogy Isten nem ejt hibát, és meg fogja erősíteni őket Krisztusban, azoknak az Úr ugyanazt mondja, mint hajdanán Izraelnek: „Mert az Úrnak, a te Istenednek szent népe vagy te; téged választott az Úr, a te Istened, hogy saját népe légy néki minden nép közül e föld színén.” (5Móz 7:6)

Isten kész vezetni azokat, akik engednek a vezetésének. Szeretne mindannyiunkat megtanítani a meg nem szűnő bizalom, a töretlen hit és a feltétel nélküli engedelmesség leckéjére. Így szól hozzánk: „Én vagyok az Úr, a te Istened. Járj velem, és én világosságot árasztok a te utadra.” – Our High Calling, 24. o.