---
title:  Új Szövetség
date:  08/04/2021
---

Jer 31:31-33

Ezekben a versekben találjuk az első ószövetségi utalást az „új szövetségre”, méghozzá abban az összefüggésben, hogy Izrael visszatér a fogságból. Szó esik az Istentől jövő áldásokról. Itt szintén az a helyzet, mint a többi esetben, hogy Isten kezdeményezi a szövetségkötést, és Ő is teljesíti be kegyelméből.

Figyeljük meg a szakasz nyelvezetét! Isten a népe férjeként utal önmagára, arról beszél, hogy a szívükbe írja törvényét. Az ábrahámi szövetség szókészletével mondja el, hogy az Istenük lesz, ők pedig a népe. Tehát a szövetség ebben az esetben sem csupán törvényerejű megállapodás, mint amilyeneket ma kötnek a bíróságokon, hanem ennél többet érint.

`Olvassuk el Jer 31:33 versét, majd hasonlítsuk össze 2Móz 6:7 versével, ami az Izraellel kötött szövetség egy elemét részletezi! Melyik tehát ez a meghatározó rész? Mi Isten terve a népével?`

`Olvassuk el Jer 31:34 versét, majd vessük össze Jn 17:3 versével! Mit tesz az Úr, amivel megteremti e kapcsolat alapját?`

Jer 31:31-34 szakaszában láthatjuk a kegyelem és az engedelmesség elemeit is, éppen úgy, mint a korábbi szövetségek esetében. Isten hajlandó megbocsátani a bűneiket, kapcsolatba fog lépni velük és kegyelmét árasztja az életükre. Ennek következményeként a nép egyszerűen engedelmeskedik neki, nem csupán rutinszerűen, gépiesen, hanem kifejezetten azért, mert megismerték az Urat, szeretik és szolgálni akarják. Így foglalható össze annak a lényege, hogy milyen szövetségi kapcsolatot keres népével az Úr.

`Hogyan érthetjük azt, hogy Isten a szívünkbe írja törvényét? Arra utalna ez, hogy a törvény szubjektív, személyes módon értelmezhető, a szívünk egyéni tulajdonságai szerint lehet magyarázni és alkalmazni? Vagy valami másról van szó? Ha igen, akkor miről?`

---

#### Ellen G. White idézetek

Az örök élet elnyerésének feltétele – a teljes engedelmesség – az új szövetségben is ugyanaz, mint a régi szövetségben. A gőgös és fennhéjazó természet miatt számos olyan bűn volt, amelyre vonatkozóan a törvény – a régi szövetségben – nem tette lehetővé bármiféle engesztelő áldozat bemutatását. Az új és jobb szövetségben azonban Krisztus azok helyett is eleget tett a törvény előírásainak, akik azt áthágják, ha hit által elfogadják Őt Megváltójuknak. Kegyelemben és megbocsátásban részesülnek mindazok, akik Jézus elé járulva és az Ő érdemeire hagyatkozva akarnak a bűntől megszabadulni. Az új szövetségben Krisztus vére által tisztulunk meg a bűntől. A bűnös semmiképp sem tud engesztelést szerezni bármilyen bűnre is. Viszont Isten megígérte a Fia által felkínált ingyen ajándékot, az erőt, de ezt az ígéretet csak az az ember értékeli, aki felismeri bűnösségét, és tehetetlen lelkét átadja Krisztusnak, a bűnöket megbocsátó Megváltónak. Jézus az Ő tökéletes, „szent és igaz és jó” (Róm 7:12) törvényét, Isten jellemének törvényét helyezi a szívébe. – That I May Know Him, 299. o.

A Biblia a Krisztus és egyháza közötti szent és állandó viszony jellegét a házasság kötelékéhez hasonlítja. Az Úr ünnepélyes szövetséggel kötötte népét magához. Azt ígérte, hogy Istenük lesz, ők pedig megfogadták, hogy Istenéi lesznek, és csakis az övéi. Az Úr kijelenti: „Eljegyezlek téged magamnak örökre, éspedig igazsággal és ítélettel, kegyelemmel és irgalommal jegyezlek el.” (Hós ٢:١٨) – A nagy küzdelem, 381. o.

Az adventistáknak komolyan fel kell készülniük, ha meg akarnak állni a rájuk váró próbákban. Ha az utolsó napok kísértései és nehézségei között hűségesek akarnak maradni Istenhez, akkor alázatos szívvel keressék az Urat, hogy bölcsességhez jussanak, amivel ellenállhatnak az ördög ámításainak.

Elménkben szüntelenül ébren kell tartanunk Urunk közeli eljövetelének ünnepélyes gondolatát, és az esemény fényében meg kell értenünk a ránk háruló személyes munkát. A Szentlélek segítségével le kell győznünk saját gonosz hajlamainkat és vágyainkat, és ki kell űznünk az életünkből minden olyan elemet, ami keresztényellenes magatartásra vall. Csak így készíthetjük fel szívünket Isten áldásainak befogadására, mert Ő kész a kegyelmét ajándékba adni és bennünket összhangba hozni Jézus hitével. […]

Ezekben az időkben Isten hűséges gyermekei élő bizonyságtételként járjanak, hogy a gonosz világ is megláthassa, hogy van egy nép, amely félreteszi saját vágyait, és a menny akaratát igyekszik cselekedni, és a nép szívébe és életébe van beírva az Úr törvénye. Erőteljes kísértések és nehéz próbák elé nézünk. Az Isten parancsolatait megtartó népnek fel kell készülnie a próba idejére, mélyebb tapasztalatokat kell szereznie Istennel, és gyakorlati ismereteket kell elsajátítania Krisztus feddhetetlenségével kapcsolatban. Nemcsak a hitetlenekhez, hanem az egyház tagjaihoz is szól az intelem: „Keressétek az Urat, amíg megtalálható, hívjátok Őt segítségül, amíg közel van.” (Ésa 55:6) – In Heavenly Places, 347. o.