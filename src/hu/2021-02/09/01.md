---
title:  A szövetség jele
date:  22/05/2021
---

### E heti tanulmányunk
1Mózes 2:2-3; 2Mózes 16; 20:11; 31:12-17; 5Mózes 5:14; Zsidók 4:1-4

> <p></p>
> „Megtartsák azért az Izráel fiai a szombatot, megszentelvén a szombatot nemzetségről nemzetségre, örök szövetségül” (2Móz 31:16).

A hetedik nap, a szombat olyan, mint egy szög, ami Katt! – szakadatlan rendszerességgel, hetente visszavisz bennünket mindennek az alapjához, amik vagyunk vagy lehetünk. Elfoglaltak vagyunk, ide-oda szaladunk, pénzt költünk, pénzt keresünk, ide megyünk, oda megyünk, össze-vissza járkálunk, aztán Katt! – itt a szombat, ami újból visszatérít bennünket az alapokhoz, minden további dolog kiindulópontjához, mert csak azért létezhet mindaz, ami valamit is számít nekünk, mert Isten kezdetben megteremtette.

A szombat feltartóztathatatlan rendszerességgel, kivétel nélkül, csendben feltűnik a horizonton, behatol az életünk összes hasadékába és repedésébe. Arra emlékeztet, hogy minden hasadék és repedés az Alkotónké, aki ide helyezett bennünket, aki „kezdetben” megteremtette az eget és a földet. E tette vitathatatlan alapja marad az összes keresztény hittételnek – aminek Katt! a hetedik nap, a szombat cáfolhatatlan, nem tolakodó, de rendíthetetlen jele.

Ezen a héten a Sínai-hegynél kötött szövetség összefüggésében vizsgáljuk meg ezt a jelet.

**Heti áttekintés**

`Honnan ered a szombat? Milyen bizonyítékai vannak annak, hogy létezett már a Sínai-hegynél történtek előtt is? Mitől lett különösen találó jel?`

---

#### Ellen G. White idézetek

Isten hat nap alatt teremtette a földet, a hetedik napon pedig meg­pihent. Megszentelte és megáldotta a hetedik napot, és az emlékezés szent napjává tette. „Megtartsák azért az Izrael fiai a szombatot, megszentelvén a szombatot nemzetségről nemzetségre, örök szövetségül.” (2Móz 31:16) Aki megtartja Isten parancsolatait, igényelheti az Ésaiás 58:11–14. verseiben levő ígéreteket. Az itt található utasítások teljesek és pontosak. Aki megtartóztatja magát szombaton a munkától, vigasztalásért és enyhülésért könyöröghet Istenhez. […]

Az ember ne űzze kedvtelését Isten szent napján. Hat nap áll a rendelkezésére, hogy mulandó munkáit végezze, a hetedik nap azonban az Istené. „Semmi dolgot se tégy azon” (2Móz 20:10) – mondja az Úr. A hűséges szolga szentnek tartja mindazt, amit az Úr is annak tart. Ezzel fejezi ki, hogy Istent választotta Urának. A szombat intézménye Édenben lett megalapítva, amikor még „együtt örvendeztek a hajnalcsillagok, és Istennek minden fiai vigadoztak”. Isten elvárja tőlünk, hogy őrizzük meg tisztán az Ő szent napját. – Medical Ministry, 215. o.

Isten komoly áldásokat helyezett a szombat megünneplésébe, ezért azt kívánja, hogy a szombat az öröm napja legyen számunkra. A szombat beiktatásánál jelen volt az öröm is. Isten elégedetten szemlélte keze munkáját. Mindarról, amit teremtett, megállapította, hogy igen jó (1Móz 1:31). A menny és a föld ujjongással telt meg. „Együtt örvendeztek a hajnalcsillagok, és Istennek minden fiai vigadoztak.” (Jób 38:7) Bár később bűn tört be a világba, hogy tönkretegye Isten tökéletes művét, az Úr még mindig nekünk adja szombatját, annak tanúját, hogy mindent a végtelen jóságú és kegyelmű Mindenható teremtett. Mennyei Atyánk azt kívánja, hogy a szombatünneplés segítségével megőrizze az emberek között az igaz Isten ismeretét. Azt kívánja, hogy a szombat őrá, az igaz, élő Istenre terelje gondolatainkat, és az Úr ismerete életet és békét adjon nekünk. – Bizonyságtételek, VI. köt., 349. o.

Az igazi szombatot kell ismét felmagasztalnunk jogos helyén Isten nyugalomnapjaként. Ésaiás 58. fejezete írja le ezt a feladatot, mely Isten népére vár. Fel kell magasztalniuk és tiszteltté tenniük a törvényt. Fel kell építeniük a régi romokat, az emberöltők alapjait felrakniuk. Akik ezt végzik, azokról mondja Isten: „Megépítik fiaid a régi romokat, az emberöltők alapzatait felrakod, és neveztetsz romlás építőjének, ösvények megújítójának, hogy ott lakhassanak. Ha megtartóztatod szombaton lábadat, és nem űzöd kedvtelésedet szent napomon, és a szombatot gyönyörűségesnek hívod, az Úr szent és dicsőséges napjának, és megszenteled azt, dolgaidat nem tévén, foglalkozást sem találván, hamis beszédet sem szólván. Akkor gyönyörűséged lesz az Úrban, és én hordozlak a föld magaslatain, és azt művelem, hogy Jákóbnak, atyádnak örökségével élj, mert az Úr szája szólt.” (Ésa 58:12–14) – Bizonyságtételek, VI. köt., 351. o.