---
title:  Szombat A sínai ElŐtt
date:  24/05/2021
---

`„Ő pedig monda nékik: Ez az, amit az Úr mondott: A holnap nyugalom napja, az Úrnak szentelt szombat; amit sütni akartok, süssétek meg, és amit főzni akartok, főzzétek meg; ami pedig megmarad, azt mind tegyétek el magatoknak reggelre” (2Móz 16:23).`

Nézzük át 2Mózes 16. fejezetét, amikor Isten a Sínai eseményei előtt mannát adott Izraelnek a pusztában! Figyeljük meg a következőket a beszámolóban!

1.  A mannából csak egy bizonyos mennyiséget lehetett felhasználni naponta, a hatodik napon azonban kétszer annyit kellett gyűjteni.

2.  Szombaton nem találtak mannát.

3.  A szombatra való plusz adag nem romlott meg, pedig különben nem állt el másnapig a manna.

`Mit fejez ki a szombat szentségével kapcsolatban ez az eset, már a Sínai-hegynél történt törvényadást megelőző időben? Lásd 2Móz 16:23-28!`

„Isten kezdetben [a teremtéskor] rendelte el a szombatot. Valójában félreérthetetlenül erre mutat a szombatnak a hetedik nappal való azonosítása, a kijelentés, miszerint az Úr adta a szombatot az izraelitáknak, valamint az, hogy a feljegyzés szerint a nép megpihent Isten parancsára” (G. F. Waterman: The Zondervan Pictoral Encyclopedia of the Bible. Grand Rapids, MI., 1975, Zondervan Publishing House, 5. köt. 184. o.).

`Sokkal több van 2Mózes 16. fejezetében a szombattal kapcsolatban annál, mint amit első látásra észreveszünk. Nézzük meg, milyen tanítás rejlik benne!`

1.  Melyik a szombatra való felkészülés napja?

2.  A hét hányadik napja a szombat?

3.  Honnan ered a szombat?

4.  Milyen napnak kell lennie?

5.  A böjtölés napja legyen a szombat?

6.  Vajon a szombat az Istenhez való hűségünk próbája?

`Összhangban van a szombatról alkotott mai felfogásunk azzal, amit 2Mózes 16. fejezete tanít?`

---

#### Ellen G. White idézetek

A szombat benne foglaltatik a Sínai-hegyen adott törvényben, de Isten nem ekkor nyilvánította ki először, mint nyugalomnapot. Izrael népe azelőtt is ismerte, mielőtt a Sínai-hegyhez jöttek. Az odavezető úton is megtartották a szombatot. Ha valaki megszentségtelenítette, az Úr megdorgálta a népet: „Meddig nem akarjátok megtartani az én parancsolataimat és törvényeimet?” (2Móz 16:28)

A szombat nemcsak Izraelért rendeltetett, hanem a világért is. Az ember Édenben ismerte meg, és a Tízparancsolat többi előírásához hasonlóan maradandóan kötelező érvényű. Jézus Krisztus a törvényről kijelenti, melynek a negyedik parancsolat egy része: „Míg az ég és a föld elmúlik, a törvényből egy jóta vagy egyetlen pontocska el nem múlik.” (Mt 5:18) Amíg a menny és a föld fennáll, addig a szombat is megmarad, mint a Teremtő hatalmának jelképe. Amikor pedig az Éden újra felvirágzik a földön, Isten szent pihenőnapját mindenki tisztelni fogja a nap alatt. A dicső újföld lakosai „szombatról szombatra” feljönnek „engem imádni, szól az Úr” (Ésa 66:23). – Jézus élete, 283. o.

Bár az egész hét folyamán készülnünk kell szombatra, tegyük a pénteki napot az előkészület külön napjává. Ezt mondta az Úr Izrael gyermekeinek Mózes által: „Ez az, amit az Úr mondott: A holnap nyugalom napja, az Úrnak szentelt szombat; amit sütni akartok, süssétek meg, és amit főzni akartok, főzzétek meg; ami pedig megmarad, azt mind tegyétek el magatoknak reggelre.” „Kiomolt a nép, és szedték a mannát, és őrölték kézi malmokban, vagy megtörték mozsárban, és megfőzték fazékban, és készítettek abból pogácsákat, az íze pedig olyan volt, mint az olajos kalácsé.” (2Móz 16:23; 4Móz 11:8) Előre el kellett készíteniük a mennyei kenyeret. Az Úr megmondta nekik, hogy pénteken, az előkészület napján süssenek, főzzenek. Próbatétel volt ez számukra. Isten látni akarta, szentnek tartják-e a szombatot, vagy sem.

Az Úr ajkáról elhangzott utasítás számunkra is parancs. A Biblia tökéletes vezető, s ha imádkozva tanulmányozzák lapjait, olyan szívvel, amely meg akarja érteni, ami abban van, akkor senkinek sem kell tévedésbe esnie e kérdésben. – Bizonyságtételek, VI. köt., 354–355. o.

A törvényszegés következménye: halál. Ámde Krisztus életét adta, hogy az embernek még egy lehetőséget nyújtson. Nem azért halt meg a kereszten, hogy Isten törvényét eltörölje, hanem az ember számára újabb, második próbaidőt biztosítson. Nem azért halt meg, hogy a bűn halhatatlan jellemvonásunk maradjon; azért halt meg, hogy jogot szerezzen az ördög megsemmisítésére, akinek hatalma van a halálon. Az egész világért lefizette a megszegett törvény teljes bírságát. Ezt nem azért tette, hogy az ember folytassa törvényszegéseit, hanem megtért, hű alattvalóként megtartsa Isten parancsolatait, törvényét. – Bizonyságtételek a prédikátoroknak, 134. o.