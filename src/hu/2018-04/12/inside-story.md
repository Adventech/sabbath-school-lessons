---
title:  Finestra sulle missioni
date:  21/12/2018
---

#### Mia moglie abbandonò la chiesa

Mia moglie aveva smesso di frequentare la Chiesa Cristiana Avventista del Settimo Giorno ma io non avevo perso le speranze. Ecco il motivo. Nel periodo della repressione comunista, una mia connazionale rumena aveva conosciuto la chiesa e cominciato a partecipare regolarmente ai servizi del sabato. La cosa aveva fatto infuriare suo marito. «Dove te ne vai tutti i sabati alla stessa ora?» le aveva chiesto.

«Tesoro, vado nella chiesa avventista» aveva risposto lei.

«Questo lo sapevo già» scattò lui con rabbia. «Puoi continuare ad andarci, ma a una condizione: non dovrai battezzarti, non voglio che tu faccia una cosa del genere, altrimenti ti ucciderò».

A mano a mano che la donna leggeva la Bibbia e imparava sempre più verità su Gesù, si convinse che doveva testimoniare pubblicamente la sua fede con il battesimo.

I membri di chiesa circondarono d’affetto i neo battezzati alla fine della cerimonia, lo fecero offrendo abbracci e fiori colorati. Erano tutti sorridenti, tutti tranne una donna, che non sapeva come avrebbe reagito suo marito.

Quel pomeriggio se lo trovò di fronte nel cortile mentre tornava a casa con i fiori. Era seduto al tavolo di legno sul quale era appoggiato un coltello affilato. «Da dove arrivano quei fiori?» le domandò. «Oggi mi sono battezzata». Il volto dell’uomo divenne rosso di rabbia. «Non mi credevi quando ti ho detto che ti avrei uccisa?» le urlò mentre afferrava il coltello adagiato sul tavolo. «Preparati a morire» le disse mentre stava per pugnalarla al polmone. La donna fuggì sul retro della casa, dove c’era un orto. Il marito la raggiunse tra gli steli di granturco. Mentre sollevava il coltello sopra la sua testa, lei lo supplicò per un ultimo desiderio: una preghiera. Il marito glielo concesse e la osservò mentre si inginocchiava. La donna pregava e lui incombeva su di lei con la lama del coltello a un passo dalla sua testa. Improvvisamente, quella lama scivolò dalla sua presa e cadde innocua a terra. Il volto dell’uomo impallidì, cominciò a tremare per tutto il corpo e cadde a terra accanto alla lama. La moglie balzò in piedi per soccorrerlo e senza dire una parola i due tornarono verso la loro abitazione. Dopo qualche tempo, anche suo marito si battezzò. Dio aveva trasformato il suo cuore. Se ha fatto un miracolo del genere, so che il Signore può toccare anche il cuore di mia moglie e che posso confidare in lui anche quando tutte le speranze sembrano perdute.

_Daniel Gatan, 68 anni, è un operaio edile in pensione che vive in Romania, a Plosca._