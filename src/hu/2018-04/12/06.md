---
title:  A Misszió Szervezése
date:  20/12/2018
---

Amint az egész negyedév során láttuk (és nem baj, ha elismételjük), az egyházunk a misszió céljából szervezõdött, ez tart egységben. Nem csupán hasonló gondolkodású emberek klubja vagyunk, akik idõnként összejövünk, hogy hitünkben támogassuk egymást. Az a cél hoz bennünket össze, hogy bemutassuk a világnak az igazságot, amit mi magunk is megszerettünk.

`Jézus Mt 28:18-20 verseiben kötötte a tanítványai lelkére utolsó parancsát a világmisszióval kapcsolatban. Mutassunk rá a kulcsfontosságú szavaira! Mit jelentenek ezek a mai egyház számára?`

Van négy kulcsszó Jézus nagy misszióparancsában, amit a tanítványainak mondott: menjetek el, tegyetek tanítvánnyá, megkeresztelve, tanítsátok. Ezeknek a verseknek a görög nyelvtani alakjából az derül ki, hogy a fõ ige a "tegyetek tanítvánnyá", a másik három pedig azt jelöli, ez hogyan történik. Úgy lesznek újabb tanítványok, ha a hívõk minden néphez elmennek és hirdetik az evangéliumot, megkeresztelnek embereket, majd pedig megtanítják õket arra, hogy megtartsák, amit Jézus mondott. Isten országa növekszik, miközben az egyház eleget tesz a parancsnak. Így minden népbõl egyre többen és többen csatlakoznak azokhoz, akik elfogadják Jézust Megváltójuknak. Engedelmeskednek a parancsának, megkeresztelkednek és követik tanításait, amivel létrejön egy új, egyetemes család. Jézus az új tanítványait is biztosítja arról, hogy mindennap velük lesz, miközben õk is még többeket tanítvánnyá tesznek. Jézus jelenlétének ígérete Isten jelenlétérõl biztosít. Máté evangéliuma már az elején kijelenti, hogy Jézus születésével "Velünk az Isten" (Mt 1:23), majd pedig azzal fejezi be, hogy Jézus folyamatos jelenlétét ígéri, egészen a második adventig. "Krisztus nem mondta tanítványainak, hogy munkájuk könnyû lesz… Biztosította õket, hogy velük lesz; és ha hittel mennek elõre, a Mindenható pajzsa alatt haladnak. Megmondta nekik, bátrak és erõsek legyenek, mert az angyaloknál hatalmasabb - a mennyei sereg vezére - lesz a sorukban. Gondoskodott munkájuk folytatásáról, és az eredményért maga vállalta a felelõsséget. Amíg szavának engedelmeskednek és vele egyetértésben dolgoznak, nem vallanak kudarcot" (Ellen G. White: Az apostolok története. Budapest, 2001, Advent Kiadó, 19. o.).

`Gondolkodjunk még azon, hogy mit is jelent az ígéret, miszerint Jézus egészen a második adventig a népével lesz! Hogyan hasson ránk ez az ígéret, miközben igyekszünk teljesíteni Jézus parancsát? `