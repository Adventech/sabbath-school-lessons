---
title:  Finestra sulle missioni
date:  23/11/2018
---

#### Punito per colpe altrui

Quando la gente si imbatteva in quel ragazzo non gli chiedeva il nome, bensì: «Che cos’hanno le tue gambe?».

Jack Chen si trascinava nella sua casa di campagna, che sorgeva nella zona centrale dell’isola di Taiwan, fin dall’età di cinque anni. Grazie a esercizi quotidiani specifici, riuscì a costruirsi una muscolatura sufficiente da consentirgli di stare in piedi quando arrivò il momento di frequentare la scuola elementare. Però camminava in maniera goffa, sulle punte dei piedi, scatenando ironia e sbeffeggi da parte dei compagni. Capitava addirittura che qualcuno gli sputasse addosso. Jack era nato con una malattia degli arti inferiori che aveva sconcertato i medici. Ma né lui né i suoi genitori avevano dubbi al riguardo: qualcuno dei suoi familiari aveva fatto qualcosa di grave e ora lui veniva punito. «La mia famiglia adora gli idoli e i miei genitori credevano che noi fossimo puniti per fatti commessi da qualche nostro antenato» spiega Jack.

Quando aveva 12 anni, un amico di famiglia suggerì di trasferire Jack dalla scuola pubblica a una vicina scuola avventista. Quando cominciò a frequentare la seconda media di quell’istituto sentì parlare per la prima volta di Gesù e lesse tutta la Bibbia. All’età di 13 anni decise di donare il suo cuore a Cristo. La risposta al grande dubbio che lo tormentava - come mai si è puniti per colpe altrui - giunse circa un anno dopo quando lesse la storia di Gesù che guarisce un cieco dalla nascita. «I suoi discepoli lo interrogarono, dicendo: “Maestro, chi ha peccato, lui o i suoi genitori, perché sia nato cieco?”. Gesù rispose: “Né lui ha peccato, né i suoi genitori; ma è così, affinché le opere di Dio siano manifestate in lui”» (Gv 9:2,3).

Jack si sentì come alleggerito di un grande peso quando lesse quelle parole.

«Capii che la mia condizione non era una punizione ma una benedizione. Se non avessi avuto questo handicap, i miei familiari ed io non avremmo mai avuto l’opportunità di conoscere Dio». Jack ha proseguito gli studi fino alla laurea, conseguita presso il Taiwan Adventist College e oggi è pastore di una chiesa nella città costiera di Jiading. Ha ancora una leggera zoppia nel camminare ma sostanzialmente sta bene. È sposato e ha due figli.

Ancora oggi che ha 32 anni, si meraviglia per la modalità con cui ha trovato Gesù, o con cui Gesù ha trovato lui. «Non ero nemmeno cristiano, però ero alla ricerca di Dio, di qualcuno che potesse salvarmi la vita» ricorda. «Occorre aprire la mente innanzitutto per cercare il Signore, poi sarà lui a dirci cosa fare dopo».

_Andrew McChesney, Adventist Mission_