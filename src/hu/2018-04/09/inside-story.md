---
title:  Finestra sulle missioni
date:  30/11/2018
---

#### L’amore è la migliore medicina

Una donna di 30 anni fu ricoverata per una grave forma di polmonite al Blantyre Adventist Hospital, nello Stato africano del Malawi.

La cura antibiotica non ebbe esito, allora il medico missionario Tiffany Priester prescrisse un test per l’HIV, che risultò positivo. La donna era affetta da AIDS.

Tiffany spiegò ai suoi familiari che generalmente occorrevano tre settimane per curare la polmonite e le percentuali di successo erano del 50 per cento. Subentrarono poi dei problemi renali e le sue possibilità di sopravvivenza precipitarono al 10 per cento. Tiffany disse ai suoi cari che le speranze erano minime.

«Noi crediamo in Dio» rispose uno di loro «e crediamo nei miracoli. Preghiamo». Circondata dai familiari, Tiffany pregò perché la paziente guarisse e poi venne spostata in una macchina che consentiva la ventilazione assistita. I suoi reni collassarono 24 ore più tardi, ormai sembrava non esserci più speranza. Inaspettatamente, iniziò però a recuperare e qualche settimana più tardi fu dimessa sulle sue gambe dall’ospedale.

«La medicina ha dei limiti» disse Tiffany «l’ospedale fa il possibile, il resto lo compie il Signore».

Tiffany, una cardiologa statunitense, ha lavorato per cinque anni a Blantyre, la seconda città più popolosa del Malawi con quasi un milione di abitanti. Il Blantyre Adventist Hospital, che impiega sei medici missionari, due missionari dentisti e sette medici del luogo, non aveva da decenni un cardiologo fino a quando nel 2011 è arrivata Tiffany; questa è una problematica molto diffusa in una nazione nella quale c’è un medico ogni 88mila abitanti.

La popolazione del Malawi tocca i 18 milioni, tra i quali 483mila avventisti del settimo giorno. Tiffany spiega che la sua motivazione per la missione dipende dal passo di Giovanni 13:35, quando Gesù dice: «Da questo conosceranno tutti che siete miei discepoli, se avete amore gli uni per gli altri».

Un giorno, una donna del posto si lamentava perché si svegliava ogni sera a mezzanotte con il suo cuore che batteva all’impazzata. Gli esami non avevano rivelato nulla di anomalo e altri dottori liquidarono il caso dicendo che le palpitazioni dipendevano da incubi. «Ma sono convinta che quel giorno lo Spirito Santo mi ispirò a indagare ulteriormente» spiega Tiffany. La cardiologa scoprì che i problemi cardiaci della donna erano cominciati contestualmente a un incontro con una persona che si autodefiniva profeta e che aveva predetto un suo stupro a mezzanotte. Tiffany chiese alla donna se ritenesse più forte quell’uomo oppure Dio. «Confida in Dio» le consigliò. «Lei è il primo medico a dirmi che Dio è più forte» replicò la paziente.

Ecco cosa significa amarsi gli uni gli altri: fare uno sforzo extra per garantire la guarigione fisica, emozionale e spirituale.

«A volte sono le piccole cose a distinguerci» conclude Tiffany.

_Andrew McChesney, Adventist Mission_