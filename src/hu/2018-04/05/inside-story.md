---
title:  Finestra sulle missioni
date:  02/11/2018
---

#### Da rocker a medico

All’età di 16 anni ero un rocker che amava portare i capelli lunghi, vestiti stracciati e ascoltava la musica di gruppi come i Nirvana e i Metallica. Passavo le serate in discoteca, bevendo alcol e fumando marijuana nella mia piccola cittadina dell’ex repubblica sovietica della Moldavia.

Successe che iniziò a interessarsi a me un membro della Chiesa Cristiana Avventista del Settimo Giorno. Non mi giudicava ma mi parlava del suo amore per Gesù. Mi chiedeva spesso: «Hai letto la Bibbia?».

Dopo qualche tempo cominciai a domandarmi perché quel tipo voleva che leggessi la Bibbia. Una sera me la portai in discoteca e iniziai a scorrerla. Mi sembrava di leggere delle favole e non la presi troppo sul serio. Eppure continuavo a leggerla e mi accadde qualcosa di strano: la mia vita iniziò a cambiare. Le cose che fino a ieri mi erano piaciute non mi sembrarono più così allettanti. Una sera ricordo di essermi guardato intorno nella discoteca e di aver pensato: «Che cosa ci faccio qui?». Tornai a casa e da allora non sono mai più entrato in un luogo del genere.

Continuavo a leggere la Bibbia e facevo tante domande ai membri di chiesa; iniziai anche a osservare il sabato. Poi mi sono iscritto alla facoltà di medicina di Chisinau, la capitale della Moldavia. I corsi prevedevano sei giorni la settimana, dal lunedì al sabato ma comunicai al decano che non avrei potuto frequentare il sabato. Per tutta risposta, mi disse di cambiare corso!

Tornato a casa mi inginocchiai e pregai: «Signore, se tu vuoi che diventi un medico, aiutami con la scuola». Mentre pregavo mi venne l’idea di parlare direttamente con il docente che insegnava di sabato. Gli dissi delle mie convinzioni e lui mi concesse il permesso di sostituire il lavoro previsto a scuola in quel giorno in un altro momento.

Sei anni più tardi, quando mi laureai, i miei compagni di corso mi guardavano con rispetto: «Hai frequentato solo cinque giorni a settimana eppure ti sei laureato con un punteggio superiore al nostro. Com’è possibile?».

«Ho imparato da Dio, è lui il mio docente» fu la mia risposta. In realtà il Signore è molto più di un insegnante, lui mi ha completamente trasformato in una persona nuova. Oggi ho 33 anni e sono padre di tre figli. Oltre a essere medico, sono pastore e direttore del dipartimento della salute della Chiesa Cristiana Avventista del Settimo Giorno in Moldavia. Con Gesù ogni cosa è possibile; se ha trasformato me può trasformare chiunque.

Parte dell’offerta del quarto trimestre 2017 del tredicesimo sabato è servito per trasformare un centro benessere di epoca sovietica in un centro polivalente per giovani e per conferenze in Moldavia.

_Vyancheslav Koshkodan_