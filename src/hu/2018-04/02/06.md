---
title:  Ragadozó Farkasok Jönnek Közétek
date:  11/10/2018
---

`Mire figyelmeztette Pál az efezusi vezetõket ApCsel 20:25-31 verseiben? Mit kellett tenniük, nehogy ez bekövetkezzen?`

Szolgálata során Pál gyakran ütközött ellenállásba, és tudta, hogy nehéz lesz megõrizni Jézus Krisztus evangéliumának tisztaságát. Az efezusi vezetõknek mondott búcsúbeszédében az õrálló hasonlatával (Ez 33:1-6 versei nyomán) mutatta be vezetõ társainak, hogy õk is felelõsséggel tartoznak az evangélium védelméért. Legyenek hûséges pásztorai gyülekezeteiknek! A "ragadozó farkasok" (RÚF, ÚRK) vagy "gonosz farkasok" (Károli) kifejezéssel a hamis tanítókra (ApCsel 20:29) utal az apostol, és ez Jézus hasonló figyelmeztetésére emlékeztet azokkal kapcsolatban, akik "juhoknak ruhájában" jelennek meg (Mt 7:15). Röviddel Pál intésének elhangzása után a hamis tanítók valóban fel is léptek és megtámadták az apostol által alapított ázsiai gyülekezeteket. Ef 5:6-14 és Kol 2:8 verseiben láthatjuk a kis-ázsiai gyülekezeteknek szóló apostoli figyelmeztetések példáit.

`Olvassuk el 2Tim 2:14-19 és 3:12-17 verseit! Pál tanácsa szerint hogyan kellett Timóteusnak szembeszállnia a hamis tanítókkal az egyház egységének megõrzése érdekében?`

Elõször is, Timóteusnak ismernie kellett a Bibliát, mint aki "helyesen hasogatja az igazságnak beszédét" (2Tim 2:15). A haszontalan viták és spekulációk ellenszere az, ha helyesen értjük és tanítjuk az Isten által adott Igét. A Biblia igazságait megfelelõen kell értelmezni, hogy a Szentírásnak egyetlen részét se állíthassa szembe az ellenfél a Biblia teljes képével. Útját kell állni a félremagyarázásoknak, amelyek miatt emberek elfordulnak Jézus hitétõl. A lényegtelen és másodlagos kérdéseket alá kell rendelni Isten Igéje elveinek, amelyek ténylegesen felkészítik a hívõket arra, hogy az életük gyõztes legyen Krisztusban. Pál második tanácsa Timóteusnak szólt, hogy "A szentségtörõ, üres fecsegõk elõl pedig térj ki, mert egyre messzebb mennek az istentelenségben" (2Tim 2:16, RÚF). Egyedül az igazság vezet a hívõk közötti istenfélelemhez és összhanghoz. Timóteusnak azért kell kerülni az efféléket, az övéit is az ilyen hibáktól való tartózkodásra biztatva, mert az ilyesmi járványként végigsöpörhet a gyülekezeten (2Tim 2:17). Az egyház és a gyülekezet egységét fenyegetõ hamis tanítás ellenszere végeredményben az Isten Igéjének való engedelmesség (2Tim 3:14-17).

`Egyházunk hogyan védekezhet azokkal szemben, akik hamis tanításokkal megoszthatnak bennünket? `