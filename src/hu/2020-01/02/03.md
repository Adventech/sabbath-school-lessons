---
title:  Megpróbált Hit
date:  06/01/2020
---

`Olvassuk el Dániel próféta könyve 1. fejezetét! Milyen nyomást nehezedett a fiatalemberekre, hogy megalkudjanak?`

Babilonba érkezve ennek a négy fiatalembernek a legkomolyabb kihívással kellett szembesülnie a hitük és a meggyőződésük terén: kiválasztották őket, hogy különleges kiképzést kapjanak a király szolgálatára. Ókori uralkodók gyakran a szolgálatukba fogadták a legjobb foglyaikat, hogy a palotában dolgozzanak, és inkább az őket foglyul ejtő királyhoz és a birodalom isteneihez legyenek hűségesek. Az egész folyamat célja valójában az volt, hogy áttérítsék és átneveljék őket, átformálják a világnézetüket. Ennek részeként a héber foglyok új nevet is kaptak. A névcsere a hovatartozás és a sors változását is jelölte. A babiloniak tehát a foglyaikra akarták kényszeríteni a hatalmukat, az átnevezéssel azt igyekeztek erővel elérni, hogy asszimilálódjanak, átvegyék Babilon értékeit és kultúráját. Az eredeti, Izrael Istenére mutató nevük helyett idegen istenek tiszteletére utaló neveket adtak nekik. Ráadásul a király azt is meghagyta, hogy a fiatalok az ő asztaláról egyenek. Az ókorban nagy jelentősége volt annak, ha valaki a király ételét fogyasztotta. Ez azt jelképezte, hogy az illető kizárólagos szövetségre lépett a királlyal, tőle függött. Mivel az ételeket általában a birodalom istenének vagy isteneinek ajánlották fel, alapvető vallási jelentése is volt a fogyasztásuknak. Nyilvánvalóan a király vallási rendszerének elfogadását fejezte ki, azt, hogy részt vettek abban. Tehát Dániel és társai olyan körülmények között találták magukat, amelyek igencsak próbára tették őket. Egyenesen csodára volt szükség ahhoz, hogy megőrizhessék Isten iránti hűségüket és életben maradhassanak a birodalmi rendszer túlerejének közepette. Ráadásul az még tovább bonyolította a helyzetet, hogy Babilon városa az emberi teljesítmény nagyságának monumentális helyszíne volt. A babiloni templomok, függőkertek építészeti szépsége és a városon át kígyózó Eufrátesz folyó a felülmúlhatatlan hatalom és dicsőség képét hordozta magán. Lényegében Dánielnek és a barátainak felkínálták az előrejutás lehetőségét, illetve a rendszer előnyeinek és gazdagságának az élvezetét. Nem kellett tovább héber foglyokként élniük, királyi tisztségviselőkké válhattak. Vajon megalkusznak az elveik rovására, rálépnek a dicsőséggel kecsegtető, könnyebb útra?

`Mivel magyarázhatták volna ezek a fiúk, ha megalkusznak, engedményeket tesznek a meggyőződéseik terén? Milyen szempontból fenyegethetnek bennünket is hasonló, talán kevésbé észrevehető kihívások?`