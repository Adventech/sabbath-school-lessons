---
title:  Szilárd Eltökéltség
date:  07/01/2020
---

`Olvassuk el Dán 1:7-20 részét! Hol figyelhető meg e két tényező: Dániel szabad akarata és Isten közbelépése? Milyen fontos elvet találunk még itt?`

Úgy tűnik, a négy héber fogoly nem tiltakozott a babiloni név ellen. Nagy valószínűséggel nem is tehettek volna ellene semmit azon kívül, hogy maguk között a héber nevüket használják. Viszont az már csak tőlük függött, hogy elfogyasztják-e a király asztaláról származó ételt és bort. Tehát itt a négy férfi szabad akarata nagyon is fontos kérdés.

Viszont ha egy tisztségviselő megváltoztathatta a nevüket, akkor a menüt is megváltoztathatta. Két oka lehetett annak, hogy ők négyen miért nem akartak enni a király asztaláról.

Először is, a király asztalára kerülő ételekben lehettek tisztátalan húsok (3Mózes 11. fejezet). Másodszor, az ételt előbb az isten képének ajánlották fel, majd csak ezek után került a király asztalára, fogyasztásra. Dániel tehát igen bátor volt, amikor bármiféle mentegetőzés vagy kertelés nélkül egyértelművé tette kérésének vallási indokát, azt, hogy a palotában felszolgált étel megszentségtelenítené őt és a barátait (Dán 1:8).

Néhány fontos pont kitűnik a Dániel és a babiloni hivatalnok közti párbeszédből. Először is, Dániel tisztában volt a tisztviselő nehéz helyzetével, ezért egy próbát ajánlott. Ha tíz napig az alternatív ételeket fogyasztják, az alatt bebizonyosodhat az étrend előnye, ami eloszlathatja a tisztviselő félelmeit. Másodszor, Dániel biztos volt benne, hogy rövid idő alatt kedvező fordulat lesz, és ennek az Istenbe vetett, rendíthetetlen hitéből kellett fakadnia. Harmadszor, a zöldségekből és vízből álló étrend választása arra mutat, amilyen ételeket adott Isten az emberiségnek a teremtéskor (lásd 1Móz 1:29); talán ez is befolyásolhatta Dániel döntését. Végtére is, ugyan mi lehetne jobb annál, amit eredetileg adott nekünk Isten?

`Miért annyira fontos Dániel szabad választása, ami lehetővé tette, hogy Isten úgy cselekedhessen, ahogy szeretne (lásd Dán 1:9)? Milyen tanulságokat szűrhetünk le ebből a döntéseink szabadságával kapcsolatban? Az Isten iránti bizalmunknak hogyan kell hatnia a választásainkra?`