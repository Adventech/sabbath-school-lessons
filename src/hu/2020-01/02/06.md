---
title:  A Záróvizsga
date:  09/01/2020
---

`Olvassuk el Dán 1:17-21 szakaszát! Mi volt a négy férfi sikerének a kulcsa? (Lásd még Jób 38:36; Péld 2:6; Jak 1:5!)`

Miután a négy héber fiatalt három évig képezték „Babilon egyetemén”, a király elé vitték őket záróvizsgára. Nemcsak egészségesebbek voltak a többi hallgatónál, hanem tudásban és bölcsességben is túltettek rajtuk. Azonnal felvették őket a király szolgálatába. Ne feledjük, hogy ennek a „tudásnak és bölcsességnek” a körébe bizonyára sok pogány ismeret is tartozott! Mégis megtanulták, sőt, nyilván alaposan, csak nem hittek benne.

Nabukodonozor azt hihette, hogy a királyi koszt és a képzés hozzájárult a fiatalok kiemelkedéséhez. Dániel és a társai viszont tudták, és a történet egyértelműen mutatja is, hogy lenyűgöző teljesítményük nem a babiloni rendszernek volt köszönhető. Minden Istentől származott. Milyen hatásos példa ez arra, hogy mit tehet Isten a benne bízókért! Nem szabad félnünk a média, a kormányzat és a különböző intézmények lehengerlő erejétől, amelyek talán összezúzhatnák azt az identitástudatunkat, hogy Isten gyermekei vagyunk! Biztosak lehetünk abban, hogy ha Istenbe vetjük bizalmunkat, Ő képes megtartani, megőrizni bennünket minden helyzetben. A lényeg, hogy jó döntéseket hozzunk, amikor éppen próba alá kerül a hitünk!

Dániel próféta könyve 1. fejezetét nézve néhány nagyon fontos tanulságot szűrhetünk le Istennel kapcsolatban: 1) Isten irányítja a történelmet. 2) Az Úr ad bölcsességet, hogy képesek legyünk megállni a kultúra és a társadalom ellentétes környezetében is. 3) Isten megjutalmazza azokat, akik benne bíznak belső meggyőződésük és életmódjuk kérdéseiben.

A fejezet így zárul: „Ott is maradt Dániel Círus király uralkodásának első évéig” (Dán 1:21, RÚF). Nagy a jelentősége Círusz említésének: a fogság idején felcsillantja a remény szikráját. Círuszt arra választotta ki Isten, hogy szabaddá tegye népét és visszaengedje őket Jeruzsálembe. Bár a fejezet a vereség és a száműzetés látszatával kezdődik, a remény és a hazatérés gondolatával zárul. Ilyen Istenünk van: még az élet legnehezebb pillanataiban is kitárja a remény ablakát, hogy a szenvedésen és a fájdalmon túl megláthassuk a dicsőséget és az örömet.