---
title:  Fogyatkozás Nélküli, Bölcs
date:  08/01/2020
---

Dánielt és társait azért választották ki udvari szolgálatra, mert megfeleltek Nabukodonozor elvárásainak. A király szerint nem lehetett „semmi fogyatkozás” a palota tisztségviselőiben, „ábrázatra nézve szépek”-nek kellett lenniük (Dán 1:4). Érdekes módon az izraelita szentélyben szolgáló emberekben és áldozatokban sem lehetett semmilyen „fogyatkozás” (3Móz 21:16-24; 22:17-25). Mintha a babiloni király Izrael Istenéhez mérte volna magát, mert ő is hasonló követelményeket támasztott a palotájában szolgálókkal szemben. Ezek a jelzők azonban áttételesen arra is utalhatnak, hogy Dániel és társai Istennek szánt élő áldozatok voltak a Babiloni Birodalom kihívásai között.

`Olvassuk el Mt 16:24-26, 2Kor 4:17 és Gal 2:19-20 részeit! Ezek szerint hogyan maradhatunk hűségesek, bármilyen kísértések közé kerüljünk is?`

Isten megjutalmazta a négy héber fogoly hűségét, és a tíznapos próbaidő után egészségesebbnek és tápláltabbnak tűntek, mint a többi diák, aki a királyi asztalról evett. Így Isten a négy szolgájának „tudományt, minden írásban való értelmet és bölcsességet”, külön Dánielnek pedig „mindenféle látomáshoz és álmokhoz” való értelmet adott (Dán 1:17). Később ez az ajándék fontos szerepet játszott Dániel prófétai szolgálatában.

Isten megjutalmazta a babiloni udvarba került szolgái hitét, és nekünk is ad bölcsességet a világi kihívások között. Dánielnek és a társainak a tapasztalatából megtanuljuk, hogy valóban lehetséges tisztán megmaradni a társadalom korrumpáló elemei dacára is. Azt is megértjük, hogy nem kell elszigetelni magunkat a társadalomtól és a kulturális élettől ahhoz, hogy Istent szolgálhassuk. Dániel és a barátai nemcsak egyszerűen olyan kultúrkörnyezetbe kerültek, ami hazugságokra, tévedésekre és mítoszokra épült, hanem amelyben mindenki ezeket a hazugságokat, tévedéseket és mítoszokat tanulta, ők mégis hűségesek maradtak.

`Bárhol éljünk is, a hitünkhöz való hűség kérdésében találkozunk kihívásokkal az azzal ellentétben ható kulturális és társadalmi befolyások között. Nevezzük meg a környezetünkben meglévő negatív hatásokat! Tegyük fel magunknak a kérdést: Mennyire tudok ezeknek ellenállni?`