---
title:  Könyörgés Kegyelemért
date:  02/03/2020
---

`Olvassuk el Dán 9:3-19 részét! Milyen alapon könyörgött Dániel kegyelemért?`

Ennek az imának néhány pontját külön ki kell emelni.

Először is, Dániel nem kért magyarázatot az imájában arra, hogy miért sújtották csapások a zsidó népet, inkább ő maga mondta el az okot: „és nem hallgattunk Istenünknek, az ÚRnak a szavára. Nem az Ő törvényei szerint éltünk, amelyeket szolgái, a próféták által adott nekünk” (Dán 9:10, RÚF). A könyv 8. fejezetének a végén úgy hagytuk ott Dánielt, hogy valamit éppen meg akart érteni, mert nem értette a kétezer-háromszáz estéről és reggelről szóló látomást (lásd Dán 8:27).

A második dolog az imával kapcsolatban, hogy Isten kegyelméért könyörgött. Arra kérte az Urat, hogy bocsásson meg népének az elkövetett bűneik és a gonoszságuk ellenére. Bizonyos értelemben az evangélium egy példáját látjuk itt: bűnös emberek, akiknek nincs semmi érdemük, kegyelmet kérnek, amit nem érdemelnek meg, illetve bűnbocsánatot, ami nem jár nekik. Vajon nem jól példázza ez, hogy egyénileg hol állunk Isten előtt?

`Olvassuk el Dán 9:18-19 verseit! Még mire hivatkozva kéri Dániel, hogy az Úr válaszoljon az imájára?`

Dániel imájának egy másik része is említést érdemel: azért könyörög, hogy Isten neve dicsőüljön meg. Tehát nem a saját és még nem is a népe jólétéért imádkozik, hanem Isten érdekében (Dán 9:17-19). Más szóval Istennek azért kell meghallgatnia a kérését, mert az az Ő neve dicsőségére szolgál.

`Olvassuk el 2Kir 19:15-19 szakaszát! Mennyiben hasonlít Ezékiás imája Dánielére? Mt 5:16 szerint mi hogyan dicsőíthetjük meg Istent?`