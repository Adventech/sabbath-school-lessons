---
title:  A Kis Szarv
date:  17/02/2020
---

`Olvassuk el Dán 7:7-8, 19-25 verseit! Melyik hatalom a kis szarv, ami egyenesen a negyedik fenevadból és annak részeként nő ki?`

Tegnap megtanultuk, hogy a pogány Rómát jelképezi a tízszarvú vadállat, ami a legnagyobb könyörtelenséggel uralta a világot. Most végig kell gondolnunk, hogy mit jelképez a kis szarv és annak hatalma! A látomás szerint a negyedik állatnak tíz szarva volt, amiből három szarv kitört, helyet készítve egy kis szarvnak. Ennek a szarvnak emberi szeme és „nagyokat szóló száj”-a van (Dán 7:8). Egyértelmű, hogy a kis szarv a rettenetes állat által szimbolizált lényből, a pogány Rómából nő ki. Valamiféleképpen továbbviszi vagy folytatja a pogány Róma bizonyos jellemzőit, ugyanannak a hatalomnak egy későbbi szintjeként.

Dániel látta, hogy ez a szarv hadakozik a szentek ellen. Az angyal elmagyarázta a prófétának, hogy a szarv egy király, aki három törvénytelen dolgot tesz: 1) sokat szól a Magasságos ellen, 2) üldözi az Ő szentjeit és 3) meg akarja változtatni az időket és a törvényt. Ezután az angyal meghatározta a kis szarv tevékenységének időkeretét: „ideig, időig és fél időig.” A prófétai szóhasználat nyelvezetében az idő szó azt jelenti, hogy „év”, az idők kifejezés éveket jelöl, kettes alakzatban: „két év.” Tehát ez egy három és fél prófétai éves időszak, ami az év-nap elv szerint ezerkétszázhatvan évet jelöl. Ebben az időszakban a kis szarv támadást indít Isten ellen, üldözi a szenteket és meg akarja változtatni Isten törvényét.

`Olvassuk el 2Thessz 2:1-12 szakaszát! Milyen hasonlóságokat találunk a bűn embere és a kis szarv között? Melyik hatalomról van itt szó, és miért? Melyik az az egyetlen hatalom, ami a pogány Rómából fejlődött ki, de Róma része maradt – olyan hatalom, ami a pogány Róma idejétől kezdve a világ végéig fennmarad, tehát ma is létezik?`