---
title:  Az Igazi Hit Titka
date:  23/01/2020
---

Talán azon töprengünk Sidrák, Misák és Abednégó történetén gondolkodva, hogy Mi a titka az ilyen erős hitnek? Hogyan készülhettek fel arra, hogy ha még elevenen elégetnék őket, akkor sem borulnának le az állókép előtt? Gondoljunk csak bele, hányféle magyarázatot találhattak volna arra, ha engednek a király parancsának! Tisztában voltak vele, hogy meghalhatnak, sok más hőshöz hasonlóan mégis megingathatatlanok maradtak.

`Olvassuk el A zsidókhoz írt levél 11. fejezetét! Mit tanít ez a rész a hitről?`

Ahhoz, hogy ilyen hitünk legyen, meg kell értenünk, mi a hit valójában. Egyesek mennyiségi kérdést látnak benne, az Istentől kapott válaszok alapján mérik hitüket. Elmennek a bevásárlóközpontba és parkolóhelyért imádkoznak. Amennyiben lesz helyük, amikor megérkeznek, abból arra következtetnek, hogy erős a hitük. Ha minden hely foglalt, úgy gondolhatják, a hitük nem elég erős ahhoz, hogy Isten meghallgassa az imájukat. Veszélyessé válhat ez a felfogás a hitről, mert manipulálni akarja Istent és nem számol az Úr mindenhatóságával, bölcsességével.

Az Istennel való kapcsolat minőségétől függ és az Úr iránti teljes bizalmat eredményez az igazi hit, amiről Dániel barátai tanúságot tettek. A valódi hit nem próbálja Isten akaratát az emberéhez hajlítani, inkább a sajátját meghajtja az Övé előtt. Amint láttuk, a három héber férfi nem tudta pontosan, mit tartogatott a számára Isten, amikor eldöntötte, hogy nem enged a királynak és hűséges marad az Úrhoz. Helyesen választottak, nem befolyásolta őket a következményektől való félelem. Ez az, ami valójában jellemzi az érett hitet. Őszinte hitről teszünk bizonyságot, ha elmondjuk a kérésünket Istennek, bízva, hogy Ő majd azt teszi, ami nekünk a legjobb, még akkor is, ha nem látjuk előre, mi történik majd és miért.

`Hogyan edzhetjük a hitünket nap mint nap azokkal a „kis dolgokkal”, amelyek növelhetik azt, és segítenek felkészülni a későbbi, még nagyobb kihívásokra? Sok szempontból miért éppen a „kis dolgokkal” kapcsolatos próbák a legfontosabbak?`