---
title:  Belsazár Lakomája
date:  02/02/2020
---

`Olvassuk el Dán 5:1-4 szakaszát Dán 1:1-2 verseivel együtt! Mi volt annyira rossz Belsazár tettében? Hogyan mutatta ki ezzel a valódi jellemét? Vessük össze a tetteit Jel 17:4-6 részével! Milyen párhuzamokat találunk?`

A király megparancsolta, hogy a jeruzsálemi templom szent edényeit kelyhekként használják és azokból igyanak. Még Nabukodonozor vitette el az edényeket a jeruzsálemi templomból az ő istene házába, ami azt jelzi, hogy legalább tiszteletben tartotta szent szerepüket. Belsazár viszont a szent serlegeket közönséges módon, ivászatra használta.

Miközben Belsazár vendégei a szent edényekből ittak, „dicsőítették az aranyból, ezüstből, rézből, vasból, fából és kőből csinált isteneket” (Dán 5:4, RÚF). Érdemes felfigyelni arra, hogy a szöveg hat anyagot említ. A babiloniak a hatvanas számrendszert használták a mai tízes számrendszer helyett. Így az istenek hat csoportja a babiloni istenségek teljességét, ezzel pedig a vallási rendszerük teljességét jelképezi. Érdekes módon viszont az alapanyagok rendje azoknak az anyagoknak a sorrendjét követi, amelyek Nabukodonozor álombeli szobrát alkották, leszámítva azt, hogy az agyag helyett itt fa szerepel. A kő utoljára jelenik meg, mint az álomban is. Bár itt a bálványszobrok egyik alapanyagát jelöli, de eszünkbe juttatja Isten ítéletét is a világ birodalmai fölött (lásd Dán 2:44-45), amelyeknek Babilon a szimbóluma.

A lakoma a végidei Babilon találó megjelenítése, amint A jelenések könyvé­ben is látjuk. A végidei Babilonban az asszony Belsazárhoz hasonlóan arany poharat tart a kezében és megfertőztető italt kínál a népeknek. Más szóval, a modern Babilon hamis tantételekkel és eltorzított vallási rendszerrel csábítja gonoszságra a világot (Jel 17:4-6), mit sem törődve a hamarosan rászakadó ítélettel. Egyszer azonban eljön az ítélet ideje!

`Hogyan profanizálja a mai társadalom és kultúra Isten Igéjének igaz­ságát? Mit tegyünk, nehogy mi is részesei legyünk ennek a gyalázatnak, még apróbb dolgok tekintetében sem? Beszéljünk a válaszunkról szombaton a csoportban!`