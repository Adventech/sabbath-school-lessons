---
title:  Babilon Bukása
date:  06/02/2020
---

`Olvassuk el Dán 5:29-31 részét Jel 14:8, 16:19 és 18:2 verseivel együtt! Mit tanulhatunk meg Belsazár Babilonjának az elestéről, ami a végidei Babilon bukására mutat előre?`

A hibái ellenére Belsazár legalább állta a szavát. Rossz hírt hallott ugyan, de elfogadta a Dánieltől kapott magyarázatot, és megadatta a beígért ajándékokat. Úgy tűnik, a király hallgatólagosan elismerte Dániel Istenét, mivel elfogadta az üzenet igazságát. Érdekes módon a próféta ekkor már nem tiltakozott a korábban visszautasított ajándékok ellen, talán azért, mert már nem befolyásolhatták a magyarázatát. A jutalom szinte értelmét is vesztette, hiszen a birodalom hamarosan elbukott, tehát a próféta udvariasságból fogadhatta el, tudva, hogy csupán néhány óráig lesz az ország harmadik legfőbb embere.

Babilon elbukott, pontosan úgy, ahogyan Dániel kijelentette. Minden gyorsan történt. A város harc nélkül esett el, miközben a király és az udvaroncai iszogattak. Hérodotosz történész szerint a perzsák árkot ástak, hogy eltereljék az Eufrátesz folyó vizét, és a folyómedren át jutottak be a városba. Ekkorra már Nabú-naid király, Belsazár apja elhagyta a várost, majd később megadta magát az új uralkodóknak. Így ért véget a legnagyobb birodalom, amit az emberiség valaha látott. Nincs többé Babilon, az arany fej.

„Belsazár számos lehetőséget kapott arra, hogy megismerje Isten akaratát és aszerint cselekedjen. Látta, amint a nagyapját, Nabukodonozort száműzték az emberek közösségéből. Tanúja volt annak, hogy a büszke uralkodónak elvette az értelmet, amivel dicsekedett, az, akitől kapta. Látta, hogy a királyt kiűzték az országából és a mezei vadak között élt. Belsazár élvezethajhászása és öndicsőítése viszont elhomályosította azokat a tanulságokat, amelyeket soha nem lett volna szabad elfelejtenie. Ő is hasonló bűnöket követett el, mint amelyek miatt Nabukodonozor súlyos ítélet alá esett. Elvesztegette az alkalmakat, amelyeket Isten nagylelkűen neki adott, nem ragadta meg a lehetőségeit, hogy megismerje az igazságot” (Ellen G. White cikke, Bible Echo, 1898. április 25.).

`Milyen lehetőségeink adódnak arra, hogy „megismerjük az igazságot”? Mit jelent ez? Mikor mondhatjuk el, hogy teljes egészében megismertük az igazságot?`