---
title:  A Királyné Színre Lép
date:  04/02/2020
---

`Olvassuk el Dán 5:9-12 szakaszát! Mit mondott a királyné Dánielről, amit Belsazárnak már tudnia kellett volna? Mit árul az el róla, hogy mintha még Dániel létezéséről sem tudott volna?`

A teremben minden felbolydult a falon megjelenő rejtélyes üzenet miatt, ekkor belépett a királyné és tanácsolta a zavarba esett királyt. Dánielre emlékeztette, akinek álomfejtő és rejtélymegoldó képessége már Nabukodonozor idején megmutatkozott. Ha Belsazár olyan okos lett volna, mint az elődje, tudja, hogy hova forduljon a titokzatos írás megfejtése miatt. Ám a teljesen tanácstalan királynak szüksége volt a királyné közbelépésére, akinek a szavai mintha dorgálták volna Belsazárt, amiért átsiklott a tekintete az országban az egyetlen ember fölött, aki megfejthette a rejtélyes szöveget. Dániel életrajzát is közölte: a prófétában megvan a Szent Isten Lelke, a világosság, az értelem és az isteni bölcsesség, kimagasló a lelkülete, a tudása. Képes megérteni és megfejteni az álmokat, megoldja a rejtélyeket és megmagyarázza a talányokat. Nabukodonozor idejében a varázslók, a csillagjósok, a káldeusok és a jövendőmondók vezetője volt (Dán 5:11-12).

Ekkor ismét eltűnődünk azon, hogy Belsazár vajon miért nem gondolt Dánielre. A szöveg nem ad egyértelmű választ erre a kérdésre, de feltételezzük, hogy miután Dániel legalább a harmadik évéig szolgálta a királyt (Dán 8:1, 27), ekkor már nem állt aktív szolgálatban. Ennek az egyik oka talán a kora volt – körülbelül nyolcvan éves lehetett, a király pedig az idősebb vezetők helyett a fiatalabb nemzedéket választotta. Esetleg a király azért hagyhatta Dánielt figyelmen kívül, mert nem akarta elkötelezni magát a próféta Istene mellett. Akármilyen ok vagy okok együttese állt is a háttérben, megdöbbentő, hogy ilyen hamar elfeledték Dánielt, aki hatalmas teljesítményeket mutathatott fel!

`Olvassuk el Róm 1:16-32 részét! Hogyan jelenik meg ez az elv nem csupán ebben a történetben, hanem a mai világban is?`