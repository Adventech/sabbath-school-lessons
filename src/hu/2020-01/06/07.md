---
title:  További Tanulmányozásra
date:  07/02/2020
---

Az ókori világban gyakran tartottak nagy lakomákat. A királyok szerettek fényűző és pompás ünnepségeket szervezni, hogy nagyságukat és határozottságukat mutassák. Bár nem ismerjük ennek az ünnepnek az összes részletét, azt tudjuk, hogy akkor került rá sor, amikor a méd-perzsa sereg Babilon támadására készült. Emberileg szólva semmi ok nem volt az aggodalomra. Babilonnak megerősített falai voltak, több évre biztosították az ételkészletet és víznek is bővében voltak, mivel átfolyt a városon az Eufrátesz folyó. Így Belsazár király nem aggódott amiatt, hogy ünnepel, míg az ellenség körbevette a várost. Hatalmas ünnepséget hirdetett, ami hamar orgiává fajult. Látványos példája ez az emberi önhittségnek, főként az Úr hatalmával szemben! Dániel által Isten kijelentette a királynak, hogy noha komoly lehetőségeket kapott az igazság megismerésére, „az Istent pedig, akinek kezében van a te lelked, és előtte minden utad, nem dicsőítetted” (Dán 5:23).

„A nemzetek történelme nekünk is szól. Minden népnek és minden egyes embernek megvan a helye Isten csodálatos tervében. Az egyének és nemzetek megméretése ma folyik. A mérleg annak kezében van, aki soha nem téved. Mindenki maga határoz sorsáról, Isten pedig mindent kezében tartva valósítja meg saját szándékát” (Ellen G. White: Próféták és királyok. Budapest, 1995, Advent Kiadó, 332. o.).

**Beszélgessünk róla!**

`1) Beszéljük meg az osztályban a vasárnapi kérdésre adott választ, vagyis hogyan szentségteleníti meg a társadalom és a kultúra Isten igazságát! Miként történik ez? Hogyan reagáljunk egyházként és egyénekként minderre?`

`2) Mit tanít ez a történet arról, hogy az üdvösség nem annyira azon múlik, amit tudunk, hanem azon, mit kezdünk azzal, amit tudunk? (Lásd még Dán 5:22!)`

`3) Olvassuk el Dán 5:23 versét! Milyen fontos lelki elveket találunk ebben az igében? Például hogyan óv ez a szöveg attól, hogy megtagadjuk Istent? Mit tanít Istenről, nem csupán mint Teremtőről, hanem mint Fenntartóról is?`

`4) Belsazár megijedt, pedig nem is értette a szavak jelentését (Dán 5:6). Ezek szerint milyen érzés rossz lelkiismerettel élni?`