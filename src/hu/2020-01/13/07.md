---
title:  További Tanulmányozásra
date:  27/03/2020
---

„A próféciákból egy eseménysort ismerünk meg, amely az ítélet megkezdéséig tart. Ez különösen Dániel könyvében figyelhető meg. A próféciának azt a részét, amely az utolsó napokra vonatkozik, Dánielnek be kellett pecsételnie »a végidőig«. A végidő előtt nem lehetett hirdetni az ítéletről szóló üzenetet, mert az üzenet a próféciák beteljesedésére épül. De a végső időben – mondja a próféta – »tudakozzák majd sokan, és nagyobbá lesz a tudás« (Dán 12:4).

Pál apostol figyelmeztette a gyülekezetet, hogy Krisztus eljövetelét ne saját korában várja. »Nem jön el az addig – mondta –, mígnem bekövetkezik elébb a szakadás, és megjelenik a bűn embere« (2Thessz 2:3). A nagy hitehagyás, azaz »a bűn emberé«-nek hosszú uralkodása előtt nem várható Urunk adventje. A »bűn embere«, aki »a törvényszegés titkos bűne«, »a veszedelemnek fia« és »a törvénytaposó« néven is ismert, a pápaságot jelképezi, amelyről a próféta megjövendölte, hogy 1260 évig fenntartja uralmát. Ez az időszak 1798-ban ért véget. Krisztus ezt megelőzően nem jöhetett el. Pál figyelmeztetése egészen 1798-ig érvényes. Krisztus második eljövetelének hirdetése ezután vált esedékessé” (Ellen G. White: A nagy küzdelem. Budapest, 2013, Advent Kiadó, 307-308. o.).

**Beszélgessünk róla!**

`1) Mi a veszélye annak, ha megpróbáljuk meghatározni a végső események idejét? Milyen hatása lesz sokak hitére, ha az előre jelzett dolgok mégsem következnek be? Hogyan szolgálják a lelki erősödésünket a próféciák? Hogyan kerülhetjük el, hogy csapdába essünk, mert hamis jövendöléseket fogadunk el? Milyen fontos prófétai elvet találunk Krisztusnak Jn 14:29 versében feljegyzett szavaiban, ami ezekre a kérdésekre világít rá?`

`2) Korunkban, a bámulatos tudományos fejlődés és az azonnali kommunikáció világában (ami nem mindig válik a javunkra), miért nem nehéz elképzelni a példa nélküli „nyomorúságos időt”?`

`3) Miért az evangélium, Krisztus igazsága az egyetlen reményünk arra, hogy „beírva találtassunk az élet könyvébe” (Dán 12:1)? Miben reménykedhetnénk máskülönben? Beszélgessünk a hétfői rész utolsó kérdésére adott válaszunkról!`

„Szóla a király Dánielnek, és monda: Bizonnyal a ti Istenetek, ő az isteneknek Istene, és a királyoknak ura és a titkok megjelentője, hogy te is megjelenthetted ezt a titkot” (Dán 2:47).

„A Dániel által feljegyzett próféciák most a világtörténelem alkonyán különleges figyelmünket igénylik, mivel korunkról szólnak. Kapcsoljuk össze velük az utolsó újtestamentumi könyv tanításait! Sátán sok emberrel elhiteti, hogy Dániel és a látnok János írásainak profetikus részeit nem lehet megérteni. Pedig az ígéret világosan kifejezi, hogy különleges áldások kísérik e próféciák tanulmányozását. »…de az okosok megértik« (Dán 12:10) – mondta Isten Dániel látomásairól. Az utolsó napokban lepattan róluk a pecsét. Krisztus szolgájának, Jánosnak adott kinyilatkoztatásokról pedig, melyek Isten népét századokon át vezették, így hangzik az ígéret: »Boldog, aki felolvassa, és boldogok, akik hallgatják ezeket a prófétai igéket, és megtartják azt, ami meg van írva bennük…« (Jel 1:3).

A nemzetek emelkedéséből és bukásából – ahogy azt Dániel és a Jelenések könyve megvilágítja – meg kell tanulnunk, hogy mily értéktelen a pusztán külső és földi dicsőség. Nyomtalanul elmúlt Babilon, minden hatalmával és ragyogásával… Csak az maradhat meg, ami beilleszkedik Isten tervébe, és az Ő jellemét tükrözi. Egyedül Isten elvei állandóak és maradandóak mindabból, amit világunk ismer.

@