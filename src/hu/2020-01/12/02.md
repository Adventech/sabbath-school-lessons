---
title:  Próféciák Perzsiáról És Görögországról
date:  15/03/2020
---

`Olvassuk el Dán 11:1-4 szakaszát! Mi emlékeztet itt bennünket Dániel próféta könyvének korábbi próféciáira?`

Gábriel elmondta Dánielnek, hogy három király származik Perzsiából. Egy negyedik király követi őket, aki mindannyiuknál gazdagabb lesz és megtámadja a görögöket. Círusz után három király uralkodott Perzsia felett: Kambüszész (Kr. e. 530-522), a hamis Szmerdisz (Kr. e. 522) és I. Dáriusz (Kr. e. 522-486). Xerxész a negyedik király, akit Eszter könyve Ahasvérusként említ. Nagyon gazdag volt (Eszt 1:1-7) és hatalmas sereget toborzott, hogy meghódítsa a görögöket, amint a prófécia megmondta. Ám ha mégoly erős is volt, bátor görög katonák kisebb serege vissza tudta verni.

Nem nehéz felismerni, hogy Nagy Sándor Dán 11:3 versének a nagy királya, aki egy ideig az ókori világ abszolút uralkodója volt. Harminckét évesen halt meg, utód nélkül, aki örökölte volna a birodalmát. Így országát a négy tábornoka között osztották fel: Szeleukusz Szíria és Mezopotámia, Ptolemaiosz Egyiptom, Lüszimakhosz Trákia, valamint Kis-Ázsia egyes részei, Kasszandrosz pedig Makedónia és Görögország fölött uralkodott.

`Vö. Dán 11:2-4 és Dán 8:3-8, 20-22 verseit! Hogyan segítenek ezek a versek együttvéve azonosítani, hogy Nagy Sándor az itt említett hatalom?`

Mit tanulhatunk a nevek, dátumok, helyszínek és történelmi események összességéből? Először is, a prófécia pontosan úgy teljesedett be, ahogyan azt az isteni hírvivő megjósolta. Isten Igéje sosem téved. Másodszor pedig, Isten a történelem Ura. Azt gondolhatnánk, hogy a politikai hatalmak, vezetők és országok egymásutánját a különböző császárok, diktátorok és politikusok törekvése hajtja. Viszont a Biblia rámutat, hogy végső soron Isten uralkodik, és a saját céljai szerint forgatja a történelem kerekét, ami végül a gonoszság eltörléséhez és Isten örökkévaló országának megalapításához vezet.