---
title:  Észak és dél felől „a kívánatos földig”
date:  14/03/2020
---

### E heti tanulmányunk
Ézsaiás 46:9-10; Dániel 8:3-9, 20-23; 11; Máté 27:33-50

> <p></p>
> „És elhullanak az értelmesek közül is, hogy megpróbáltassanak, megtisztíttassanak és megfehéríttessenek a vég idejéig; mert a rendelt idő még hátra van” (Dán 11:35).

Néhány dolgot meg kell jegyeznünk most, amikor elkezdjük ezt a nehezebb szakaszt. Először is, Dániel próféta könyve 11. fejezete összességében párhuzamban áll a könyv megelőző vázlatpróféciáival. Ahogy a 2., 7., 8. és 9. fejezetekben is, a prófétai üzenet a próféta napjaitól a végidőig tart. Másodszor, világi hatalmak sorozata jelenik meg, olyan erők, amelyek sok esetben elnyomják Isten népét. Harmadszor, mindegyik vázlatprófécia jól végződik. Dániel próféta könyve 2. fejezetében a kő összezúzza a szobrot, a 7. fejezetben az ember Fia átveszi az országot, a 8. és a 9. fejezetben pedig a Messiás tevékenysége által megtisztul a mennyei szentély.

A 11. fejezet három alapvető pontot követ. Az első, hogy a perzsa királyokkal kezdődik, az ő sorsukat tárgyalja, valamint a végidőt, amikor az északi király megtámadja Isten szent hegyét. A második, hogy az északi és a déli királyok csatáinak sorozatáról ír, illetve arról, ahogyan ezek Isten népére hatnak. A harmadik pedig, hogy végül jóra fordul minden, amikor is az északi királyra vereséget mér „a dicső szent hegy” (Dán 11:45). Ez a pozitív lezárás jelzi a gonoszság végét és Isten örök országának megalapítását.