---
title:  Dániel Imája
date:  11/02/2020
---

`„Te pedig amikor imádkozol, menj be a belső szobádba, és ajtódat bezárva imádkozzál Atyádhoz, aki rejtve van; a te Atyád pedig, aki látja, amit titokban teszel, megjutalmaz majd téged” (Mt 6:6, RÚF).`

`Olvassuk el Dán 6:10 versét! Miért nem imádkozott Dániel egyszerűen úgy, hogy senki ne vegye észre?`

Dániel tapasztalt államférfi, de mindenekfelett Isten szolgája volt. Valójában ő volt az egyetlen tagja a kormányzatnak, aki értette, hogy mi húzódott meg a király rendelete mögött. Dáriusz szemszögéből nézve a parancs megerősíthette az ország egységét. Az összeesküvők azonban olyan stratégiaként adatták ki, aminek a révén Dánieltől akartak megszabadulni.

Természetesen az összeesküvés mögöttes, valódi oka és indoka az Isten és a gonoszság erői közötti kozmikus küzdelemben rejlik. Ebben az időben (Kr. e. 539) Dániel már megkapta a könyve 7. (Kr. e. 553) és 8. fejezetében (Kr. e. 551) feljegyzett látomásokat. Így a királyi rendeletet nem az egyszerű emberi politika, hanem a kozmikus háború részeként érthette. Az ember Fiáról szóló látomás, amelyben átadja az országot a Magasságos népének, valamint angyali segítőjének nyugtató támogatása (Dániel 7. fejezet) bátorságot adott neki ahhoz, hogy szembenézzen a válsággal. A társai tapasztalatára is gondolhatott, akik elég bátrak voltak ahhoz, hogy ellentmondjanak Nabukodonozor rendeletének (Dániel 3. fejezet).

Tehát nem változtatott áhítatának szokásán, továbbra is rendszeresen, napjában háromszor imádkozott, Jeruzsálem felé fordulva. A tiltás ellenére, ami alapján nem volt szabad sem emberektől, sem istenektől bármit kérni, Dániel továbbra sem szándékozott elrejteni vagy leplezni imaéletét, még a kritikus harminc nap alatt sem. Abszolút kisebbségben volt, lévén az egyetlen a több tucat kormányzó és egyéb tisztségviselő között, aki szembe ment a királyi dekrétummal. Nyílt imaéletével viszont bemutatta, hogy az Istennel való szövetsége felette állt a királlyal való szövetségének, sőt a visszavonhatatlan rendeletnek is.

`Olvassuk el ApCsel 5:27-32 részét! Itt egyértelmű a tiltás, de miért kell meggyőződnünk arról, hogy valóban Isten akarata szerint cselekszünk, ha szembeszegülnénk emberi törvényekkel? (Elvégre, gondoljunk csak olyanokra, akik inkább meghaltak, mint hogy eláruljanak egy olyan hitet vagy hitrendszert, amit mi helytelennek hiszünk!)`