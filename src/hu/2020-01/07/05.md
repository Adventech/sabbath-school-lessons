---
title:  Az Oroszlánok Vermében
date:  12/02/2020
---

`Olvassuk el Dán 6:11-23 szakaszát! Mit mondott a király Dánielnek, ami mutatja, hogy mekkora hatása volt Istenről való hűséges bizonyságának?`

A cselszövők hamar rajtakapták Dánielt, amint imádkozott – azaz, pont azt tette, amit a rendelet megtiltott. Amikor a király előtt bevádolták, megvetően utaltak rá: „Dániel, aki a júdabeli foglyok fiai közül való” (Dán 6:13). Az ő szemükben a birodalom egyik fő tisztségviselője, az uralkodó kegyeltje nem volt más, csak egy „fogoly”. Ráadásul igyekeztek Dáriuszt szembefordítani Dániellel, mondván, hogy „nem becsül téged, oh király, sem a tilalmat, amit megírtál”. A király ekkor döbbent rá, hogy tőrbe csalták, ezért íratták alá vele a rendeletet. Az Ige szerint „Napnyugtáig azon fáradozott, hogy megmentse őt” (Dán 6:15, RÚF). Semmit nem tehetett a próféta megmentésért, mert a médek és perzsák törvénye visszavonhatatlan volt. Így kénytelen-kelletlen jelzett, hogy vessék Dánielt az oroszlánok vermébe. Közben, mintegy imádkozva, a reményének is hangot adott: „A te Istened, akit állhatatosan tisztelsz, szabadítson meg téged” (Dán 6:17, RÚF)!

A bibliaszövegből nem derül ki, hogy mit tett Dániel az oroszlánok között, de feltehetőleg imádkozott. Isten pedig azzal jutalmazta meg a hitét, hogy angyalt küldött a védelmére. Dániel még reggel is sértetlen volt, készen állt feladatainak folytatására a kormányzatban. Ellen G. White a következő megjegyzést fűzi ehhez a jelenethez: „Isten nem akadályozta meg Dániel ellenségeit abban, hogy a prófétát az oroszlánok vermébe dobják. Megengedte, hogy a gonosz angyalok és gonosz emberek ilyen messzire jussanak szándékuk végrehajtásában. Így tudta szolgája szabadulását szembetűnőbbé, az igazság és igaz élet ellenségeinek kudarcát pedig teljesebbé tenni” (Ellen G. White: Próféták és királyok. Budapest, 1995, Advent Kiadó, 337. o.).

`Bár ez a történet jól végződött (legalábbis Dániel számára), mi a helyzet azokkal az esetekkel, még olyan bibliai történetekkel is (lásd pl. Mk 6:14-29), amelyeknek a végén nem történt szabadulás? Hogyan értelmezzük ezeket?`