---
title:  „Nem Ez-é Ama Nagy Babilon…”
date:  26/01/2020
---

`Olvassuk el Dán 3:31–4:30 részét! Mi történt a királlyal, és miért?`

Isten egy második álmot adott Nabukodonozornak, amit a király nem felejtett el. Ám mivel a babiloni szakértők megint kudarcot vallottak, magához hívatta Dánielt, hogy fejtse meg a látottakat. Álmában az uralkodó előtt egy nagy fa jelent meg, ami felért az égig, majd egy mennyei lény megparancsolta, hogy vágják ki. Csak a tönk és a gyökerek maradhattak a földben, az ég harmata öntözte. Nabukodonozort az álomnak az a része aggaszthatta, amikor a mennyei lény kijelentette: „Az ő emberi szíve változzék el, és baromnak szíve adassék néki, és hét idő múljék el felette” (Dán 4:13). Dániel felmérte az álom súlyát, és udvariasan azt mondta, hogy bárcsak a király ellenségeire vonatkozna. Ugyanakkor az üzenethez hűen kifejezte, hogy az valójában Nabukodonozornak szól.

A Bibliában a fák gyakran királyokat, nemzeteket és birodalmakat jelképeznek (Ezékiel 17; 31; Hóseás 14; Zak 11:1-2; Lk 23:31). Tehát a nagy fa illő szimbólum a felfuvalkodott királyra. Isten uralmat és hatalmat adott Nabukodonozornak, ő viszont makacsul nem volt hajlandó elismerni, hogy mindent tőle kapott.

`Összpontosítsunk Dán 4:27 versére! Mit mondott a király, ami mutatja, hogy még akkor sem fogta fel, milyen figyelmeztetést kapott az Úrtól?`

Talán azért olyan veszélyes a büszkeség, mert elfeledteti velünk, mennyire Istentől függünk mindenben. Ingoványos lelki talajon állunk, ha erről elfeledkezünk!

`Mit értünk el az életben? Lehetséges úgy büszkének lenni az eredményeinkre, hogy közben nem fuvalkodunk fel? Ha igen, akkor hogyan?`