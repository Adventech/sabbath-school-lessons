---
title:  Az Ima
date:  13/01/2020
---

Dániel azonnal imádkozni hívta három barátját, és elmondta nekik, hogy kivégzik őket, ha Isten nem jelenti ki az álmot. Nekünk is fel kell ismernünk, amikor valamilyen nagy gonddal nézünk szembe, hogy Istennek még a legkilátástalanabb helyzetek megoldására is van hatalma!

`Olvassuk el Dán 2:17-23 részét! Az imádságnak melyik két formájával találkozunk itt?`

Ez a fejezet két fajta imádságot említ. Az első a kérés: Dániel kérte Istent, hogy mutassa meg neki az álom tartalmát és annak magyarázatát (Dán 2:17-19). Nincsenek meg az ima szavai, de azt olvassuk, hogy Dániel és a barátai „irgalomért könyörögtek a menny Istenéhez, hogy e titok miatt ne vesszenek el Dániel és társai a babiloni bölcsekkel együtt” (Dán 2:18, RÚF). Miközben imádkoztak, Isten meghallgatta a kérésüket, megmutatta a király álmát és annak magyarázatát. Biztosak lehetünk abban, hogy amikor „irgalomért… a menny Istenéhez” könyörgünk, Ő meghallgatja a mi imáinkat is, még ha nem is olyan drámai módon válaszol, ahogyan itt láthattuk, mert Dániel Istene a mi Istenünk is!

Dániel és a barátai hálaadó és dicsőítő imába kezdtek, miután Isten megadta a kérésüket. Magasztalták Istent, mert Ő a bölcsesség forrása, illetve Ő irányítja a természetet és a világ történelmét. Fontos tanulságot szűrhetünk itt le. Milyen gyakran dicsőítjük Istent és adunk neki hálát azért, mert meghallgatta az imánkat? Jézus és a tíz leprás története jó példája az emberi hálátlanságnak. A tízből egyedül csak egy fordult vissza „dicsőséget adni az Istennek” (Lk 17:18). Dániel felelete nemcsak a hálaadás és a dicsőítés fontosságára emlékeztet, hanem bemutatja Isten jellemét is, akihez imádkozunk. Ha hozzá fordulunk, bízhatunk abban, hogy Ő megteszi azt, ami leginkább a javunkat szolgálja, tehát mindig dicsőítenünk kell Őt, hálát adva neki.

`Olvassuk el a 138. zsoltárt! Milyen tanulságot szűrhetünk le ebből az imából, hogy minden helyzetben valóban hálásak tudjunk lenni?`