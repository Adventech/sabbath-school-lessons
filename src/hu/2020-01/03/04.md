---
title:  A Szobor, 1. Rész
date:  14/01/2020
---

`Olvassuk el Dán 2:24-30 szakaszát! Mit mondott itt Dániel, amire különösen fontos emlékeznünk? (Lásd még Jn 15:5 versét!)`

Az imára válaszul Isten felfedte az álom tartalmát és annak magyarázatát is. Dániel habozás nélkül elmondta a királynak, hogy „Isten az égben” volt az, aki megadta a rejtély megoldását. Sőt, mielőtt Dániel jelentést tett volna az álom tartalmáról és magyarázatáról, megemlítette, hogy milyen kimondatlan gondolatai és aggodalmai voltak a királynak, miközben álmatlanul feküdt az ágyán. A körülmények bemutatása még inkább kiemelte az üzenet hitelességét, hiszen erről csak a király tudhatott, Dániel pedig nyilván természetfeletti erő által értesült róla. Ám amikor Dániel ismertette az álom tartalmát, számolnia kellett egy másik válság kockázatával, ugyanis ez nem volt feltétlen jó hír Nabukodonozornak.

`Olvassuk el Dán 2:31-49 részét! Mit mondott az álom Nabukodonozor országának végzetéről?`

`Az álomban egy méltóságteljes szobor jelent meg, aminek a feje „színaranyból volt, a melle és a karjai ezüstből, a hasa és az oldala rézből, a lábszárai vasból, lábai pedig részben vasból, részben cserépből voltak” (Dán 2:32-33, RÚF). Végül egy kő „ledöntötte a szobrot vas- és cseréplábairól” (Dán 2:34, RÚF), az egész eltört, szétszóródott, mint pelyva a szélben. Dániel magyarázata szerint a különböző fémek egymást követő birodalmakat jelképeznek, amelyek váltják egymást a történelem menetében. Nabukodonozor számára egyértelmű az üzenet: minden hatalma és dicsősége dacára Babilon majd lehanyatlik, egy másik ország veszi át a helyét, amit majd mások követnek, amíg egy egészen eltérő birodalom nem vált fel minden előzőt – Isten országa, ami örökké megáll.`

`Figyeljük meg, hogy milyen rövid életű és ideiglenes minden, ami emberi! Mit tanítson ez nekünk a nagy reménységről, ami Jézusban, egyedül csak benne található? (Lásd Jn 6:54; 2Kor 4:18!)`