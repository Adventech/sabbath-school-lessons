---
title:  A Kő
date:  16/01/2020
---

`Olvassuk el Dán 2:34-35, 44-45 verseit! Milyen tanítás rejlik ezekben a versekben a világ végső sorsáról?`

Az álom arra összpontosít, hogy mi történik majd „az utolsó napokban” (Dán 2:28). Még ha erősek és gazdagok is a vas (és a cserép) országai, csak bevezetik a kő országának megalapítását. Bizonyos mértékig emberi készítménynek számítanak a fémek és a cserép, az álombeli követ viszont nem érintette emberi kéz. Más szóval, noha minden korábbi birodalomnak egyszer vége lesz, a kő által jelképezett ország örökre megáll. A szikla hasonlata gyakran utal Istenre (pl. 5Móz 32:4; 1Sám 2:2; Zsolt 18:32), a kő pedig a Messiás szimbóluma lehet (Zsolt 118:22; 1Pt 2:4, 7). Tehát a kő a legtalálóbb jelkép Isten örök országa megalapítására.

Egyes érvelések szerint a kő országát Jézus a földi szolgálata idején alapította meg, és az evangélium hirdetése jelképezi, hogy Isten országa az egész világon, mindenhol ott van. Pedig a kő országa csak azután jön el, hogy a négy fő birodalom lehanyatlik és az emberi történelem elér a megosztott országok idejéhez, amit a szobor lábfejei és lábujjai jelképeznek. Ez kizárja, hogy az 1. században következett volna be, mert Jézus földi szolgálata a negyedik birodalom, Róma uralma idejére esett.

A kő aztán heggyé nő. Vagyis az a „kő pedig, amely ledöntötte a szobrot, nagy heggyé változott, és elfoglalta az egész földet” (Dán 2:35, RÚF). Ez a kép a Sion hegyét juttatja eszünkbe, ahol a templom állt, ami az Ószövetségben Isten földi országát jelképezte. Érdekes, hogy a hegyből leszakadt kő maga is heggyé lesz. Ez a hegy, ami a szöveg szerint már létezik, minden bizonnyal a mennyei Sionra, a mennyei szentélyre mutat, ahonnan eljön majd Krisztus, hogy megalapítsa örök országát. A mennyből leszálló Jeruzsálemben (Jel 21:1–22:5) válik majd valóra ez az ország.

`Dániel próféta könyve 2. fejezetének üzenete eddig az összes birodalommal kapcsolatban beigazolódott. Miért valóban logikus és bölcs dolog, ha Isten örök országa eljövetelét illetően is megbízunk próféciájában? Miért ésszerűtlen, ha az ember nem hisz a próféciában?`