---
title:  Dániel Próféta Könyvének Szerkezete
date:  30/12/2019
---

Dániel próféta könyvének arám szakaszában (a könyv egyes részeit héberül, más részeit pedig arámul írták) a 2-7. fejezetek lentebb bemutatott szerkezete is alátámasztja ennek a résznek és az egész könyvnek a központi üzenetét:

* A. Nabukodonozor látomása a négy birodalomról (Dániel 2. fejezet)
    * B. Isten megszabadítja Dániel társait a tüzes kemencéből (Dániel 3. fejezet)
        * C. A Nabukodonozor fölötti ítélet (Dániel 4. fejezet)
        * C’. A Belsazár fölötti ítélet (Dániel 5. fejezet)
    * B’. Isten megszabadítja Dánielt az oroszlánok verméből (Dániel 6. fejezet)
* A’. Dániel látomása a négy birodalomról (Dániel 7. fejezet)

Az itt bemutatott irodalmi szerkezet középre helyezi a fő üzenetet, így emeli ki. Ebben az esetben C és C’ (Dániel 4-5. fejezetei): Isten elveszi az országot Nabukodonozortól (ideiglenesen) és Belsazártól (véglegesen). Tehát a 2-7. fejezetekben arra kerül a hangsúly, hogy Istennek hatalma van a földi királyok felett, Ő emel fel és dönt le birodalmakat. Az ismétlés a mondanivaló közlésének és az üzenet tisztázásának egyik leghatékonyabb módszere. A fáraónak például két álmot adott Isten Egyiptom közvetlen jövőjével kapcsolatban (1Móz 41:1-7). Az első látomásban a hét kövér tehenet hét sovány tehén falja fel. A második álomban hét kéve egészséges búzát hét sovány és beteg kéve nyel el. Mindkét álom ugyanarról szól: a bőség hét esztendejét az ínség hét éve fogja követni. Isten Dániel próféta könyvében is ismétel. Négy prófétai ciklus van, amelyek egy alapvető szerkezet ismétlései. Ez a struktúra összességében azt mutatja, hogy Istené a legfőbb hatalom. Bár mindegyik fő vázlatprófécia külön látásmódot közöl, együttesen ugyanazt a történelmi időszakot fedik le, ami a próféta idejétől kezdve az utolsó időkig terjed, ahogyan azt a következő táblázat is mutatja:

| Dániel 2. fejezet             | Dániel 7. fejezet                       | Dániel 8-9. fejezet      | Dániel 10-12. fejezet |
|-------------------------------|-----------------------------------------|--------------------------|-----------------------|
| Babilon                       | Babilon                                 |                          |                       |
| Médó-Perzsia                  | Médó-Perzsia                            | Médó-Perzsia             | Médó-Perzsia          |
| Görögország                   | Görögország                             | Görögország              | Görögország           |
| Róma                          | Róma                                    | Róma                     | Róma                  |
| Isten megalapítja az országát | A mennyei ítélet az új földhöz vezet el | A szentély megtisztítása | Mihály felkel         |
