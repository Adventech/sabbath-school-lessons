---
title:  A Szentély Megtisztítása
date:  26/02/2020
---

`Olvassuk el Dán 8:14 versét! Mi történik itt?`

A szarv pusztító támadása után elhangzik a kijelentés a szentély megtisztításáról. Hogy megérthessük az üzenetet, észben kell tartanunk, hogy Dán 8:14 versében a szentély megtisztítása összefügg Dán 7:9-14 szakaszában az ítélettel! Mivel arra az ítéletre a mennyben kerül sor, a szentélynek is a mennyben kell lennie. Tehát Dániel próféta könyve 7. fejezete az ítélethozatal szempontjából ábrázolja, hogyan avatkozik bele Isten az emberi ügyekbe, illetve viszonyul azokhoz, a 8. fejezet pedig ugyanezt az eseményt a szentély oldaláról jeleníti meg.

A földi szentélyt a mennyei minta alapján készítették, és a megváltási terv átfogó bemutatására szolgált. A bűnösök mindennap elvitték áldozatukat a szentélybe, ahol bűnbocsánatot nyertek és bizonyos értelemben a bűneiket arra hárították át. Emiatt a szentély beszennyeződött. Így időszakonként szükség volt a megtisztítás folyamatára, hogy a felhalmozódott vétkektől megtisztítsák a szentélyt. Ez az alkalom volt az engesztelés napja, amire évenként egyszer került sor (lásd 3Mózes 16. fejezete).

Miért kell a mennyei szentélyt megtisztítani? Ez úgy is magyarázható, hogy aki elfogadta Jézust, annak a bűnei „átkerültek” a mennyei szentélyre, pontosan úgy, ahogyan a bűnbánó izraeliták bűne átkerült a földi szentélyre. A földi engesztelés napján számos állatot levágtak, ami Jézus jövőbeli halálát jelképezte, csak így állhattak meg a bűnösök az engesztelés napján.

A nagy engesztelési napon a földi szentély megtisztult, és mennyivel inkább megtisztul a mennyei szentély, hiszen egyedül Krisztus vére segít át az ítéleten! Dán 8:14 versében a szentély megtisztítása a földi szolgálat mennyei mása, aminek ez az alapvető üzenete: bűnösként szükségük van a Messiás vérére, hogy a bűneinkre bocsánatot nyerjünk és megállhassunk az ítéletben.

`Olvassuk el Zsid 9:23-28 szakaszát! Hogyan mutatnak rá ezek a versek az üdvösségünkre, amit Jézusban, az értünk hozott áldozata által nyerhetünk?`