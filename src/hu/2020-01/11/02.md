---
title:  Ismételt Böjt És Ima
date:  08/03/2020
---

`Olvassuk el Dán 10:1-3 szakaszát! Mit csinált Dániel ismét?`

Dániel nem részletezi, hogy miért kesergett olyan hosszú ideig. A legvalószínűbb, hogy a zsidók helyzete aggasztotta, akik akkoriban tértek vissza Babilonból Palesztinába.

`Olvassuk el Ezsd 4:1-5 verseit! Milyen kihívásokkal szembesültek visszatérésükkor a zsidók?`

Ezsd 4:1-5 szakaszából tudjuk, hogy ebben az időben az izraeliták erős ellenállásba ütköztek, miközben a templomot akarták újjáépíteni. A samaritánusok hamis jelentéseket küldtek a perzsa udvarba, arra akarták rávenni a királyt, hogy állíttassa le az újjáépítés munkálatait. Ilyen válsághelyzetben könyörgött Dániel Istennek három héten át, hogy Círusz engedélyezze a munka folytatását.

Dániel ekkor közel kilencven éves lehetett. Nem magára gondolt, hanem a népére és a kihívásokra, amelyek előtt álltak. Három teljes hétig, kitartóan imádkozott, mielőtt választ kapott volna Istentől. Ez alatt az idő alatt a próféta igen egyszerűen étkezett, nem fogyasztott kívánatos ételeket és olajjal sem kente meg magát. Nem a saját kényelme és a megjelenése foglalkoztatta, hanem csak a tőle több mint ezer kilométer távolságra, a Jeruzsálemben lévő zsidó honfitársainak a jólétére gondolt.

Értékes tanulságokat szűrhetünk le Dániel imaéletének vizsgálatából. Először is, fontos kitartóan imádkozni, még akkor is, ha nem kapunk azonnali választ. Másodszor, időt kell szentelnünk arra, hogy másokért imádkozzunk. Különleges a közbenjárói imádság. Emlékezzünk, hogy az „Úr pedig jóra fordította Jób sorsát, miután Jób imádkozott barátaiért” (Jób 42:10, RÚF)! Harmadszor, az ima konkrét és valós tetteket kér Istentől. Tehát mindig imádkozzunk, többféle imát is mondjunk! Vigyük Isten elé a terheinket imában, amikor elviselhetetlen próbákkal, nagy gondokkal és lehengerlő kihívásokkal nézünk szembe (Ef 6:18)!

`Olvassuk el Dán 10:12 versét! Objektív tapasztalatként mit tudhatunk meg az imáról, mint ami tettekre készteti Istent? Honnan tudhatjuk, hogy ez nem csak szubjektív élmény, ami csupán jó érzést ébreszt bennünk Istennel kapcsolatban?`