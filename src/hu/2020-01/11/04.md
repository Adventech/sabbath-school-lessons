---
title:  Az Angyal Érintése
date:  10/03/2020
---

`Olvassuk el Dán 10:10-19 részét! Mi történt, amikor az angyal megérintette Dánielt?`

Az isteni világosság ragyogásától a próféta a földre esett, majd megjelent egy angyal, aki megérintette és megnyugtatta. Az elbeszélés szerint háromszor érintette meg Dánielt.

Az első érintés után a próféta felállt és hallotta a mennyből jövő vigasztalást: „Ne félj Dániel: mert az első naptól fogva, hogy szívedet adtad megértésre és sanyargatásra a te Istened előtt, meghallgattattak a te beszédeid, és én a te beszédeid miatt jöttem” (Dán 10:12). Dániel imádsága megindította a mennyet. Ez arról biztosít bennünket, hogy Isten hallja az imáinkat, ami komoly vigasz a baj idején.

A második érintéstől Dániel már meg tudott szólalni. Kiöntötte a szívét Istennek, beszélt a félelmeiről, az érzéseiről: „Uram, a látomás alatt annyira elfogott a fájdalom, hogy nem tudtam erőmet összeszedni. De uram, hogyan is merne a te szolgád beszélni veled, ó, uram! Még most sincs semmi erőm, és a lélegzetem is elállt” (Dán 10:16-17, RÚF). Tehát nemcsak Isten szól hozzánk. Azt akarja, hogy mi is kinyissuk a szánkat, mondjuk el neki az érzéseinket, a szükségleteinket és a vágyainkat.

A harmadik érintéstől Dániel erőre kapott. A prófétában tudatosult a gyengesége, de az angyal megérintette és megnyugtatta Isten békességével: „Ne félj, te kedves férfiú; békesség néked, légy erős, és bizony erős” (Dán 10:19)! Ne feledjük, Isten Dániel imájára válaszul küldte el az angyalt, hogy betekintést és megértést adjon neki! Más szóval, a 11. fejezetben következő látomásnak bátorítania kellett a prófétát, aki kesergett Jeruzsálem akkori helyzete miatt, arról gondolkozott. Ha Isten mellettünk áll, békességünk lehet még akkor is, ha megpróbáltatások érnek. Isten szeretetteljes érintése segít, hogy reménnyel tekintsünk a jövőbe.

`„Hozzánk éppilyen közel lehet a menny napi teendőink végzése közben” (Ellen G. White: Jézus élete. Budapest, 1989, Advent Kiadó, 32. o.). Milyen gyakran gondolunk a menny és a föld közötti szoros kapcsolatra? Mennyire lenne más az életünk, ha a szívünkben és a gondolatainkban folyton elevenen élne ez az igazság?`