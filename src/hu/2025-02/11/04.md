---
title:  Boáz Mint Megváltó
date:  10/06/2025
---

Boáz beleszeret Ruthba, feleségül akarja venni, de komoly akadályba ütközik: van egy közelebbi rokon, aki szintén igényt tart a nőre és a földre. Boázt Krisztus előképének tekintve ez a helyzet rámutat a nagy küzdelem egy fő kérdésére. Krisztus szeret bennünket, de van egy „közelebbi rokon”, Sátán, aki követelően lép fel.

`Mit tudhatunk meg a következő szakaszokból arról, hogy Sátán a magáénak tulajdonítja az emberiséget? Jób 1:6-11; Mt 4:8-9; Júd 1:9; Lk 22:31`

Sátán elment a mennyei tanácskozásra, ahol azt mondta Istennek, hogy „Körülkerültem és át- meg átjártam a földet” (Jób 1:7, ÚRK). Isten megkérdezte tőle, hogy látta-e az igaz Jóbot. Sátán úgy beszélt róla, mint aki már az övé. Arra célzott, hogy Jób valójában a szívében már nem Istenhez tartozik. Csak azért követ téged, mert jó vagy hozzá. Ne legyél olyan jó hozzá, és majd meglátod, igazából ki mellett áll!

Júdás levele tesz egy rövid utalást az Izraelben jól ismert történetre: Isten eltemette Mózest (5Móz 34:6), majd később feltámasztotta. A részleteket ugyan nem ismerjük, de Júdásnál azt olvassuk, hogy Mózes teste felett vitatkoztak, és Sátán a követeléseit hangoztatta. „Most először szándékozott Krisztus életet adni a holtnak. Mikor az élet fejedelme és a fénylő angyalok a sírhoz közeledtek, Sátán féltette hatalmát. Gonosz angyalaival ott állt, hogy vitatkozzék a területére való behatolásról, amelyet sajátjának tekintett. Azzal kérkedett, hogy Isten szolgája az ő foglya lett. Kijelentette, Mózes sem volt képes megtartani Isten törvényét, mert jogot formált Jahvét illető dicsőségre, amely a legnagyobb bűn, hiszen ő is ezért száműzetett a menny­ből, és ezzel a törvényszegéssel Mózes az ő hatalmába került” (Ellen G. White: Pátriárkák és próféták. Budapest, 1993, Advent Kiadó, 446. o.). Krisztus nyilván cáfolta Sátán állításait, és Mózes feltámadt (lásd Mt 17:3).

Ruth 4:1-12 szakaszában Boáz elment Betlehem kapujába – Krisztus ebben a városban jött világra közeli rokonunkként. A város vénei összegyűltek, és a megbeszélés végén a másik férfi átadta a saruját (mint tulajdonjogának szimbólumát). A városkapuban szokták a különböző ügyeket eldönteni, ez az ítélet jelenetének előképe, Dán 7:13-14, 22, 26-27 ítéleti színét tükrözi. Nem szabad megfeledkezni arról a fontos szempontról, hogy az ítélet „a szentekért” történik, ami csakis azért vált lehetségessé, mert Krisztus megfizette az árat értünk, ahogy Boáz is fizetett menyasszonyáért.

---

#### Ellen G. White idézetek

Akik elfogadják Krisztust személyes Megváltójuknak, nem maradnak árván, nem kell egyedül viselniük az élet megpróbáltatásait. Jézus a mennyei család tagjaivá fogadja őket, s bátorítja, hogy atyjuknak nevezzék Atyját. Ők Jézus „kicsinyei”, Isten szívének kedvesek, a leggyengédebb és legmaradandóbb kötelékkel kapcsolódnak hozzá. Túláradó gyöngédsége annyival múlja felül, amit apánk és anyánk érez irántunk gyámoltalanságunkban, amennyivel az isteni az emberi fölött áll.

Jézusnak a népéhez fűződő viszonyát gyönyörűen szemlélteti az Izraelnek adott törvény. Ha egy elszegényedett zsidó kénytelen volt megválni vagyonától, s magát is el kellett adnia szolgának, legközelebbi rokonának kötelessége volt kiváltani őt és örökségét (lásd: 3Móz 25:25, 47–49; Ruth 2:20). Így a bűn következtében elveszített örökségünk és magunk megváltásának műve rá hárult, aki „közeli rokonunk”. Megváltásunkért lett hozzátartozónkká. Megváltó Urunk közelebb áll hozzánk, mint apánk, anyánk, testvérünk, barátunk, hitvesünk. „Ne félj – mondja –, mert megváltottalak, neveden hívtalak téged, enyém vagy!” „Mivel kedves vagy az én szememben, becses vagy, és én szeretlek: embereket adok helyetted, és népeket a te életedért.” (Ésa 43:1, 4)

Krisztus szereti a trónját körülvevő mennyei lényeket, de mi magyarázza azt a nagy szeretetet, mellyel bennünket szeret? Nem érthetjük meg, csak tapasztalhatjuk, hogy így van. Ha pedig vele tartjuk a rokonságot, milyen gyöngéden kell tekintenünk Urunk fivéreire és nővéreire! Nem kellene igyekeznünk felismerni, mire kötelez Istennel való rokonságunk? Az Úr a családjába fogadott bennünket, nem kellene-e tehát tisztelnünk Atyánkat és rokonságunkat? – Jézus élete, 327. o.

A ma tapasztalható lelki gyengeség egyik oka, hogy akik hisznek Krisztusban, nem tartják fontosnak, hogy az életüknek folyamatosan meg kell változnia. A Megváltó végtelen árat fizetett értünk, és azt várja el örökségétől, hogy az értük kifizetett ár arányában tartsanak önvizsgálatot. Ne gyalázzátok meg azzal Jézust, hogy értéktelennek gondoljátok magatokat! Használjátok ki azokat a lehetőségeket és előjogokat, amelyek értékesebbé tesznek Isten előtt, mert kegyelmi kincseit elfogadva fogtok értékesebbé és kedvesebbé válni előtte. A kegyesség gyakorlása aranyfonálként fogja átszőni az életeteket, és amikor Isten látja odaszentelődéseteket, így szól: „Drágábbá teszem az embert a színaranynál és a férfit Ofir kincsaranyánál.” Az egész menny örül, amikor egy gyenge, bűnös ember átadja magát Jézusnak, és ereje által él feddhetetlenül. – Signs of the Times, 1896. október 22.