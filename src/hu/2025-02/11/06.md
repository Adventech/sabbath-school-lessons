---
title:  Ezért Az Időért
date:  12/06/2025
---

Egyes keresztények sajnos hajlamosak a bibliai próféciáknak csak a nehéz kérdéseivel foglalkozni. Látjuk, hogy súlyos idők állnak előttünk, és a próféciák tanulmányozása válhat félelemalapúvá is, amikor az ember a nehéz­ségekre fókuszál, nem pedig a történet megígért megoldására. Isten nem vonja be a jövőt cukormázzal, nyíltan közli, hogy milyen eseményekre kerül még sor a nagy küzdelem lezárulása előtt, de mindig végig kell olvasni a történetet!

A próféciák általános mintázata szerint Isten valóságos képet ad az emberi lázadás okozta káoszról, és megmutatja a következményeket is, ugyanakkor mindig felmutatja a reményt. Vannak, akik félelemmel és rettegéssel gondolnak a végső megpróbáltatásra (Jákób éjszakájára) vonatkozó jövendölésekre. A végső események kétségkívül nem lesznek könnyűek Isten népe számára, de éppen annyira megbízhatóak a szabadítás ígéretei is, mint a nehéz időkkel kapcsolatosak!

Jelenések 12. fejezetében az ördög bosszúszomjas gyűlölettel üldözi Krisztus menyasszonyát, de Isten közbelép megmentéséért. Eszter történetének drámájában a csodaszép királyné központi szerepet kap, Isten különleges módon felhasználja népe megmentésére.

`Olvassuk el Eszt 4:13-14, 5:1-3 és 9:20-28 verseit! Milyen helyzetben leszünk a föld történelmének záró eseményei közben? Milyen tanulságot vonhatunk le erről az olvasott szakaszokból?`

A maradék egyházat Isten a történelem egy meghatározott idejére támasztotta. A középkor ezerkétszázhatvan napos időszakának lejártával előhívta rejtekéből a menyasszonyát (vö. Jel 12:14), hogy elvigye a világnak a végső kegyelmi üzenetet, a hármas angyali üzenetet. Mi „e mostani időért” (Eszt 4:14) vagyunk itt.

Eszter felismerte, hogy nem egyedül kell szembeszállnia az üldözéssel, amit Hámán a népe ellen indított. A királyné kegyelmet talált a királynál, és a nép végül megszabadult. Mi sem vagyunk egyedül a föld történelmének záró momentuma előtt – a Király a mi oldalunkon áll, és Isten népe megszabadul.

`Isten népe számára jól végződtek a dolgok, legalábbis ebben a történetben, bár nincs ez mindig így. Miért fontos tehát hosszútávon vizsgálni az eseményeket, hogy megőrizzük a bizalmunkat Krisztusban?`

---

#### Ellen G. White idézetek

Azok a próbák, amelyek Isten népét Eszter korában sújtották, nemcsak arra a korra jellemzőek. A pátmoszi látnok végigtekintett a korszakokon az idők végéig, és ezt mondta: „Megharagudott a sárkány az asszonyra, és elment, hogy hadat indítson a többiek ellen, akik az asszony utódai közül valók, akik megtartják az Isten parancsait, akiknél megvan Jézus bizonyságtétele.” (Jel 12:17) A föld jelenlegi lakói közül egyesek tanúi lesznek e szavak teljesedésének. Az a lelkület, mely az igaz egyház üldözésére késztette a letűnt korokban az embereket, hasonló eljárást fog kiváltani Isten hűséges gyermekeivel szemben a jövőben. Már elkezdték az előkészületeket erre az utolsó nagy küzdelemre.

Az Isten maradék népe elleni végső rendelet nagyon fog hasonlítani ahhoz, amit Ahasvérus adott ki a zsidók ellen. Az igaz egyház ellenségei ma a szombat parancsát megtartók kis csoportjában Márdokeust látják a kapuban. Isten népének a menny törvénye iránti tisztelete állandó szemrehányást jelent azok számára, akik nem félik, az Urat és lábbal tiporják szombatját. – Próféták és királyok, 605. o.

Isten a múltban csodálatosan munkálkodott odaszentelt életű nők által, akik csatlakoztak a Mindenható szolgálatát felvállalók munkájához. Asszonyokat használt fel, hogy nagy és döntő fontosságú győzelmeket arasson. Sok esetben épp a válságos időkben helyezett fontos pozícióba nőket, hogy sok ember életét megmenthesse általuk. Eszter királyné révén az Úr csodálatos menekülést szerzett népének. Amikor úgy tűnt, hogy nincs olyan hatalom, amely megmenthetné a zsidókat, Eszter és a körülötte élő asszonyok böjttel, imával és határozott fellépéssel járultak hozzá a nép szabadulásához. – Daughters of God, 45. o.

Az Eszter idejében Isten népét környékező nehézségek nem csak arra a korra voltak jellemezzők. János, a látnok az idők végét szemlélve kijelentette: „Megharagvék azért a sárkány az asszonyra, és elméne, hogy hadakozzék egyebekkel az ő magvából valókkal, az Isten parancsolatainak megőrzőivel, és akiknél vala a Jézus Krisztus bizonyságtétele.” […]

Az Isten népe ellen kiadott rendelet hasonló lesz ahhoz, amit Ahasvérus király adott ki a zsidók ellen Eszter idejében. […]

Aki féli Istent, nem fogadhat el olyan intézményt, mely lábbal tiporja a Tízparancsolat akár egyetlen előírását is. Ezen a téren fog zajlani az igazság és a hazugság közti utolsó nagy küzdelem. És ebben a kérdésben nem lehetnek kételyeink. Eszter és Márdokeus idejéhez hasonlóan az Úr most is kiáll népe és az igazság védelme mellett. – Advent Review and Sabbath Herald, 1908. január 23.