---
title:  Hámán És Sátán
date:  11/06/2025
---

Eszter történetében találkozunk a pozíció- és hataloméhes Hámánnal. A birodalomban már addig is kiemelt helyet foglalt el, felette állt a többi fejedelemnek (Eszt 3:1).

Ézs 14:12-15 és Ez 28:11-15 verseit olvasva párhuzamot találunk Lucifer és Hámán között. Hámán Isten kiválasztott népének ádáz ellensége volt, nem akart meghajolni Isten előtt. Krisztus megkísértésének történetében megmutatkozik Sátán alapvető szándéka, amikor is egy magas helyre viszi fel Jézust, hogy megmutassa neki a világ országait (Mt 4:8-11). Krisztus azért jött, mint aki közülünk való, hogy megváltsa a világot, az Övé legyen. Jézus a legközelebbi rokonként a Megváltónk, és rendkívül magas árat fizetett a világ megváltásáért.

A jelenések könyvében látjuk, hogy Sátán hatalom- és imádat utáni vágya taszítja végső krízisbe a világot. Csalásaival megtéveszti a földet, hogy „csodálva kövessék” a fenevadat (Jel 13:3-4) – egy számottevő csoport kivételével, akik nem hajlandóak azt imádni. Velük szemben erőszakhoz folyamodik.

Hámán észrevette, hogy Márdokeus, Isten kiválasztott népének egy tagja nem adja meg neki azt a „hódolatot”, ami pedig szerinte jogosan megilletné őt, ezért „megtelt haraggal” (Eszt 3:5-6, ÚRK). Eltökélte, hogy Márdokeus egész népét kiírtja a föld színéről.

`Olvassuk el Eszt 3:1-14, Jel 12:14-17 és 13:5 verseit! Milyen párhuzamokat találunk ezek között a szakaszok között? Mennyiben hasonlít Jánosnak az Isten maradék egyházáról adott leírása ahhoz, amit Hámán mond Isten népéről?`

Az ördög állítja, hogy övé a világ, de az Isten mellett hűen kitartó nép léte – akik megtartják a parancsolatokat – rácáfol állítására. „Amikor a kereszténységben különösen vitatott ponttá lesz a szombat, a többség nyomásának kitartóan ellenálló kisebbség egyetemes közutálat tárgyává válik” (Ellen G. White: Signs of the Times. 1910. február 22.).

`Gondoljunk azokra a „kis” dolgokra, amelyek most próbára teszik a hitünket! Amennyiben megalkuszunk ezeknek a kérdésében, mit fogunk tenni, ha nagy próba jön?`

---

#### Ellen G. White idézetek

Az Isten népe ellen hamarosan kiadandó rendelet némiképp hasonló ahhoz, amit Ahasvérus király adott ki Eszter idejében a zsidók ellen. Hámán gyűlöletéből született a perzsa törvény, amit Márdokeussal szemben táplált. De nem mintha Márdokeus ártott volna Hámánnak, hanem mert egyszerűen nem tudott hízelegni és olyan tiszteletet ki­fejezni Hámán iránt, ami egyedül Istent illette. A zsidók elleni királyi rendelet hamis okok miatt lett kiadva. Sátán állt az összeesküvés mögött, mert el akarta tüntetni a föld színéről az istenismeret megőrzőit. Ténykedéseit azonban legyőzte az emberek fölött uralkodó hatalom. Erős angyalok kaptak felhatalmazást arra, hogy óvják meg Isten népét, így az ellenség összeesküvése épp maguk ellen fordult.

A történelem meg fog ismétlődni. A múltban a hívők ellen szövetkező lángelme most is azon ügyködik, hogy ellenőrzése alá hajtsa a protestáns egyházakat, tehát általuk ítélje el és végezze ki mindazokat, akik nem tartják meg a bálványimádás napját. Nekünk nem az emberek ellen kell harcolnunk, mint ahogy látszólag tűnik, hanem test és vér ellen, fejedelemségek ellen, hatalmasságok ellen, az élet sötétségének világbírói ellen, a gonoszság lelkei ellen, melyek a magasságban vannak. Ám ha Isten népe benne bízik, és az ő erejére támaszkodik hit által, akkor Sátán tervei a mi időnkben is kudarcot vallanak, úgy, ahogy Márdokeus napjaiban történt. […]

Krisztus sosem kötött békét vagy barátságot a gonoszsággal szövetkezve. Noha szíve minden ember iránt tele van szeretettel, mégsem viszonyulhat engedékenyen az emberek bűneihez. Mivel szerette őket, szigorúan meg is dorgálta a szenvedélyeik miatt. Szenvedéssel teli élete és a megátalkodott nemzedéktől elszenvedett gyalázata azt mutatja, hogy követőinek sosem szabad feladniuk az elveiket. Isten megpróbált népének buzgón kell őrködnie imában, hogy miközben meg akarják előzni a nézeteltéréseket, nehogy lemondjanak az igazságról, s meg­gyalázzák az Úr igazságát. Túlságosan sokba kerül a béke, amit a Sátán ügynökeinek tett engedményekkel szerzünk meg. Az elvek legkisebb feladása is az ellenség csapdáinak fogságába taszít. – Signs of the Times, 1899. november 8.



Ha elgondolkoznánk Isten irántunk tanúsított jóságán, elzárná lelkünk ösvényeit az ördög sugallatai előtt.

Az Úr naponta bizonyítja, hogy szeret bennünket; mi mégsem tartjuk észben kedvezéseit, és közönyösen haladunk el kérlelései mellett. Pedig gyöngédségének, szeretetének és hosszútűrésének lelkületével törekszik mély benyomást tenni ránk; mégis alig vesszük tudomásul szeretetének jeleit, s vajmi kevés fogalmunk van a szeretet leckéiről, melyekre meg szeretne tanítani minket. Némelyek, akár Hámán, elfelejtik Isten áldásait, mivel Márdokeus lebeg a szemük előtt, s őt még nem alázták meg; mivel tele van a szívük ellenségeskedéssel, gyűlölettel a szeretett, drága Megváltónk lelkülete helyett, aki drága életét adta ellenségeiért. – Bizonyságtételek a gyülekezeteknek, 4. köt., 222. o.