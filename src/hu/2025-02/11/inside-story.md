---
title:  Történet
date: 13/06/2025
---

#### DIANA TÖRTÉNETE – 7. RÉSZ  „ILYEN EMBER KELL NEKÜNK!”

Andrew McChesney

Dianának és Lorennek álommunkája volt. A nő az orlandói adventista kórház fejlesztési részlegén dolgozott, a férfi pedig sikeres tanácsadó volt, de valami mégis hiányzott az életükből. Imádkoztak.

Diana részt vett egy konferencián, amit az Észak-amerikai Divízió Női Szolgálatok Osztálya szervezett. A kiállítóteremben megállt a Holbrook Adventista Indián Iskola standjánál, és nézegette a diákok által készített cserepeket. Amikor az iskola képviselője megtudta, hogy Diana fejlesztésen dolgozik, lelkesen mondta neki, hogy éppen fejlesztési igazgatót keresnek. Diana elhessegette a gondolatot, hogy Arizonába költözzenek.

Hat hónappal később Loren elment a 2015-ös Generál Konferenciára San Antonioba. A kiállításon a Holbrook standnál találta magát. Amikor egy hölgy megtudta, hogy okleveles klinikai szociális munkás, izgatottan mondta: „Szükségünk vagy egy ilyen emberre!” Loren arról is beszélt, hogy a felesége fejlesztési területen dolgozik, amire a nő azt válaszolta, hogy „erre is szükségünk van.”

Loren hazament, elmondta Dianának, mi történt, aki csak annyit mondott, hogy hűha. Néhány hét múlva aztán a pár ellátogatott a Holbrook iskolába. Kilenc órán át beszélgettek a vezetőséggel az iskola küldetéséről, arról, hogyan lehet őshonos amerikai gyermekeknek biztonságos környezetet teremteni a tanuláshoz és a fejlődéshez. Az iskola tanárainak az volt az álma, hogy a poszttraumás stressz zavarral és más mentális problémákkal küzdő diákok számára éjjel-nappal elérhető keresztény tanácsadás legyen. Másnap reggel Diana kezébe került egy könyv, amit a férje a Generál Konferenciáról vitt haza: Kövess: Bármikor, bárhová, bármi áron! Diana úgy érezte, hogy Isten hívja őket. Néhány nappal később Loren is elmondta, hogy sokat imádkozott, és úgy érzi, Isten Holbrookba szólítja őket.

Az elmúlt 10 évben az iskolában dolgoztak. „Isten csodálatos! – mondta Diana. – Minden egyes lépésnél megmutatta, hogy munkálkodik az életemben. Mielőtt megismertem Őt, Ő már ismert engem, terve volt velem.

Folytatás következik

