---
title: Tanítói melléklet
date: 13/06/2025
---

### Ruth és Eszter

#### Áttekintés

**Kulcsszöveg: Eszter 5:2**

**Alapigék: Ruth 1–2; Eszt 3:1-14**

**Bevezetés**

A Biblia bővelkedik olyan történetekben, amelyekben nők jelentős szerepet töltenek be. Éva – akinek neve „életet” jelent, hiszen „minden élő anyja” volt, aki továbbadta a messiási magot, ami aztán elvezetett Jézus Krisztus, az emberiség Megváltójának születéséhez (1Móz 3:15). A patriarchális időszakban olyan nők, mint Sára, Rebeka, Ráhel, Lea és Támár komoly hatással voltak az üdvösség történetének alakulására. Tetteikkel hozzájárultak a messiási vonal folytatódásához.

A kivonulás idején Izrael nőknek köszönhette a megmaradását, amikor a fáraó elrendelte az összes újszülött fiúgyermek megölését. A bábák (2Móz 1:15-17), a fáraó lánya (2Móz 2:5) valamint más asszonyok (2Móz 2:7) többször saját életük kockáztatásával játszottak fontos szerepet Izrael megmentésében, amit feljegyzett a Tóra, Mózes öt könyve. Később az Izrael felett ítélő Debóra prófétanőre úgy utal az Írás, mint aki „felkelt” és megmentette Izraelt a háborúban (Bír 5:7). Ráháb a kémek megmentésével segítette Izraelt a kanaánitákkal folytatott harcban. Máté nemzetségtáblázata szerint (Máté 1:5) Ráháb volt Boáz anyja, és Boáz, aki feleségül vette Ruthot, a Messiás ősapja lett. Ebben a leckében két kiemelkedő nőre fogunk összpontosítani, akik nevét bibliai könyvek viselik: Ruthra és Eszterre. Történetük ideje és környezete eltérő ugyan, azonban ez a két asszony bizonyos szempontból jól példázza sok nő jellemét, akiket Isten Izrael megmentésére kijelölt.

#### Kommentár

Mondhatjuk, hogy az ókori Izrael történelmét Ruth és Eszter története keretezi. Ruth Izrael korai időszakában élt, amikor „a bírák ítélkeztek az országban” (Ruth 1:1), és az izraelita törzsek letelepedtek az ígéret földjén. Eszter élettörténete a perzsa fogság idejéhez köthető. Izrael történetének egyes részeihez egy-egy nő hangja kapcsolódik, ami fontos, mert a Bibliában az asszony gyakran az egyház szimbóluma. Felmerülhet a kérdés, hogy ez a két nő miként jelképezi Isten gyülekezetét, és az utolsó napok egyháza milyen tanulságokat talál az esetükben?

Megjegyzendő, hogy a nomád társadalmak általában nagyobb jelentőséget tulajdonítottak a nőknek, mint a letelepedett társadalmak. Elgondolkozhatunk azon, hogyan mutathatjuk be jobban Ruth és Eszter hangját és hatását, valamint a mai megfelelőiket egyre nyugtalanabbá és erőszakosabbá váló világunkban.

**Ruth, avagy a kedvesség ereje**

Roppant tanulságos, ha Ruth történetét a végeidei megváltási terv fényé­ben olvassuk. Ruth nevének jelentése: „barát”, „szövetséges”, kedvesség és üdeség felhanggal. A könyv fő témája a kedvesség. Nincs feszültség, gonosz ember, konfliktus vagy kritika, sőt még burkolt keserűség sem a szép és költői történetben. Ruthot moábi nőként azonosítja a könyv, ez a kifejezés kétszer is előfordul. Idegen nőről olvasunk, de a könyvet átható kedvesség üzenete független a nemzeti hovatartozástól. A kedvesség univerzális, túllép a nemzetiségi határokon.

A történetből megtudjuk, hogy ez a moábi nő izraelita férfihez ment feleségül, aki később meghalt. Ruth ezért úgy döntött, hogy követi anyósát, Naomit. Nemcsak Izrael földjére ment el vele, hanem az izraelita vallást is felvette: „Mert ahova te mész, oda megyek én is, és ahol te megszállsz, ott szállok meg. Néped az én népem, és Istened az én Istenem. Ahol te meghalsz, ott akarok meghalni én is” (Ruth 1:16-17). A történet tehát missziós sikerrel kezdődik, bár a sikerhez vezető stratégiáról nem kapunk beszámolót. Ruthot nem egy szenzációs csoda térítette meg egy evangelizáció során. Egyszerűen követte anyósát, mert szeretetteljes kapcsolatban állt vele, ismerte és bízott az ítélőképességében.

Fontos megjegyezni, hogy Naomi nem próbálta meg érvekkel rábírni Ruthot, hogy vele menjen. Éppen ellenkezőleg! Bátorította, hogy térjen vissza az anyja házába (Ruth 1:8), de „látta, hogy mindenáron vele akar menni” (Ruth 1:18).

A történet következő szakasza Boázhoz, Naomi rokonához vezet, aki gazdag földműves volt. Ruth szerényen kérte, engedje meg neki, hogy némi gabonát szedegessen a földjéről. A történet szerint Boáz „szívélyesen” beszélt vele (Ruth 2:13) és bőkezű volt (Ruth 2:8). Boáz volt az egyetlen közeli rokon, aki hajlandó volt teljesíteni a góél, a közeli rokon kötelezettségét. A „megváltás” ige kulcsszó a szakaszban (Ruth 4:4, 7).

Figyeljük meg Ruth szorgalmát és bátorságát, ahogy megközelíti a megváltóját, védelmezőjét! Figyeljük meg alázatát is, amint elismeri szerény származását „idegen”-ként (Ruth 2:10), és méltatlanságát, amikor azt mondja, hogy „én nem a te szolgálóleányaid közül való vagyok” (Ruth 2:13). Érdemes megemlíteni Ruth kedvességét is anyósával, amit sokan észrevettek, beleértve Boázt, aki megválthatta (Ruth 2:12). A bibliai szerző nem említi Ruthnak a vallási és rituális kötelezettségei terén bizonyított hűségét, mintha önmagában a kedvessége elegendő bizonyíték lenne arra, hogy meggyőzze megváltóját odaadásáról.

A történet végkifejlete még érdekesebb: Ruth Boáz felesége lett, ami helyreállította családja méltóságát, ráadásul megkapták a legnagyobb jutalmat, amit egy család kaphat, nevezetesen a helyét a Messiás családfájában. A könyv jelentősége igen nagy. Ruthot idegen származása ellenére elfogadták Izraelben – sőt talán éppen amiatt, ahogy a könyv is hangsúlyozza (Ruth 1:4, 22; 2:2, 6, 10-13, 21; 4:5, 10). A zsidó liturgiában Ruth könyvét a Sávuot ünnepén olvassák (hetek ünnepe vagy pünkösd), amely a betakarítással és a törvényadással kapcsolatos.

**Eszter, avagy a szépség ereje**

A végidei megváltás tervének fényében olvasni Eszter könyvét egyszerre inspiráló és kihívásokkal teli. Kihívásokkal teli, mert úgy olvasható, mint egy világi mű, kifejezett vallási tartalom nélkül, melyben nincs utalás Istenre. Látszatra az események önállóan, isteni, csodálatos beavatkozás nélkül zajlanak. Mintha minden, ami a történetben történik, Mordokaj, a zsidó udvari ember ravaszságán, valamint Eszter szépségén és bátorságán, illetve a megfelelő időzítésen múlna (Eszt 3:7; 9:24). A papi és a prófétai szerepek teljes egészében hiányoznak. A történet vége a sok ember halálával kétségeket ébreszt a lelki értéket illetően. Esztert és Mordokajt nem akadályozta zsidó identitása abban, hogy a legmagasabb pozíciókat érjék el a pogány udvarban, és nincs is a könyvben arra utaló jel, hogy feszültség lett volna közöttük és a pogány világ között. Ezek alapján nem meglepő, hogy sok ókori rabbi és egyházatya megkérdőjelezte a könyv lelki értékét, sőt a helyét is a kánonban.

Ez az irat mégis inspiráló, éppen a fent említett problémás elemek miatt. Az Istenre tett hivatkozás hiánya valójában fontos tényező, amely jelentőssé és relevánssá teszi ezt a könyvet számunkra ma, akik szekuláris, nyugtalan világban élünk. Isten hallgatása meglepő módon éppen gondviselő jelenlétének jele. A történet szerint Eszterből akkor lesz királyné, amikor a népet fenyegetés éri. Emellett a király egy álmatlan éjjel rájött arra, ami Mordokaj hűségéről árulkodott, mert megmentette az életét. Egy másik fontos szempont, hogy a szöveg világosan sugallja: a zsidó nép védelem alatt állt. Ha Eszter nem beszélt volna a királlyal, ha hallgat, „más módon lesz enyhülésük és szabadulásuk” (Eszt 4:14). Jézus is hasonlóan érvelt: „ha ezek elhallgatnak, a kövek fognak kiáltani” (Lk 19:40).

Néhány kommentátor Isten gondviselésének bizonyítékát fedezi fel Eszter nevében, amelyet a hester pánim fogalmához kapcsolnak, jelentése: „az arc elrejtése”. Ez fontos eleme Isten és népe kapcsolatának, amikor Isten látszólag távol van (lásd Ézs 8:17; 50:6; 53:3). Az engesztelés napjára való utalást is észrevették a közös elemek alapján, ilyen a böjt, az ítélet fogalma, valamint Isten népének megváltása és a gonoszok elpusztítása. Az ókori rabbik ezt a kapcsolatot a púr, azaz „sors” és a kippur, az „engesztelés napja” szavak összekapcsolásával, szójátékkal támasztották alá. Eszter könyve szintén a béke reményével és perspektívájával, a jó keresésével zárul (Eszt 10:3; vö. Zsolt 122:8-9), mint az engesztelés napja.

#### GYAKORLATI ALKALMAZÁS

Hogyan alkalmazhatók az alábbi – Ruth és Eszter történetével kapcsolatos – gondolatok a mi életünkre?

**Ruth: A hit, hogy Isten népéhez tartozunk és vallásosak vagyunk, ne vezessen szélsőséges érzelmi hullámokba, büszkeségbe, ez inkább komoly etikai elvárásra mutat rá. Ruth kedves és barátságos volt az emberekkel, tehát mi is törekedjünk arra, hogy kedvesek és barátságosak legyünk a családunkban és a társadalmunkban. Figyeljük meg Ruth alázatát is! Nem dicsekszik a tulajdonságaival vagy a vallásosságával, inkább méltatlannak érzi magát, nem ítélkezik mások felett. Nem törvényeskedő, és nem gondolja, hogy a tettei miatt megérdemli a megváltást. Csak az anyósa és a rokona kegyelmére alapoz. Végezetül figyeljük meg, hogy Naomi missziómódszere lényegében a jóindulatú hozzáállás és a kedvesség volt.**

**Eszter: Eszter története jól rezonál a modern és szekuláris világgal. Bárhol is vagyunk, bármit csinálunk az irodában, az utcán, az egyetemen vagy akár a családban, a legapróbb feladataink és kötelességeink között is fontos a jelenlétünk, hatunk mások üdvösségére. Ki tudja, talán éppen e mostani idő miatt vagyunk éppen ott (Eszt 4:14). Legyünk bölcsek: nem mindig szükséges azonnal felfedni vallási identitásunkat (Eszt 2:10, 20)! Tegyük magunkat szerethetővé, mint Eszter (Eszt 2:17)! Fogadjuk meg, hogy mindent megteszünk a problémáink megoldása érdekében! Bízzunk Isten kegyelmében, hogy visszafordítja az események menetét!**

