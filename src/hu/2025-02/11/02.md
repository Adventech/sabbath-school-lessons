---
title:  Éhínség „A Kenyér Házában”
date:  08/06/2025
---

A keresztény hit bírálói gyakran bizonyítékként mutatnak a földi élet brutalitására, mondván, hogy a) Isten nem létezik, vagy b) nincs ereje közbelépni, amikor rossz történik, vagy c) nem törődik azzal, ami nekünk fáj. Azonban sok bibliai történet bizonyítja, mennyire nem helytállóak ezek az állítások. Igaz, Isten engedi, hogy az ember elszenvedje az ellene való lázadás következményeit. Ám anélkül, hogy korlátozná a szabad akaratunkat, Ő mindig ott van és munkálkodik az emberiség történelmében, folyamatosan a bűn és a szenvedés problémájának végső megoldása felé mozgat. Ruth története is példa erre.

`Olvassuk el Ruth 1:1-5 szakaszát! Milyen bajok szakadtak Naomira és Ruthra? Mi volt ezeknek az oka? Hogyan tükrözi ez a történet is az emberiség mostani helyzetét?`

Ironikus, ahogyan a történet kezdődik: éhínség sújtotta Betlehemet, a várost, aminek a neve azt jelenti, hogy „a kenyér háza”. Felidézhetjük az Éden bőségét, ahol Isten így szólt Ádámhoz és Évához: „A kert minden fájáról bátran egyél” (1Móz 2:16). Léte hajnalán az emberiség bőségben élt a nagylelkű Teremtő gondoskodását élvezve, majd ahelyett, hogy továbbra is a teremtett világ gondviselője maradt volna, a bűn rabszolgájává vált. „Arcod verítékével egyed kenyeredet, mígnem visszatérsz a földbe” (1Móz 3:19) – mondta Isten Ádámnak. Mint Naomi, mi is elveszítettük örökségünket, amit Isten eredetileg nekünk szánt, nehézzé vált az életünk. Isten ajándékba adta Édent, de nem feltétel nélkül: az embernek szabadságában állt fellázadni, de ez azzal járt, hogy már maguk felelnek jólétükért. Eredetileg, a bűneset előtt „uralmunk alá” kellett volna hajtani az egész földet, Isten áldásával, utána azonban már a bűnbe süllyedt világ az, amit uralmunk alá kellene hajtani. Rengeteg fájdalom és szenvedés származik abból, hogy önző emberek küzdenek egymással a szűkös erőforrásokért.

A tragédia elmondhatatlan: ugyan a föld még ma is bőven terem, ami Isten szeretetének komoly bizonyítéka, de az emberi kapzsiság és a bűn pusztítása következtében mintha inkább a föld hajtana bennünket uralma alá, nem pedig fordítva. Egy nap azonban ennek majd vége lesz.

`A bűn és a halál hatezer éve után hogyan mutatkozik meg még most is Isten szeretetének, teremtő hatalmának csodája?`

---

#### Ellen G. White idézetek

A föld nem a maga erejéből kering a nap körül. Isten irányítja a bolygókat, s tartja kijelölt helyükön, szabályos keringéssel. A nyár és tél, vetés és aratás, nappal és éjszaka Isten hatalma által követik rendben egymást. Az ő szavára növekszik, fejlődik a növényzet. A fák ágai a szavára rügyeznek ki, s a virágok is az ő szavára nyílnak ki. Minden jó, amiben részünk van: a fény, a csapadék, a táplálék, életünk minden perce a szeretet ajándéka.

Amikor még szeretet nélkül valók, méltatlanok, gyűlöltek és gyűlölködők voltunk, mennyei Atyánk megkönyörült rajtunk. „De mikor a mi megtartó Istenünk jóvolta és az emberekhez való szeretete megjelent, nem az igazságnak cselekedeteiből, amelyeket mi cselekedtünk, hanem az ő irgalmasságából tartott meg minket.” (Tit 3:4–5) Ha befogadjuk az Úr szeretetét, jóságossá és gyöngéddé tesz minket, nemcsak a kedvünkre valók, hanem a leghibásabb, legtévelygőbb, legbűnösebb emberek iránt is. – Gondolatok a hegyibeszédről, 74–75. o.

Abból, ami a természet dolgaiból most látható, csupán halvány fogalmat alkothatunk az Éden dicsőségéről. A bűn megrontotta a föld szépségét: mindenen ott láthatók munkájának nyomai. Mégis sok minden megmaradt a szépségből. A természet tanúsítja, hogy az a valaki, akinek hatalma végtelen, jósága, irgalma, szeretete nagy, teremtette a földet, és betöltötte élettel és boldogsággal. Megrontott állapotában is minden a Mester, a nagy művész keze munkáját hirdeti. Bármerre fordulunk, Isten hangját hallhatjuk, és jóságának tanúit láthatjuk.

A mennydörgés ünnepélyes, mély zengésétől és az óceán szakadatlan morajlásától az erdőt betöltő vidám madárdalig a természet tízezernyi hangon beszéli el Isten dicséretét. A föld, a tenger és az ég csodálatos színeiben és árnyalataiban, amelyekben a kápráztató ellentét és az egymásba olvadó harmónia váltogatja egymást, Isten dicsőségét szemlélhetjük. Az örök hegyek is az ő hatalmát hirdetik. A fák, amik zöld lombjaikat lengetik a napfényben, és a virágok finom rajzolatú szépségükben Teremtőjükre hívják fel a figyelmet. Azt hirdeti a barna földet szőnyegként borító élénkzöld növényzet, hogy Istennek a legszerényebb teremtményére is gondja van. A tenger üregei és a föld mélységei megmutatják kincseiket. Aki az igazgyöngyöt az óceánba helyezte, az ametisztet és a krizolitot pedig a sziklák közé, szereti a szépet. A felkelő nap Őt jelképezi, aki minden alkotásának élete és világossága. A földet ékesítő és az eget bevilágító minden szépség és ragyogás Istenről beszél. – A nagy Orvos lábnyomán, 411. o.