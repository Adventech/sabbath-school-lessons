---
title:  Ruth És Eszter
date:  07/06/2025
---

### E heti tanulmányunk
Ruth 1:1-5; 2:5-20; Eszter 3:1-14; Jób 1:6-11; Máté 4:8-9; Jelenések 12:14-17

> <p></p>
> „Amint meglátta a király, hogy Eszter királyné az udvarban áll, kegyelmet talált előtte, ezért a király kinyújtotta Eszter felé az aranypálcát, amely a kezében volt. Akkor odament Eszter, és megérintette az aranypálca végét” (Eszt 5:2, ÚRK).

A héten folytatjuk azoknak a történeteknek a tanulmányozását, amelyek az utolsó idők eseményeire mutatnak előre. Isten valós események és emberek által az Ő szemszögéből láttatja a dolgokat, és segít megérteni, hogyan magyarázzuk a hitünk erősítéséért adott, jövőre vonatkozó próféciákat.

A figyelmünket két kiemelkedő nő, Ruth és Eszter felé fordítjuk, akiknek az élete megérintette számtalan generáció szívét. Az egyikük egy nincstelen özvegy, aki előtt akkor csillan fel a remény, amikor találkozik a jólelkű Boázzal, és ő rokonaként megváltja. Házasságuk a keresztények kedvelt szerelmi története lett, mivel Krisztus irántunk való szeretetét tükrözi. A másik egy idegen földön élő fiatal lány esete, aki értesül népe kiirtásának tervéről, és hirtelen egy dráma közepén találja magát, aminek során aztán megmenekülnek.

A próféciában az asszony természetesen Isten egyházának fontos szimbóluma, és ez sokat elárul arról, hogyan viszonyul Isten a népéhez. Nézzük meg a bibliai beszámolókat erről a két nőről, akiknek az életkörülményeit megörökítette Isten Igéje, és igyekezzünk tanulságokat leszűrni a tapasztalataikból!

---

#### Ellen G. White idézetek

A médek és perzsák végzését nem lehetett visszavonni. Látszólag semmi remény nem volt. A rendelet minden zsidót pusztulásra ítélt.

Az ellenség cselszövését azonban meghiúsította az emberek fölött uralkodó hatalom. A gondviselés folytán a magasságos Istent félő zsidó Eszter lett a Médó–Perzsa Birodalom királynéja. Márdokeus közeli rokona volt Eszternek. Szorult helyzetükben elhatározták, hogy Xerxeshez fordulnak népük érdekében. Eszternek kellett közbenjáróként Xerxes elé merészkednie. „Ki tudja – mondta Márdokeus –, nem éppen a mostani idő miatt jutottál-e királynői méltóságra?” (Eszt 4:14)

A megoldásra váró válság gyors és megfontolt cselekvést követelt Esztertől. Márdokeussal tudták, ha Isten nem tesz valami rendkívüli dolgot érdekükben, a saját erőfeszítésük hiábavaló. Eszter időt szentelt az Istennel – ereje forrásával – való bensőséges beszélgetésre. – Próféták és királyok, 601. o.

A Biblia kinyilatkoztatja Isten mennyei akaratát és terveit. Aki követi tanításait, Krisztus szavainak betöltőjévé válik, és ezáltal a jellemépítéshez szükséges szilárd elemekre tesz szert. Figyeljünk az ihletett igékre, amelyek irgalmasságra és alázatosságra szólítanak fel. Boáz igazi hívő jellemről tett bizonyságot. Ábrahámhoz hasonlóan megparancsolta háznépének, hogy az Úr útján járjanak, csak jót és igazságos dolgokat cselekedett. Kedvességet és előzékenységet tanúsított szolgái iránt, és miközben munkásai között járt a mezőn, így szólt hozzájuk: „Az Úr legyen veletek”, mire ők így feleltek: „Áldjon meg téged az Úr.” Íme, egy lecke a munkaadók és a munkáltatók számára. A munkások ekképpen megerősödnek szívükben, hogy csak jót és igazságot cselekedjenek, hűségesek legyenek a jóságos, tiszteletet és kedvességet tanúsító munkaadójuk iránt. A keresztényeknek kellene a világ legelőzékenyebb embereinek lenniük. – Home Missionary, 1894. december 1.

Az önuralom hiányának leírásai, amelyekről Eszter könyve 1. fejezetében olvashatunk, nem szereznek tisztességet Istennek. Az Úr azonban olyan emberek által is véghez viszi akaratát, akik félrevezetik embertársaikat. Ha Isten nem lépne közbe, akkor furcsa dolgok történhetnének. Az Úr azonban hatással van az emberek elméjére, hogy általuk még akkor is elérhesse célját, ha helytelen gyakorlatokkal élnek. Az Úr olyanok által is véghez viszi terveit, akik nem ismerik bölcsességének leckéit. Az ő kezében van minden földi uralkodó, ezért úgy forgathatja, ahogy akarja, miként a folyóvíz irányát is képes megfordítani.

Azzal, ahogy Esztert trónra juttatta, Isten valójában népére vonatkozó tervének teljesítésén munkálkodott. Az esemény, ami nagy mennyiségű borivás hatására történt meg, valójában Izrael javát szolgálta. – Manuscript 39, 1910.