---
title:  Főpapunk
date:  18/05/2025
---

Mózes felügyelte a szent sátor készítését, de nem alakíthatta azt a saját tetszése szerint. Isten egy mintát mutatott neki, azt kellett követnie. „Vigyázz, hogy a szerint a minta szerint készíttesd el, amelyet a hegyen mutattam neked” (2Móz 25:40, ÚRK). A zsidókhoz írt levélből tudjuk, hogy az akkor használt minta a „különb” valóság, a mennyei szentély volt.

`Olvassuk el Zsid 9:11-15 szakaszát arról, hogy a mennyei szentélyben Krisztus a Főpapunk! Mit tesz ott értünk?`

A földi szentély bámulatos részletességgel vetítette előre Jézus szolgálatát a paptól, az áldozatokon és a berendezési tárgyakon át a díszítő elemekig. Ezek mind Jézusról szóltak.

A jelenések könyvének a szentéllyel kapcsolatos képvilága természetesen igen gazdag. Az első versekben máris ott a szentélyből a gyertyatartó, a 4. fejezet konkrétan említi a szövetség ládáját, és számos más utalást is találunk a templomra. Az ószövetségi szentély ismerete nélkül lehetetlen megérteni János látomásait. Pál megjegyzi, hogy Izrael tapasztalatai „példaképpen estek rajtok; megírattak pedig a mi tanulságunkra, akikhez az időknek vége elérkezett” (1Kor 10:11).

A templom részleteinek vizsgálatából sokat tanulhatunk. E részletek megértésének fontos alkotóelemét találjuk A zsoltárok könyvében: milyen volt Isten népének személyes kötődése a templomhoz. Bepillanthatunk abba, hogyan viszonyult Dávid a szentélyhez és az ott végzett szolgálatokhoz, láthatjuk Isten népének szívből jövő reakcióját arra, amit a Messiás értük tesz. Nem csupán a mintázatok által ismerhetjük meg Jézust, hanem elmélyülhetünk azoknak az embereknek a személyes tapasztalataiban, akik megértették, amit Isten a szentély által tanít, levonhatjuk a tanulságokat magunknak, kapcsolatba hozhatjuk ezeket az Istennel szerzett tapasztalatainkkal is.

`Olvassuk el a 122. zsoltárt! Mi nem mehetünk be az Úr földi „házába” – már nem áll, és még ha fel is építettek volna helyette egy másikat, annak sem lenne értelme. Viszont a zsoltár mely elemei bátorítanak azzal kapcsolatban, amit Krisztus értünk végbevitt? Térjünk ki a békesség, a biztonság, a dicsőítés és az ítélet témáira!`

---

#### Ellen G. White idézetek

Krisztusban nem volt bűn, ezért ilyen értelemben testet öltése és kereszthalála nem bírhatott volna nagyobb kegyelmet adó értékkel, mint egy átlagember halála. Amikor viszont magára öltötte az emberi természetet, élete az istenséggel egyesült. Így ajánlhatta fel az életét főpapként és áldozatként is. Önmagában volt hatalma letenni az életét és újból felvenni azt. Önmagát kínálta fel szeplőtlen áldozatként Istennek.

A Krisztus által szerzett engesztelés örökre megpecsételte a kegyelem örök szövetségét. Eleget tett minden feltételnek, hogy az Úr immár újból kiáraszthassa kegyelmét az emberi családra. Minden akadályt lerontott, ami a kegyelem, irgalom, béke és szeretet kiráadásának útjában állt Ádám bűnös nemzettsége előtt. – Manuscript 92, 1899.

És amint megmondatott, a földi szentélyt Mózes építette a hegyen látott minta alapján. „Ami példázat a jelenkori időre, mikor áldoznak oly ajándékokkal és áldozatokkal”; és a szentély két különálló helyisége „a mennyei dolgoknak ábrázolatai”, Krisztus, a főpap pedig „a szent helynek és amaz igazi sátornak szolgája, amelyet az Úr és nem ember épített” (Zsid 9:9, 23; 8:2). Mivel a látomásban János betekinthetett Isten mennyei templomába, látta, hogy „hét tűzlámpás ég vala a királyi szék előtt”. És látott egy angyalt „aranytömjénezőt tartva; és adaték annak sok tömjén, hogy tegye minden szenteknek könyörgéseihez az arany oltárra, amely a királyi szék előtt vala” (Jel 4:5; 8:3). A próféta betekinthetett a szentély első termébe, ahol „hét tűzlámpás vala”, és az „aranyoltár”, amelyeket a földi szentélyben az arany gyertyatartó és a füstölőoltár jelképezett. És újból „megnyilatkozék az Isten temploma” (Jel 11:19), és betekintést nyert a lepel túloldalára, a szentek szentjébe. Ott volt „az ő szövetségének ládája” (Jel 11:19), amit a földi szentélyben a Mózes által készített frigyláda jelképezett, és amiben Isten törvényét őrizték.

A földi szentélyt Mózes „arra a mintára csinálta, melyet látott vala”. Pál kijelenti, hogy elkészítették „az istentiszteletre való összes edényet”, mint „a mennyei dolgoknak ábrázolatait” (Csel 7:44; Zsid 9:21, 23). János pedig elmondja, hogy szentélyt látott a mennyben. A szentély, ahol Jézus szolgál értünk, annak az eredetije, amit Mózes épített itt, a földön. – Christ in His Sanctuary, 54–55. o.

„Nagy lesz az ő dicsősége.” (Zak 6:13) Az elveszett emberiség megváltásáért minden dicsőség Krisztusé. A megváltottak az örökkévalóságon át éneklik majd: „Annak, aki minket szeretett, és megmosott bennünket a mi bűneinkből az ő vére által… annak dicsőség és hatalom mind örökkön örökké!” (Jel 1:5–6) – Christ in His Sanctuary, 138. o.