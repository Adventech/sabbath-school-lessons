---
title: Tanítói melléklet
date: 23/05/2025
---

### Zsoltárok, 1. rész

#### Áttekintés

**Kulcsszöveg: Jelenések 14:1**

**Alapige:  Zsoltárok 15; 24; 51; 122**

A Biblia közepén A zsoltárok könyve bemutatja, hogyan imádkozik és dicsőíti Izrael a Mindenhatót. Nem csak a hivatalos papság imáit találjuk itt. A föld népe, költők és királyok énekelnek dicséretet a Teremtőnek és Megváltónak. Sírnak, az Úrhoz kiáltanak, vágyakoznak ítélete és szabadítása után. Az ősi Izrael szenvedését tükröző zsoltárok között fel-felvillan néhány végidei prófécia is, amikor majd eljön a nagy Bíró, akit a népek várnak. Számos bibliakutató felismerte e zsoltárok eszkatológikus vonatkozását.

A következő két tanulmányban ezeket a szent költeményeket, énekeket fogjuk vizsgálni, hogy üzeneteket találjunk bennük mi, akik a végidőben élünk. Gondolkodni fogunk szenvedésről, aggodalmakról, fájdalmas tapasztalatokról, amelyeket akkor élünk meg, amikor Isten látszólag hallgat. Bajok és háborúk idején békére vágyunk. A zsoltárok népével együtt sírunk, de vigaszt is kapunk, megerősödünk a reménységben, amint felismerjük Isten ígéreteinek valóságosságát és bizonyosságát. Végső válaszunk az lesz minderre, hogy dicsőítjük a Mindenhatót. Jobban meg fogjuk érteni Izrael vágyakozásának mélységét és jelentőségét. Ami azonban még fontosabb, fel fogjuk fedezni, a Zsoltárok énekei mennyire időszerűek számunkra, akik a végidőben élünk.

#### Kommentár

A prófétai üzenet „lelkéhez” vezető útként a 122. zsoltárt választottuk, mert intenzív és elsöprő erejű: „Könyörögjetek Jeruzsálem békességéért!” (Zsolt 122:6); majd a 15. és 24. zsoltárt, mert mindkettő Isten „távolmaradásán” tépelődik, és hasonlóan nyugtalanító kérdéseket vet fel: „URam, ki tartózkodhat sátradban, ki lakhat szent hegyeden?” (Zsolt 15:1); „Ki mehet föl az ÚR hegyére, és ki állhat meg szent helyén?” (Zsolt 24:3); az 51. zsoltár kérése, amit Dávid intézett az Úrhoz: „Tiszta szívet teremts bennem, Istenem, és az erős lelket újítsd meg bennem” (Zsolt 51:12)!

**122. zsoltár: Jeruzsálem békessége. Bár a 122. zsoltárt Dávidnak tulajdonítják (Zsolt 122:1), számos bibliakutató megkérdőjelezte ezt az Úr házára tett utalás miatt (Zsolt 122:9). Azzal érvelnek, hogy Dávid nem említhette az Úr templomát, mégpedig azért nem, mert akkor még nem építették meg. Azonban Dávid korában a szent sátort szokták úgy is nevezni, hogy „az Úr háza” (1Sám 1:7, 24; Bír 19:18). Mórija hegyét, ahol később a jeruzsálemi templom állt, szintén az Úr hegyeként jelöli a bibliai történelem, már nagyon korai időktől fogva (1Móz 22:14). Az „Úr háza” és „Jeruzsálem” fogalmakat tehát lelki értelemben kell venni, ami túlmutat Dávid konkrét életidején. Dávid Jeruzsálem békéjéért mondott imája arra késztet, hogy előképként tekintsünk a lelki Jeruzsálemre, ahonnan a népek áldásaként béke és igaz ítélet érkezik a világ nyomorúságára (1Móz 22:17-18; vö. 12:3).**

A harcedzett Dávid Jeruzsálem békéjére gondol, ami sejteti, hogy a világ harcban fog állni Jeruzsálemmel. A próféta látja „Armageddon” eseményét, ahogyan azt Jel 16:16 és Dán 11:45 megjövendöli. Az Armageddon név jelentése: „a gyülekezés hegye”, az Úr hegyére vonatkozik, ahol Isten gyermekei összegyűlnek Őt imádni. Ám itt a „gyülekezés” arra utal, amikor az emberek azért jönnek össze, hogy megtámadják Isten népét. Az „Úr hegye” a lelki Sion, vagy Jeruzsálem előképe. Dávid prófétaként látja, hogy a világ békéje Jeruzsálem békéjétől függ. Ezért biztat, hogy imádkozzunk Jeruzsálem békéjéért, mert ettől függ a világ békéje, áldása és üdvössége.

**15. és 24. zsoltár: Az Úr hegye. A 15. és 24. zsoltárban Dávid ugyanarra az eseményre vonatkozó kérdést tesz fel, a szent hegy elfoglalására, utalva a mennyei, új Jeruzsálemre. A válasz azonban eltérő a két zsoltárban. A 15. zsoltár az emberi szintre összpontosít, Isten népére vonatkozik. Az igazak ábrázolása ellentétes a gonoszok jellemzésével (14. zsoltár), akik üldözik Isten népét, az igaz nemzedéket (Zsolt 14:5). Isten népe az Úrnál keres menedéket, az Ő szabadítását várja, ami Sionról jön (Zsolt 14:6-7).**

A 15. zsoltárban ez a gondolatmenet folytatódik, és elhangzik a kérdés: „URam, ki tartózkodhat sátradban, ki lakhat szent hegyeden?” Válaszában a zsoltáros Isten népére utal, amely – szemben az előző zsoltárban szereplő gonoszokkal – erkölcsi alapelvek, vagyis a Tízparancsolat szerint él. Szerepel itt néhány pozitív (mit tesznek – 15:2) és néhány negatív (mit nem tesznek – 15:3-5) állítás. Az első elv magába foglalja a többit: „aki feddhetetlenül jár” (Zsolt 15:2). A héber tamim szó („feddhetetlenül”) jelentése: „teljes”, de a szó magába foglalja az ártatlanság és a hamisságtól, kétszínűségtől mentes tudatos hit gondolatát is. Isten népének hite az Úr félelmén alapul (ezt olvassuk a zsoltár közepén, Zsolt 15:4-ben). Figyeljük meg azt is, hogy ezek alapvetően erkölcsi elvek azzal kapcsolatosak, hogyan bánunk egymással: hazugság (Zsolt 15:2), rágalmazás (Zsolt 15:3), megtévesztés (Zsolt 15:5).

A 24. zsoltár kiegészíti a 15. zsoltárt. A 15. zsoltár az ember életére vonatkozik, a 24. zsoltár pedig kozmikus szemszögből szemléli és három részletben közelíti meg a dolgokat. Az első rész azt hangsúlyozza, hogy Isten a Teremtő, Ő uralkodik a világegyetem felett (Zsolt 24:1-2), ezután istentiszteletre hívja az embereket a kérdéssel: „Ki mehet föl az ÚR hegyére?” A zsoltárok könyvében az imádat általánosságban az ember válasza Isten teremtői voltára (Zsolt 95:6; 100:1-3). A második rész (Zsolt 24:3-6) felel a 3. versben feltett kérdésre, hangsúlyozza, hogy csak az mehet fel az ÚR hegyére – értsd: imádni Őt (Zsolt 24:4) –, akinek tiszta a keze, ártatlan a szíve és nem bálványimádó. A zsoltár itt nem az abszolút tökéletesség ideális szintjére utal. Később a hívőket úgy jellemzi, hogy „az őt keresők nemzedéke” (Zsolt 24:6).

A harmadik rész (Zsolt 24:7-10) a dicsőség Királyának eljöveteléről szól. Istent itt diadalmas hősként ábrázolja az Ige, aki „hatalmasan hadakozó ÚR” (Zsolt 24:8); legyőzte a gonosz erőit és a káoszt, ezzel helyreállítja a teremtés rendjét. Más szóval, Isten népe a Sionról várja a szabadítást. Ennek az ideális képnek része a láthatatlan Istenbe vetett, személyes hit, valamint a remény az eljövendő országban, vagyis egyrészt belátást (bölcsességet) ad, másrészt apokaliptikus jelentéssel bír.

**51. zsoltár: tiszta szív. Az 51. zsoltár bevezető sorai szerint ezt az imát Dávid írta, miután Nátán próféta megfeddte a bűne miatt. Azonban bárki magáénak érezheti, értheti és értelmezheti, aki tudatában van bűnösségének és találkozni kíván a hozzá közeledő, őt kereső Istennel.**

Az ima Dávid Istenhez szóló kiáltásával kezdődik. Bűnei tudatában a zsoltáros kegyelemért és bocsánatért könyörög (Zsolt 51:3). A további szakasz két részre tagolható: az egyikben (Zsolt 51:3-11) Isten bocsánatát kéri a tőle elválasztó bűnök miatt. Istent irgalmas, igazságos Úrként ábrázolja (Zsolt 51:8), aki elrejti orcáját (Zsolt 51:11). A bűn olyan nagy és komoly, hogy a zsoltáros mindhárom szót használja, ami bűnt jelent: chéţ’ („tévedés”, „áthágás”), pesa‘ („hűtlenség”, „álnokság”), ‘avón („vétek”). Az Istenhez való visszatérés és a vele való kapcsolat helyreállításának az az egyetlen útja, hogy Isten megtisztítja bűnétől, mintha az meg sem történt volna. Az imádság első részében ezek a kulcsszavak fejezik ki az eltörlést: „töröld el” (3. és 11. vers), „tisztíts meg” (9. vers), „moss meg” (9. vers).

A zsoltár második részében (Zsolt 51:12-21) Dávid a megújítás gondolatára összpontosít. A kulcsszavak: „teremts”, „újítsd meg”, „add vissza”, „építsd föl”. Istent Teremtőként és Szabadítóként mutatja be (12., 14. és 16. vers). A zsoltár végül „Jeruzsálem falaira” utal, majd az Isten által elfogadott áldozat említésével zárul.

#### Gyakorlati alkalmazás

1.  Az e heti tanulmány fényében gondoljuk át az alábbi kérdéseket: Mit jelent ma számunkra az a felhívás, hogy „könyörögjetek Jeruzsálem békességéért” (Zsolt 122:6)?

2.  Elmélkedjünk azon, hogy Jézus szerint így kell imádkozni a mennyei Atyához: „Jöjjön el a te országod, legyen meg a te akaratod, amint a mennyben, úgy a földön is” (Mt 6:10). Tudatosítsuk, hogy ez az ima nem csupán világunk zűrzavarának lelki megoldásáról szól, hanem arról, hogy Jézus megváltoztatni jött a világot!

3.  Miként hat keresztényi jellemfejlődésünk munkálására az Úr adventjének reménye, az idők jeleinek figyelése és az, hogy készülni akarunk Isten országába? Miért kell az érzéseinknek és gondolatainknak összecsengeni Isten országa alapelveivel? A megszentelődésért tett erőfeszítéseink nyomán miért kell jobban odafigyelnünk mások helyzetére, miért kell emiatt még etikusabban bánni az emberekkel?

