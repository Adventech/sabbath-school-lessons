---
title:  A Sion Hegyén
date:  19/05/2025
---

Jelenések 14. fejezetében Isten népe a Sion hegyén van. Eredetileg a közvetlenül a mai Jeruzsálem óvárosától nyugatra álló hegyet nevezték Sionnak, azt tekintették az isteni trón és a nép közötti jelenléte székhelyének. Később a Mórija hegyét, a templom hegyét is Sion hegyével azonosították.

Vagyis mint A jelenések könyvének legtöbb kulcsjelenete, úgy Isten végidei maradékának ez a fontos bemutatása is a szentély szókészletével történik. A Báránynak hála Isten népe a szent hegyen áll!

`Olvassuk el a 15. és a 24. zsoltárt, ahol Dávid igen fontos kérdést tesz fel: „ki tartózkodhat sátradban” (Zsolt 15:1, ÚRK)? Az itt említett zsoltárokban adott válaszokat hasonlítsuk össze Jel 14:1-5 szakaszával! Milyen párhuzamokat találunk? Hogyan lehet csatlakozni ehhez a csoporthoz? Mi a jelentősége annak, hogy az Atya neve van felírva a homlokukra (Jel 14:1)?`

Jó magas elvárásokat támaszt Dávid zsoltára a bűnös emberek számára azzal kapcsolatban, hogy kik léphetnek Isten színe elé. Vajon ki mondhatja el őszintén közülünk, hogy mindig tökéletességben járt, mindig igazat szólt a szívében (Zsolt 15:2)? Senki nem állíthatja, hogy „nem rendül meg soha” (Zsolt 15:5, ÚRK). A Biblia tanítása szerint aki azt mondja, hogy soha nem követett el bűnt, abban nincs meg az igazság (1Jn 1:8).

Csak egy következtetésre juthatunk: egyedül a Bárány tehet bennünket képessé arra, hogy megálljunk a Sionon. A zsoltárában Dávid ugyan nem említi a Bárányt, de Ő az, aki megjelenik Jelenések 14. fejezetében. Mintha ez a fejezet megadná a választ Dávid kérdésére. Isten Báránya a Sion hegyén, a szentélyben áll, ezért mi is ott lehetünk vele, mert hit által Isten nekünk tulajdonítja az Ő tökéletes igazságát. Tehát „bizalmunk van a szentélybe való bemenetelre Jézus vére által azon az úton, amelyet ő szentelt nekünk új és élő út gyanánt, a kárpit, azaz az ő teste által” (Zsid 10:19-20, ÚRK). Mégis, miben reménykedhetnénk Jézus vére nélkül? Valójában semmiben!

`Gondoljunk a Bibliának azokra az ígéreteire, amelyek a bűn feletti győzelemről szólnak! Miért nem tudunk mégsem felérni ahhoz a tökéletes példához, amit Jézus állított elénk? Miért van szükségünk a Helyettesünkre, az Ő tökéletes életére?`

---

#### Ellen G. White idézetek

„Ezek azok, akik követik a Bárányt, valahova megy. Ezek áron vétettek meg az emberek közül Istennek és a Báránynak zsengéiül.” (Jel 14:4) Látomásban látja őket a próféta. A Sion hegyén állnak, szent szolgálatra felövezve és fehér gyolcsba öltözve. „A fehér gyolcs: a szentek igazságos cselekedetei.” (Jel 19:8) De mindazoknak, akik követik a Bárányt a mennyben, előbb a földön kellett követniük; nem kedvetlenül, bosszankodva, hanem bizalommal telve, készséges, szeretetteljes engedelmességgel, miként a nyáj követi pásztorát. – Az apostolok története, 591. o.

Tekintetünk ezután nemsokára kelet felé irányult, ahol egy kis sötét felhő tűnt fel, alig volt féltenyérnyi nagyságú. Mindnyájan tudtuk, hogy ez az ember Fiának a jele. Mély csendben néztük mindnyájan a felhőt, mely egyre közelebb jött hozzánk, mind világosabban, fényesebben és dicsőségesebben ragyogott, míg végül egy nagy, fehér felhővé vált. A felhő felett szivárvány látszott, amit tízezernyi angyal vett körül, akik kedvesen énekeltek. A szivárványon ült az ember Fia. Haja fehér fürtökben omlott le vállára, s fejét számos korona ékesítette. Lába, mint a tűzoszlop; jobb kezében éles sarló, bal kezében pedig ezüstharsona volt. Szeme olyan volt, mint a tűzláng, amely át- meg átjárta gyermekeit. Minden arc elsápadt, s azokat, akik elvetették Istent, sötétség fogta körül. Mindnyájan így kiáltottuk fel: „Ó, ki állhat meg az Úr előtt? Szennytelen-e a ruhám?” Az angyalok abbahagyták éneküket, s egy ideig a legfélelmetesebb csend uralkodott, mikor Jézus felkiáltott: „Akiknek szívük és kezük tiszta, megállhatnak: kegyelmem elég nektek.” Arcunk boldogságtól sugározott, és szívünket teljesen betöltötte az öröm. Az angyalok még erőteljesebben kezdtek énekelni, miközben a felhő folyvást közeledett a földhöz. – Tapasztalatok és látomások, 15. o.

Mindent meg kell tennünk annak érdekében, hogy meg tudjuk vívni a hit nemes harcát. Küzdjünk, harcoljunk, és minden erőnkkel azon kell lennünk, hogy beléphessünk a szoros kapun. Mindenkor az Úr legyen figyelmünk középpontjában. Igyekezzünk minden cselekedetünkkel tisztességet szerezni Istennek, kezünket és szívünket őrizzük meg tisztán. Segítséget kaptunk attól, akinek hatalma van üdvözíteni. A világosság és az igazság lelkülete fog érzékennyé tenni és megújítani minket titkos munkálkodása révén, hiszen lelki fejlődésünk nem önmagunknak köszönhető, hanem Istennek. […]

Jézus lejött földünkre, hogy mennyei erőt hozzon az embernek, és hogy kegyelme által megváltozzunk, hozzá hasonlóvá váljunk. Ha ott él a szívben az Isten iránti engedelmesség utáni vágy, és ha ennek érdekében minden tőlünk telhetőt megteszünk, vágyainkat és erőfeszítéseinket Jézus a legjobb emberi szolgálatként fogadja el, és isteni érdemeivel kipótolja hiányosságainkat. – Signs of the Times, 1890. június 16.