---
title:  Történet
date: 23/05/2025
---

#### DIANA TÖRTÉNETE – 4. RÉSZ  EGY VOLT ADVENTISTA UDVARLÓ

Andrew McChesney

Diana gondolatai Istenre terelődtek, miután a megnyugtató hang megakadályozta, hogy öngyilkos legyen. Akkor vasárnap elment egy templomba a három gyermekével, de a zene élete rossz időszakára emlékeztette, ezért felálltak és kimentek. Az élete egyre rosszabb lett. Tolvajok törtek be hozzájuk, és elvitték azt a keveset is, amijük volt. Közben az agresszív barátjától terhes lett, és azon gondolkozott, hogy elveteti a gyereket. Egy éjjel, miután a gyerekeit elaltatta, szíve megtelt szégyennel. Istenhez kiáltott: „Hát ezért mentettél meg?” „Jézus, szükségem van rád!” – zokogta. Mintha a koromsötét szoba fénnyel telt volna meg, a szívében pedig erőt érzett.

Néhány hónappal később találkozott valakivel, akit különösnek tartott. Loren Fish adventista családban nőtt fel, az édesapja lelkész és gyülekezetalapító volt, de ő a főiskola első évében eltávolodott Istentől. Inni kezdett és a tanulást is abbahagyta. Diana egy táncklubban találkozott vele Santa Feben. A férfi megtudta, hol dolgozik, ott is meglátogatta, de Diana nem akart új kapcsolatot, amikor még ki sem lépett az akkori rossz kapcsolatából. Loren fiatalabb volt nála, éretlennek tartotta. Azt sem akarta, hogy a fiú belelásson a zűrös helyzetébe, és nem akart újabb sebeket sem kapni. Loren később Chicago közelébe költözött.

Egyszer Loren felhívta Dianát, éppen, miután a nővel erőszakoskodott a barátja, kilyukasztotta az autója kerekeit, aztán meg rátámadt a szerkesztőség parkolójában, ahol mindketten dolgoztak. Diana örült, hogy hallotta Loren hangját. Emlékezett rá, hogy mellette biztonságban érezte magát. „Meglátogathatsz, amikor csak akarsz” – mondta neki. Loren azon a hétvégén meg is érkezett, és többé nem ment el.

Folytatás következik

