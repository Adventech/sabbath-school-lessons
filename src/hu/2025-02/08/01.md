---
title:  Zsoltárok, 1. Rész
date:  17/05/2025
---

### E heti tanulmányunk
2Mózes 33:18-23; Zsoltárok 5; 15; 24; 51:9-17; 122; Zsidókhoz 9:11-15

> <p></p>
> „És láttam, íme, a Bárány állt ott a Sion hegyén, és ővele száznegyvennégyezren, akiknek homlokára fel volt írva az ő neve és Atyjának neve” (Jel 14:1, ÚRK).

Hetednapi adventistaként megszoktuk, hogy az ószövetségi történetekben kutatjuk a Jelenések szimbólumait, mert igyekszünk megérteni azokat. Az egész Ótestamentumban találni ilyen beszámolókat, persze nem csak ezek számítanak jó forrásnak.

Az egyik különösen gazdag információforrás A zsoltárok könyve – szent költemények gyűjteménye, amelyek különféle emberi tapasztalatokat és istenélményeket tárnak fel, a bűn és a szenvedés miatti kesergéstől a bűnbocsánat és az üdvösség, valamint az Istennel való kapcsolat felszabadult öröméig.

A zsoltárok könyvét figyelmesen olvasva olyan részletekre bukkanunk, amelyek életre keltik A jelenések könyvét, kiváltképp a 14. fejezetet, ami bemutatja Isten maradék egyháza munkájának záró szakaszát. Isten végidei népe hasonló feladatot kapott, mint régen Izrael: a nemzetek világosságaként az utolsó, kegyelemmel teljes meghívást kell közvetíteni minden népnek, hogy imádják a Teremtőt és engedelmeskedjenek neki.

Isten énekeskönyvének egyes részletei által új megközelítésből érthetjük meg és értékelhetjük saját szerepünket a föld történelmének záró eseményeiben.

---

#### Ellen G. White idézetek

Az Újszövetség mutatja be az Ószövetség gazdag történelmének fontosságát. Én lelkem, áldd az Urat! Tüzetesen kell tanulmányoznunk az Ószövetséget, mert az ismeret kincseit rejtegeti. Izrael gyermekeinek az egyiptomi rabszolgaságból való szabadulása során nappal felhőoszlop nyújtott árnyékot a vonuló népnek 40 éven keresztül. Éjszaka pedig a felettük őrködő tűzoszlop tett bizonyságot Krisztusról, a világ világosságáról, aki maga volt a bátorságuk, tanítójuk és vezetőjük… Most nekünk kell felöltenünk a teljes fegyverzetet, hogy bármi történjen, az Istentől kapott erő által készen legyünk minden válságos helyzetben megállni.

Szüntelenül emlékeznünk kell Krisztus szavaira: „Én vagyok a világ világossága: aki engem követ, nem járhat a sötétségben, hanem övé lesz az életnek világossága.” (Jn 8:12) Rendelkezésünkre áll mind az Ó-, mind pedig az Újszövetség történelme. Bízzunk Istenben! Krisztus az igazság, az Ószövetség történelmének alfája, és annak minden kincse (tanítása) az Újszövetség történelme által nyert értelmet és jelentőséget.

Egyesek azt mondják, hogy az Ószövetség történelme a hold világosságához, az Újszövetségé pedig a nap világosságához hasonlít. Az Ószövetséget olvasva nem állíthatom ezt. Az Írás olyan, mint a hajnal világossága. Krisztus világlik ki belőle, aki az út, az igazság és az élet mind az Ó-, mind pedig az Újszövetségben. Azok a tanítások, amiket Izrael kapott a Sínai-hegynél, magát a nagy tanítót, a végtelen Isten Fiát mutatják be, akinek minden szava igaz. – Manuscript 142, 1904.

Minden más a Biblia központi témája köré fonódik a Szentírásban, és ez a központi téma a megváltási terv, Isten képmásának helyre­állítása az emberi lélekben. Az Édenben elhangzó ítéletben rejlő első reményteljes ígérettől egészen a Jelenések dicsőséges ígéretéig – „és látják az ő orcáját; és az ő neve homlokukon lesz” – a Biblia összes könyve és bekezdése e csodálatos téma körül forog: az ember fölemelése és Isten hatalma, mely győzelmet ad Urunk, Jézus Krisztusunk által. Itt fedezhetjük fel, ahogy a mennyei Fenség megalázta magát, a helyettesünkké vált, hogy egymaga küzdjön meg a sötétség hatalmaival, és győzőn a mi érdekünkben. E témák tiszteletteljes csodálata egyszerűen nem teheti meg, hogy ne lágyítsa, tisztítsa és nemesítse meg az emberi szívet, ugyanakkor ne nyújtson új életerőt az elmének. – Signs of the Times, 1906. április 18.