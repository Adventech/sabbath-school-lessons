---
title:  Reménység A Bajban
date:  26/05/2025
---

Nagyrészt szimbolikus A zsoltárok könyvének nyelvezete, de a bolygó végső helyreállításával kapcsolatos részeknél aligha gondolhatjuk csupán annak. A 46. zsoltár figyelmeztet, hogy Krisztus visszajövetelekor erős hatások érik a földet, nem csak a hegyeket és a tengereket, mert a földi történelem vége az évezredek alatt annyi szenvedést okozó világi birodalmak, emberi kormányzatok sanyargató rendszereinek összeomlását is jelenti.

Egyszer s mindenkorra vége lesz ezeknek a hatalmaknak és a sok gonoszságnak, szenvedésnek, amit a világra szabadítottak.

`Olvassuk el Jer 4:23-26 szakaszát! Mit tudhatunk meg ebből a részből a világ sorsáról, amíg meg nem látjuk az „új eget és új földet” (Jel 21:1)?`

A bibliai prófécia bemutatja, mi történik a világgal. Dániel 7. fejezetének látomásában például viharos tenger látszik, abból emelkednek fel a világ nemzetei. Küzdelmek és háborúk szelei korbácsolják a pogányság tengerét (a földet), egyik birodalom váltja a másikat, de semelyik sem képes megoldani az emberiséget szorító valós problémát. A világi vezetők majdnem mindig olyan bűnösnek és önzőnek bizonyulnak, mint a többi ember.

Dániel látomásának egyetlen birodalma sem lett Isten népének biztonságos otthona (bár voltak közöttük jobbak). Azt viszont tudjuk, hogy Isten országának polgárai vagyunk (Fil 3:20), és bolygónk káosza felett a magasságban ott van Isten rendíthetetlen trónja (lásd Ez 1:26). Jézus elmondta: visszatérése előtt egyre mélyebb káoszba fordul a világ (Máté 24. fejezet), de mivel Isten mindent kézben tart és beváltja ígéreteit, hittel kitarthatunk, akármilyen állapotok uralkodnak is most a bolygónkon. „Nemzetek zajongnak, országok mozognak; kiereszti hangját, megszeppen a föld. A Seregek Ura velünk van, Jákób Istene a mi várunk” (Zsolt 46:7-8). Rövidtávon nézve a dolgok nem haladnak jól, nem is fognak, de hosszútávon? Jézusnak hála, az már egészen más kérdés!

`Tagadhatatlan, hogy a világ állapota kaotikus, irányíthatatlannak tűnik. Azonban hogyan mutat rá például Dániel 7. fejezetének próféciája, hogy ha hűségesek maradunk, jóra számíthatunk?`

---

#### Ellen G. White idézetek

Nekünk, akik közvetlenül a megvalósulás határán állunk, milyen végtelenül fontos, milyen érdekfeszítő a bekövetkezendő dolgoknak ábrázolása, azoké az eseményeké, amelyekre Isten gyermekei figyelnek, várnak, vágyakoznak, és amelyekért imádkoznak, mióta ősszüleink kiléptek az Édenből!

Zarándoktársaim! Még itt vagyunk a földi élet árnyai és zűrzavarai között. De Megváltónk nemsokára megjelenik, hogy szabadulást és nyugalmat hozzon. Hitben lássuk meg a jövő áldásait, ahogy Isten megrajzolta őket! Krisztus, aki meghalt a világ bűneiért, szélesre tárja az Éden kapuit mindazok előtt, akik hisznek benne. A harc nemsokára véget ér Jézus győzelmével. Nemsokára meglátjuk Őt, akiben örök életünk reménysége összpontosul. Ha már nála leszünk, semminek tűnik majd az élet minden próbája és szenvedése. Az előbbi dolgokra „nem is emlékeznek, senkinek sem jut eszébe”. „Ne veszítsétek el hát bizodalmatokat, amelynek nagy jutalma van. Mert állhatatosságra van szükségünk, hogy az Isten akaratát cselekedjétek, és így beteljesüljön rajtatok az ígéret. Mert még egy igen-igen kevés idő, és aki eljövendő, eljön, és nem késik.” „Izraelt megszabadítja az Úr örökké tartó szabadságra. Nem ér benneteket szégyen és gyalázat soha-soha többé.” (Ésa 65:17; Zsid 10:35–37; Ésa 45:17)

Nézz fel, nézz fel, és növekedjen a hited! Ez a hit irányítsa lépteidet azon a keskeny ösvényen, amely a város kapuin át a végtelenbe vezet, a megváltottak részére készített, kötelékektől mentes, dicsőséges jövőbe. „Legyetek tehát türelemmel, testvéreim, az Úr eljöveteléig. Íme, a földművelő várja a föld drága gyümölcsét, és türelmesen várja, amíg az korai és késői esőt kap. Legyetek tehát ti is türelemmel, és erősítsétek meg a szíveteket, mert az Úr eljövetele közel van.” (Jak 5:7–8) – Próféták és királyok, 731–732. o.

Csüggedéssel vagyunk tele, pedig remény kellene, hogy betöltse az életünket. Nem merészelem hitszememet levenni Jézusról, hogy a vihar keltette hullámokra tekintsek, mint a szegény, félelemtől rettegő Péter, mert attól tartok, hogy elsüllyedek. Elég sok gyötrődést, zavarodottságot és kételkedést látok, ami elvonhatná a figyelmemet, és megzavarna, ha rájuk tekintenék, és ezekkel foglalkoznák. De én naponta többször is elmondom: „Segíts, Uram, hiszen egyedül te segíthetsz, hogy teljesen benned bízzak. Tied az ügy, és nem fogod megengedni, hogy igazságod megszégyenüljön.” – Letter 3/b, 1881.

Még mindig sötétség és a földi dolgok zavargásai vesznek körül. Tekintsünk lelkesedéssel az eljövendő, áldott életre. Engedjük, hogy hitünk áttörjön a sötét felhőkön, és arra szegezzük a tekintetönket, aki meghalt, hogy elvegye a világ bűneit. Ő kitárta a menny kapuit azok előtt, akik elfogadják, és hisznek benne. Erőt ad, hogy Isten fiai és leányai legyenek. Tegyünk meg mindent annak érdekében, hogy tanulságos leckékké váljanak a szörnyű szenvedések, amelyek által megtanulunk harcolni a Krisztusban elnyerhető elhívásunk jutalmáért. Bátorítson a gondolat, hogy az Úr nemsokára visszajön. Bárcsak ez a reménység vidámítaná meg a szívünket! „Mert még vajmi kevés idő, és aki eljövendő, eljő, és nem késik.” (Zsolt 10:37) Boldog az a szolga, akit az Úr őrhelyén talál, amikor eljön. – Heaven, 160. o.