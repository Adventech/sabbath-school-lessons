---
title: Tanítói melléklet
date: 30/05/2025
---

### Zsoltárok, 2. rész

#### Áttekintés

**Kulcsszöveg: Zsoltárok 67:3-4**

**Alapigék:  Zsoltárok 46; 47; 67; 75**

**Bevezetés**

Múlt héten azt tanulmányoztuk a kiválasztott zsoltárokból, hogyan éljen Isten népe a végidőben, miközben készül az Úr eljövetelére. A lecke a kihívásokról és harcokról szólt, amelyek a személyes életüket is érintették. A zsoltárok szerint mély megtérésre, a szív teljes átalakulására van szükség. A vizsgált zsoltárok óvták a választott nép hitközösségét a külső ellenségtől is, amely a kegyetlen üldözés idején elviselhetetlen szenvedést hoz rájuk. Az erre a hétre kiválasztott négy zsoltár Istenre irányítja a figyelmet. Az első úgy mutatja be a Mindenhatót, mint aki a menedékünk, aki vigasztal és megerősít, közel von magához és mindig biztos segítség a nyomorúság idején (Zsolt 46:1).

A második zsoltár megérinti a szívünket, örvendezésre késztet, „mert az egész föld királya az Isten” (Zsolt 47:8-9). A harmadik zsoltár felerősíti ezeket az érzéseket, majd hálaadásba csap át, amiért a Mindenható válaszol kiáltásunkra. Már nem csak újra meg újra elismételjük kéréseinket Istennek, szabadításért könyörögve, nem csak elmondjuk neki a panaszainkat, ráárasztva elkeseredésünket amiatt, hogy „az ítélet helyén hamisság és az igazság helyén gonoszság van” (Préd 3:16). Végső soron Isten a Bíró, aki igazságot szolgáltat a világnak, majd Ő helyreállítja a rendet (Zsolt 75:8, 11). A negyedik zsoltár a papi áldás beteljesüléséről ír. Isten a népe között lakozik irgalmának bőséges áldásaival (Zsolt 67:7).

#### Kommentár

**46. zsoltár: Isten a mi oltalmunk. Ezt a zsoltárt Kórah fiainak tulajdonítják, akik léviták voltak (1Krón 6:16, 22), az ő feladatuk volt a templomi zene biztosítása. Ezért is utal ez a zsoltár a templomra, „a Felséges szent hajlékára” (lásd Zsolt 46:5). A zsoltár szerint kettős veszéllyel találkozunk. Vannak természeti katasztrófák, mint a komoly földrengés, amitől megremeg a föld, a tenger és a hegyek (Zsolt 46:4), hegyek omlanak a tenger közepébe (3. vers). Ellenséges hadak kegyetlen támadásai is hatalmas veszélyt jelentenek, amint „a nemzetek zajonganak” kifejezés szemlélteti. Az ő haragjuk is beindít egy mozgást, ami minden földi birodalom összeomlásához vezet (Zsolt 46:7).**

A kettős baj közvetlen áldozata Isten népe, akiket a zsoltárban megszólalókkal azonosíthatunk, és itt olvassuk az apokaliptikus katasztrófára adott válaszukat: „Azért nem félünk” (3. vers). A természet és a népek támadnak ugyan, de Isten népe kétszeres védelmet kap: a természettől és Istentől is. Egyrészt örömüket lelik Isten városának folyójában (Zsolt 46:5), ami az Új Jeruzsálemből eredő, gyógyító folyamra, illetve Éden folyóira emlékeztet (1Móz 2:10). Ugyanezzel a képpel találkozunk A jelenések könyvében, az Új Jeruzsálem leírásában (Jel 22:1). Másrészt Isten ott van a szent városban (Zsolt 46:6). Ő az oltalmunk, aki igen biztos segítség a nyomorúságban (Zsolt 46:2). Figyeljük meg, hogy a teremtő Isten és a természet között egyetemes harmónia van: Isten uralja az elemeket, ahogyan Jézus is parancsolt a tengernek (Mt 8:27). A kép a nagy küzdelem utolsó eseményeire utal, amikor a gonoszok felsorakoznak Isten táborával szemben, aminek jelképe a szent hegy (a mennyei Sion). A zsoltár összecseng az emberi történelem utolsó csatájának apokaliptikus próféciájával, ahogyan azt Dán 11:45 és Jel 16:16 ábrázolja. Azzal a bizonyossággal zárul, hogy Isten „velünk van” (Zsolt 46:12).

**47. zsoltár: Isten a Királyunk. A 47. zsoltár szintén reménységgel folytatódik. Sion Istenének győzelméről énekel a Kórah fiai közül való lévita, aki az előző zsoltárt is szerezte. A templom Istene a királyi székén, a Sionon ül. Teljes győzelmet aratott az ellenség felett, ezért királynak kiáltják ki. Ez a zsoltár a királyzsoltárok vagy koronázási zsoltárok közé tartozik, amelyeknek közös jellemzője, hogy Istent, a Királyt dicsőítik (lásd a 93., 96–99. zsoltárokat).**

Figyelemre méltó, hogy a 47. zsoltárt később a zsidó liturgiában Rós Hásáná (Újév) ünnepén énekelték, a zsidó naptár szerinti első hónap, tisri első napján. A 6. vers említi a kürtzengést, tehát sófárt szólaltattak meg azon a napon, ünnepelve a reménységet, miszerint egy nap Isten minden nemzet fölött uralkodni fog. Azok a népek dicsőítik, amelyeket a háborúban legyőzött (Zsolt 47:4). A jelenések könyve ugyanerre utal, amikor „a pogányok gyógyításáról” beszél az Új Jeruzsálemmel összefüggésben (Jel 22:2). Az ősi Izraelben a nemzetek (gójim) szó Izrael ellenségeit jelölte. Ebben a környezetben a népeket már nem Isten népé­nek ellenségeként mutatja be, Isten népének részévé váltak.

A kivonulás eseményét mintaként használja a zsoltáríró az új Kánaán lelki meghódításának ábrázolására. A párhuzamos kifejezések, az „örökség” és „Jákób büszkesége” (Zsolt 47:5) az ígéret földjének meghódítására utalnak, ami a környező népek leigázásával is együtt járt (lásd 5Móz 32:8). A zsoltár eszkatológiai látomással ér véget, Izraelre és a világ népeire vonatkozik, amelyek elismerik Isten mindenek felett álló uralmát.

**75. zsoltár: Isten a Bíró. A 75. zsoltár három komoly kép miatt emlékezetes, amelyek az isteni ítélet három aktusát jelzik. Elsőként megrendül a föld, meginog minden lakójával (Zsolt 75:4). Olyan ez, mintha a zsoltár a mai világot ábrázolná, amely káoszba süllyed, a rend felborul, elveszti stabilitását és erkölcsi sarokpontjait vagy oszlopait, az iránytűt. Isten bíróként emlékezteti népét, hogy Ő az, aki helyreállítja az oszlopokat (Zsolt 75:4).**

A második kép az igen erős borral teli pohár, amelynek tartalmát Isten kitölti a gonoszokra, ki kell inniuk az utolsó cseppig (9. vers). A jelenések könyve is gyakran említi Isten haragjának poharát (Jel 14:10; 16:19; 18:6).

A harmadszor a szarvak képe (Zsolt 75:11) jelenik meg, ami a hatalom és méltóság szimbóluma (4Móz 23:22; Dán 7:8).

Isten ítélete mindegyik szakaszban igazságot hoz a szétzilált közösségnek. „Letöri” a dicsekvő gonoszokat, akik „magasba emelik szarvukat” (Zsolt 75:6, 11), majd felmagasztalja az igazakat, akiknek le volt törve a szarva (Zsolt 75:11). Az isteni Bíró ezután helyreállítja a gonosz hatalmak által felborított rendet.

A prédikátor könyvének írója is ezt a reményt kínálja. „Az igazat és a hazugot egyaránt megítéli Isten. Mert ő szabja meg minden dolognak és minden tevékenységnek az idejét” (Préd 3:17; vö. 12:14). Ezt a kijelentést visszhangozza Jelenések 14 angyala, szintén erről a kettős ítéletről szól. Egyrészről kijelenti, hogy aki imádja a fenevadat (ez a hamis, megtévesztő egyház jelképe), az „iszik majd Isten haragjának borából” (Jel 14:10). Másrészről megállapítja, hogy a szentek a Teremtő Úrnak adnak dicsőséget, ők azok, „akik megtartják Isten parancsolatait és Jézus hitét”, és „megnyugszanak fáradozásuktól” (Jel 14:12-13).

**67. zsoltár: Isten az áldásunk. A 67. zsoltárral zárjuk most a sort, amely egy imádság, amint a könyörgő ember kívánságát kifejező, felszólító mód is jelzi: „Hogy megismerjék utadat e földön és szabadításodat minden nép között” (Zsolt 67:3-4, 6-8). Ez az áldáskérő ima az ároni áldásra reflektál: „Könyörüljön rajtunk az Isten, és áldjon meg minket, ragyogtassa ránk az arcát” (Zsolt 67:2; vö. 4Móz 6:23-26)! Nem tudjuk meg egyértelműen az Igéből, hogy ki az, aki itt megszólal, de a bevezető sor a zenészek vezetőjére utal, az ároni áldás idézése pedig azt sugallja, hogy egy pap vezeti a közösséget. A zsoltárt egyetemes jellege teszi különlegessé. A beszélő először magukra kér áldást: „rajtunk”, „minket” (Zsolt 67:2), majd az a kívánsága, hogy „megismerjék utadat e földön és szabadításodat minden nép között” (Zsolt 67:3), az imádság kiterjed minden megtért népre. Ez a zsoltár előre mutat az eszkatológiai teljesedésre, amikor nemcsak Izrael, hanem minden nép részesül Isten áldásából. Ez csak az „Új Jeruzsálemben” fog teljesülni, amelynek „nincs szüksége sem napra, sem holdra, hogy világítsanak benne, mert Isten dicsősége megvilágosítja azt” (Jel 21:23).**

#### GYAKORLATI ALKALMAZÁS

Nem kell a végidei üldözésig várni, hogy érezzük, mennyire szükségünk van Isten oltalmára ma. A sok nehézség mind lehetőség arra, hogy tapasztaljuk Isten oltalmát. Nyomorúság ideje lehet az is, mikor fenyegetést érzünk munkatársaink vagy barátaink részéről, akik nem hisznek, talán gúnyolnak, terveket szőnek ellenünk a hátunk mögött. Esetleg betegség gyötör, bánt a kudarc az iskolai vizsgán, vagy a pénzhiány, az anyagi biztonság hiánya, vagy a magány. Ezek az élethelyzetek megtanítanak arra, hogyan hagyatkozzunk Isten oltalmára. Egyedül a Mindenható tudja megadni azt a segítséget, ami kiutat jelent bármely problémából. Csak Ő képes biztosítani az erőt a nehézségek elviseléséhez.

A „királyság” fogalma már nincs nagyon jelen a modern életben. Mégis fontos számunkra és segít a megalázó körülmények között, hogy ne legyünk letörtek és csüggedtek, hiszen az egész föld hatalmas Királya visel gondot rólunk. Az Ő gyermekeiként hamarosan örökül kapjuk mindazt, amit megígért nekünk.

Gondokkal küzdve és igazságtalan helyzetekkel szembesülve elmélkedhetünk A prédikátor könyvének következő sorain: „nem a gyorsak győznek a futásban… mert minden a maga ideje és sorsa szerint történik” (Préd 9:13).

Az élet igazságtalanságait látva a kegyelem működésére is gondolnunk kell. Nem érdemeljük meg Isten jóságát és kegyelmét, amit kaptunk, csak Isten kegyelmétől függünk. Az Ő világossága a világosságunk már itt és most. Hogyan fogadhatjuk el és élvezhetjük most is Isten kegyelmét, járhatunk bizalommal és örömmel vele, az Ő világosságában?

