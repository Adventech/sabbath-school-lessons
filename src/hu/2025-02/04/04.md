---
title:  Megkapod, Amit Kértél
date:  22/04/2025
---

Az eredeti terv szerint Izraelt a többi néptől eltérően nem emberi uralkodónak kellett volna vezetnie. Idővel azonban a hitük meggyengült, és olyasmi után kezdtek vágyakozni, mint ami a „népeknél”, a pogányoknál volt.

`Olvassuk el 1Sám 8:4-18 szakaszát! A vének vajon miért találták vonzónak a királyságot? Hogyan eshetünk mi is hasonló kísértés csapdájába?`

Fontos megjegyezni, hogy királyt kérve elutasították Isten uralmát a nép felett. A nemzet alapításától fogva közvetlenül a Teremtő vezetése alatt kellett állniuk, és a vele való kapcsolatukat kellett többek között a szentély és az abban folyó szolgálatok által is bemutatni. Amikor királyt kértek, ugyanolyan szenvedést szabadítottak magukra, mint amit a pogány országok tapasztaltak: katonákat soroztak be a király háborúi miatt, lefoglalták a tulajdonukat, adókat vetettek ki rájuk és egyebek. Rá kellett ébredniük, hogy az emberi hatalmasságok a saját hasznukat nézve uralkodnak, nem pedig a jó érdekében, ahogyan Isten teszi. Az új rendszer ráadásul állandósulni fog: Izrael megkapja, amit kért, viszont már nem lesz visszaút, amikor felismerik annak hátrányait. „És panaszkodni fogtok annak idejében királyotok miatt, kit magatok választottatok, de az Úr nem fog meghallgatni akkor titeket” (1Sám 8:18).

Isten ismeri népe gyengeségét, és már korán megjövendölte, hogy Izrael királyt fog kérni. Ezt meg is tették, így a szent történelem nagy része a választásuk következményeinek története lett.

Olvassuk el 5Móz 17:14-20 szakaszát! Figyeljük meg, nem Isten mondja, hogy „adok nekik királyt”, hanem a nép akart királyt magának. Isten biztosítékokat helyezett el, hogy védje őket az emberi uralom néhány rossz hatásától – bár a nép és királyai a történelem tanúsága szerint ezeket gyakran figyelembe sem vették.

Egyszerűen csak meg kell néznünk Izrael királyválasztás utáni történelmét, hogy lássuk, mennyivel rosszabb lett a helyzet. Egyes királyok jobbak, mások rosszabbak voltak, de még a „jók” is követtek el rossz dolgokat (gondoljunk csak Dávidra és Betsabéra). Sok esetben a nép olyan király uralma alatt élt, aki „Gonoszul cselekedett az ÚR szemében” (1Kir 15:26, ÚRK; lásd még 1Kir 11:6; 16:30; 2Kir 3:2 stb.).

Egy dolog közös minden emberi kormányzatban, úgy régen, mint ahogy ma: bűnös emberek uralkodnak bűnös emberek felett. Mégis, mi romolhat el?

---

#### Ellen G. White idézetek

Isten a prófétája által közölte, hogy király fog uralkodni Izrael felett, de ez még nem jelentette azt, hogy a királyság az ő akarata szerint való, vagy hogy a nép javára lesz. Csupán a tényt szögezte le, amely abban állt, hogy Izrael nem hallgatott az Úr tanácsára, ezért saját útjára engedte őket. Hóseás azt mondja, hogy Isten haragjában adott királyt népének (Hós 13:11). Ha az emberek saját útjukra indulnak anélkül, hogy kikérnék a menny tanácsát, vagy ellenkeznek akaratával, az Úr elengedi őket, hogy keserű tapasztalataik beláttassák velük cselekedetük téves voltát, és bűnbánatra késztessék őket. Az emberi bölcsesség és kevélység csakhamar veszedelmes vezetőnek bizonyul. És előbb lesz átok, mint áldás, az, amit az emberi szív Isten akarata ellenére meg­kíván. – Pátriárkák és próféták, 605. o.

Amikor Sault királlyá kenték, Sámuel figyelmeztette a népet, hogy az a nagy veszély fenyegeti őket, hogy a jövőben megfeledkeznek az Úrral kötött szövetségről, és nem a nemzet legfőbb urának fogják tekinteni Istent. Az izraeliták királyt követeltek, és meg is kapták, Sámuel mégis kijelentette, hogy az Úr az ő végtelen irgalmából kész megbocsátani és segítséget nyújtani nekik, ha félik Őt, és neki szolgálnak. El kellett dönteniük, hogy Izrael visszatér-e, vagy sem, Isten vezetéséhez. Isten népe – királyával az élen – hallgat-e Istenre, vagy nem. Vagy megszűnik Isten népévé lenni, vagy a királyság alapelveiként lelki elveket választ, hogy a nemzetet a mennyei hatalom irányíthassa. Ha Izrael teljes mértékben megállt volna az Úr mellett, akkor Isten olyan országot alapított volna, amelyben az ember akarata és a földi dolgok a menny akaratának engedelmeskedtek volna, s ezáltal eleget tettek volna az Istennel kötött szövetségnek. Mindez azonban korlátolt elménk számára kevésbé tűnhet fontosnak, pedig igazán lényeges. Vajon a király, akit Izrael választott, hallgatni fog a királyok királyára? Akaratát aláveti-e a mennyei Atya akaratának? Izraelben egyetlen olyan király sem hozhatott jólétet, aki nem ismerte el Isten felsőbbrendűségét. Amíg Izrael Istennek engedelmeskedett, addig álltak oltalma alatt. – Signs of the Times, 1888. június 1.

Mégis Isten választotta ki Izraelt. Ő hívta el, hogy megőrizze törvényének ismeretét az emberek között, valamint azokat a szimbólumokat és jövendöléseket, amelyek az Üdvözítőre mutattak. Az Atya azt akarta, hogy ez a nép legyen az üdvösség kútfeje a világ számára. Ami Ábrahám volt vándorlásai földjén, ami József volt Egyiptomban és Dániel Babilónia királyi udvarában, azzá kellett volna válnia a zsidó népnek is a nemzetek között. Istent kellett volna kinyilatkoztatniuk az embereknek. […]

Az izraeliták reménysége azonban világi nagyságra irányult. Kánaánba való bemenetelük óta eltávolodtak az Úr parancsolataitól, és a pogányok útjain jártak. Isten hiába figyelmeztette őket prófétái által; a pogány elnyomás büntetését is hiába szenvedték el. Minden egyes vallási ébredést még mélyebb hitehagyás követett. – Jézus élete, 27–28. o.