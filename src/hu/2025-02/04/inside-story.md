---
title:  Történet
date: 25/04/2025
---

#### KÜLÖNLEGES GYÜLEKEZETALAPÍTÓ

Andrew McChesney

Amikor Sunita férjhez ment, a család arra számított, hogy adventista lesz. Az ázsiai kultúrában a nők követik férjüket, ezért Manoj és a szülei azt gondolták, hogy bizonyára ő is elfogadja majd a hitüket, de nem így történt. Látva, hogy a fiatalasszony kő- és faszobrokat imád, próbáltak beszélni neki Jézusról, de őt nem érdekelte. Amikor a család istentiszteletet tartott, ő távol maradt.

Sunita nem ismert más életformát, mint amiben felnőtt, Manoj pedig nem akarta kényszeríteni. Másfél év múlva egy nagyobb városba költöztek, és idővel két fiuk született. Az asszony később súlyos beteg lett, és mivel semmi nem segített rajta, a férje megpróbálta elhívni a gyülekezetbe. Az asszony nem talált kifogást, más reménye meg nem volt a gyógyulásra, ezért beleegyezett. Ekkor járt először adventista gyülekezetben, vagy bármilyen más templomban.

Sunita jól érezte magát a gyülekezetben, ahol kedvesen fogadták. A következő szombaton kérte a lelkészt, hogy vegye fel őt is az imalistára. Imádkoztak érte, ő pedig kezdte jobban érezni magát, majd teljesen meg is gyógyult. Már négy éve járt a gyülekezetbe, amikor egy segédlelkész, aki beszélte a nyelvét, bibliaórákat adott neki és megkeresztelte. Ettől kezdve azért imádkozott, hogy szolgálhassa Istent.

Néhány év múlva meghívást kapott, hogy globális missziós úttörőként gyülekezetet alapítson városának egy szegény negyedében. Kezdésként mindig imádkozott az emberekért. Egyre több imatapasztalatuk lett, és mind többen kérték, hogy imádkozzon értük. Hamarosan tizenöten meg is keresztelkedtek. Sunita elmondta: soha nem gondolta, hogy egyszer majd elhagyja a hitét és megismeri az igaz Istent, de Isten akarata volt, hogy az Ő dicsőségére szolgáljon.



