---
title: Tanítói melléklet
date: 25/04/2025
---

### Nemzetek, 1. rész

#### Áttekintés

**Kulcsszöveg: Dániel 7:14**

**Alapigék:  1Móz 12:1-9**

Amikor Isten megteremtette a földet, boldogságot és szeretetet akart adni az embereknek, ám ahelyett, hogy beteljesítették volna tervét, más utat választottak. A következő két leckében azt fogjuk tanulmányozni, hol vallott kudarcot az ember a helyes út megtalálásában, és hogyan vezet Isten, hogy fényt találjunk a sötétségben. A sötétség a függetlenség vágyából fakadt.

Ez a vágy először az Édenkertben jelentkezett, amikor Ádám és Éva a kígyó hatására engedetlen lett Isten iránt. Megkísértette őket, hogy olyanok akartak lenni, „mint az Isten” (1Móz 3:5). Ennek következtében megismerték a bűnt, és gyengült az erkölcsi erejük, hogy a jót válasszák a rossz helyett (1Móz 3:22). Később, az emberiség korai történetében Bábel lakói tornyot akartak építeni, hogy elérjenek Isten ajtajáig („Bab-Él”) a mennyben, és így elfoglalhassák helyét (1Móz 11:1-4). Isten azonban összezavarta a nyelvüket, önteltségük miatt szétszélesztette őket a földön.

Még Izrael népe is próbált függetlenül élni, Isten uralma helyett maguk közül kerestek királyt. Isten az emberi törekvésekre isteni kezdeményezésekkel válaszolt. Először elhívta Ábrahámot, hogy áldás legyen a népek számára, majd Izraelt, később pedig az egyházat, hogy a népek előtt tanúskodjanak Isten országáról. A Biblia a világosságot, Isten országának reményét kínálja, hogy arra, és ne földi királyságra, emberi hatalomra támaszkodjunk, a sötétség áldozataivá válva.



#### Kommentár

**Ádám és Éva**

Éva és a kígyó története feltárja az ember bukásának gyökerét: hogy mást akarnak állítani Isten helyére. Amikor a kígyó megjelenik a történetben, beszéde hasonlít a Teremtő hangjára. Mondott dolgokat (1Móz 3:1), ahogy Isten is „szólt” tízszer a teremtéstörténetben. Mindkét esetben ugyanaz a szószerkezet, a vajjó’mer („mondta”) fordul elő. A kifejezés felépítése zavarba ejtő, mivel a „mondta” igéhez nincs alany rendelve. Valójában ez az egyetlen hely az egész szakaszban, ahol az alany nincs jelölve. Tovább bizonytalaníthat, hogy az igét megelőzi az Elohim, „Isten” név, azt a benyomást keltve, mintha Isten beszélne. A héber szöveg szórendje a következő: „Isten [ő] mondta a nőnek”, tehát mintha a kígyó Isten helyére kerülne.

**Érdekes módon ugyanez figyelhető meg, amikor a nő az engedetlenség útjára lép: „úgy látta az asszony, hogy jó…” (1Móz 3:6). Ez emlékeztet arra, amikor Isten értékelte a teremtést: „látta Isten, hogy jó…” (1Móz 1:4, 10, 12, 18, 25, 31). Éva szavaiban Isten beszéde visszhangzik, ami arra utal, hogy Éva a mennyei Teremtő helyett már a saját véleményét követte: „szakított annak gyümölcséből, és evett. Adott a vele levő férjének is, és ő is evett” (1Móz 3:6). Ez a három ige (vastagon szedve) eddig csak a Teremtővel kapcsolatban szerepelt. Isten adott az embernek enni (1Móz 1:29), fogta az embert (1Móz 2:15) és kivett egyet az oldalbordái közül (1Móz 2:21). Így Éva mintha olyan lenne, mint a Teremtő, egyoldalúan „uralkodik” Ádám felett.**

Később mind Ádám, mind Éva ismét mintha Isten helyére tört volna, amikor rájöttek, hogy mezítelenek. A Biblia arról számol be, hogy „ágyékkötőket csináltak maguknak” (1Móz 3:7). A „csinál”, „készít”, „teremt” ige eddig csak Isten, a Teremtő vonatkozásában szerepelt (1Móz 1:31; 2:2 stb.). Amikor Ádám és Éva igyekezett megoldani a problémát, Isten, a Mindenható helyébe képzelik magukat, ami olyan lépés, amelyet korábban az asszony kezdeményezett. Aggasztó, hogy az emberpár csatlakozott a kígyó tervéhez, amely Isten szerepének kisajátítására irányul. Istenkáromlásukra utal az is, hogy párhuzam vonható az ‘árúm szó, amely a „mezítelenségüket” írja le és az ‘árúm szó között, amely a kígyó „ravaszságát” jellemzi (1Móz 3:1).

**Bábel építői**

A Bábel építőinek tevékenységét leíró nyelvezet a teremtéstörténetet idézi. A teremtés munkájának visszafordítására törekedtek, a Teremtő Isten szerepét megcélozva. Ez a szándék már a nemzetségi táblázatban is látszik: Nimród alapította Bábel birodalmát, és a leírás ezt az részt a ré’sit („kezdet”) szóval vezeti be (1Móz 10:10), ami utal a teremtéstörténetre (1Móz 1:1). Nimród nevének jelentése: „lázadni fogunk”. Bábel teremtőjeként jelenik meg, ahogyan Isten a mennynek és a földnek Teremtője.

Bábel tornyának történetében ugyanaz a bitorlás figyelhető meg. Az ‘al-pöné „a színén” kifejezés, amely a föld teremtés előtti állapotára utal (1Móz 1:2), itt is megjelenik (1Móz 11:4). Míg a teremtéstörténet egy elemből (víz) a sokféleség és változatosság irányába haladt, addig Bábel történetében az irány fordított, a sokféleségből jön létre egy elem. Isten szava: a vajjó’mer ’Elóhim, „Isten mondta,” helyett az építők szava, vajjó’mörú, „mondták” (1Móz 11:3-4) kerül előtérbe. A teremtés isteni beteljesülése, a vajjöhi – „és lett” (1Móz 1:3) emberi teljesítményé, vattöhi „lett” (1Móz 11:3). Isten kijelentése: a na‘aszeh, „teremtsünk” (1Móz 1:26) helyett emberi elhatározásról, na‘aszeh, „szerezzünk” (1Móz 11:4) olvasunk. Bábel építőit ugyanaz a törekvés hajtotta, mint Évát: olyanok akartak lenni, mint Isten.

**Abrám elhívása**

Ezekkel a szavakkal hívta el Isten Abrámot: „Nagy nemzetté teszlek...  és felmagasztalom nevedet” (1Móz 12:2). Isten Abrám elhívásával lépett fel Bábel építőinek terveivel szemben. Nem véletlen, hogy a káldeus Úr városában szólította meg Abrámot, hogy hagyja el hazáját. Figyelemre méltó, hogy az ősi sumér Úr városa Babilónia régiójában található, így a legszorosabban kapcsolódik Bábel eseményéhez.

Abrám meghallotta a hívást, hogy elhagyja a Bábel emlékével átitatott helyet, ami érthető, nem meglepő, nemcsak történelmi és földrajzi, hanem teológiai szempontok miatt sem. A Biblia szövegében a próféták kiáltásától az apokaliptikus könyörgésig hosszú teológiai története van a „fussatok ki Babilonból” (Bábel görög neve) üzenetének (lásd Ézs 48:20; Jel 18:4). Az isteni hívás nemcsak az elnyomatás, a száműzetés körülményeitől való szabadulásra és a nemzeteknek az ígéret földjén történő helyreállítására, hanem a szövetséghez való visszatérésre is kiterjed.

Bábel építői nagy nevet kívántak maguknak szerezni, és különleges, egyetemes nemzetté akartak válni (1Móz 11:4). Ám egyedül Isten adhat nagy nevet, csak Ő tehet egy nemzetet naggyá, egyedivé. A létrehozást jelölő ige, amely a teremtéstörténetben „teremt”-ként vagy „alkot”-ként hétszer szerepel úgy, hogy Isten az alany (1Móz 1:7, 16, 25, 26; 2:2, [2x] 3), Bábel építőinek tevékenységével kapcsolatban háromszor is előfordul, csak „tenni”, „véghezvinni”, „szerezni” fordításban (1Móz 11:4, 6 [2x]). Ezek közül az egyik konkrétan a „nevükkel” kapcsolatban (1Móz 11:4) szerepel. Eszerint Bábel a Teremtő szerepében tetszelgett. Abrám elhívása megerősíti Isten kiváltságait. Valójában csak a Teremtő Isten képes létrehozni, nevet adni, csak az Ő neve elé kerül a „nagy” (Józs 7:9) jelző.

**Abrám megáldása**

A bárak, azaz „áldás” kulcsszóként jelenik meg Abrám elhívásában, ötször is előfordul. A szóhasználat különösen hangsúlyos Mózes első könyvében, ahol 88 alkalommal találkozhatunk vele (összevetve a héber Biblia többi részével, ahol 356-szor fordul elő). A héber „áldás” fogalma gyakran a gyümölcsöző élet kilátásával kapcsolódik össze (1Móz 1:21-23). Így Abrám elhívása megdönti Bábel ideológiáját; áldása helyreállítja a teremtés erőit és a jövő ígéretét Bábel építőivel szemben, akik nem akartak együttműködni a teremtés tervével, mely a sokasodás célját szolgálja.

Míg Bábel építői csak magukra alapozva kerestek biztonságot, a nemzetek áldása kizárólag Isten Abrámra bocsátott áldásától függ. Ennek az alapvető oka egy jövőbeli történelmi esemény: „megáldatik benned a föld minden nemzetsége” (1Móz 12:3). A „benned” párhuzamos azzal, hogy „a te magodban” vagy „a te magodon keresztül”. Vagyis nem „Abrámban” teljesül az áldás, hanem Abrám „magvában”, amely ugyanaz a messiási „mag”, mint 1Móz 3:15-ben, ahol több szó, nyelvtani forma, illetve téma és asszociáció megegyezik a tárgyalt részlettel. Ilyen nyelvezetet használ Pál is, amikor leírja a „Krisztus Jézusban” (Gal 6:15) való szövetség egyetemes hatását.

#### Gyakorlati alkalmazás

**Isten helyére törve. A bűn lényege az a szándék, hogy valaki Isten helyére tör. Erre gondolva tegyük fel magunknak a kérdést: Hogyan próbálhat az ember „Isten helyébe” lépni élete bármely területén, ha nem vigyáz? Vitassuk meg a csoportban a következő szempontokat!**

Szavakkal: a hazugság, a tények elrejtése vagy torzítása. A valóság (amit Isten lát) helyett más verzió közlése. A dicsekvés általában felnagyítja valaki értékét másokkal, sőt akár Istennel szemben, mint Nabukodonozor esetében, aki felépítette Babilon városát (Dán 4:30).

A munkában: a túlórázással az ember figyelmen kívül hagyja az egészség törvényeit, vagy a családját, akiknek szüksége van rá. A lustálkodás hanyagság. A csalás vagy a plágium más munkájának, felfedezésének eltulajdonítása.

A hitéletben: valaki vagy valami más imádása Istenen kívül, legyen az pénz, munka, autó, ház vagy éppen az ember maga, ez mind bálványimádás.

**Válasz Isten hívására. Bűn Istent mással felcserélni. Mit tehetünk azért, hogy a szívünk trónjáról Isten eltávolítsa énünket, és Ő foglalja azt el? Keressünk erre bibliai példákat!**

Beszéljünk arról, mit tett Isten az emberi bűn következtében! Gondolkodjunk a helyettesítés kérdésén – azon, hogy Isten vállalta helyettünk a halált, hogy mi élhessünk! Elmélkedjünk Izrael történelmének eseményein, amikor Isten az emberekért cselekedett (pl. a teremtés, a kivonulás, a babiloni fogság, vagy amikor harcolt népéért [2Móz 14:14] stb.)!





---

#### Ellen G. White idézetek

Próféták és királyok, „Ninive, a nagy város” című fejezet (277–278. o.).