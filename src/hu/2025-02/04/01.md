---
title:  Nemzetek, 1. Rész
date:  19/04/2025
---

### E heti tanulmányunk
1Mózes 10:1-12; 12:1-9; 1Sámuel 8:4-18; Máté 20:25-28; Jelenések 18:1-4

> <p></p>
> „És hatalom, dicsőség és uralom adatott neki, hogy minden nép, nemzet és nyelv őt tisztelje. Hatalma örökkévaló hatalom, amely nem szűnik meg, és királysága sem pusztul el” (Dán 7:14, ÚRK).

A jelenések könyve bemutatja, mi Isten megoldása a bűnbe süllyedt világ helyzetére. Az utolsó fejezetek szerint az ember újból hozzáfér az élet fájához, eltűnik az átok, és attól kezdve megint Isten színe előtt lehetünk. A jelenések könyve bizonyos szempontból Mózes első könyvének fordítottja, ami továbbra is kulcsfontosságú marad, ha meg akarjunk érteni, hogyan alakultak ki kezdetben a világ problémái.

Dánielnél és a Jelenésekben egyaránt a világi uralom az egyik fő tényező – az emberi kísérletek láncolata a bolygó feletti uralomért, ami jogosan Istent illeti. Majd miután a bűn és a lázadás borzalmas epizódja örökre lezárul, Isten fog végleg uralkodni, igazságban.

Ehhez a korhoz rendkívül hosszú folyamat vezet el, az emberiség évezredeken át kísérletezett az önrendelkezéssel, ami sosem működött jól. A legnemesebb ideálokhoz még a megfogalmazóik sem értek fel soha, gyakran szörnyen messze kerültek azoktól. Tehát az emberiség évezredes szomorú történelme nem más, mint kisiklott rendszerek által ránk szabadított tragédiák beszámolója. Ez pedig csak még rosszabb lesz, amíg Isten meg nem alapítja örök országát (Dán 7:27).

---

#### Ellen G. White idézetek

Amikor az ősegyház megromlott, mert evangéliumi egyszerűségét feladta, és pogány rítusokat és szokásokat fogadott el, elvesztette Isten Lelkét és erejét. Mivel azonban irányítani akarta az emberek lelkiismeretét, a világi hatalom támogatását igényelte. Így jött létre a pápaság, egy olyan egyház, amely az államhatalomnak parancsolt, és saját céljainak előmozdítására felhasználta főként az „eretnekség” megbüntetésére. Hogy az Egyesült Államok megformálhassa a fenevad képét, ahhoz a vallási hatalomnak úgy kell a polgári hatalmat irányítania, hogy az egyház az államhatalmat is saját céljainak szolgálatába állítsa.

Ahol az egyháznak eddig volt világi hatalma, azt mindig igénybe vette, hogy a tanításaitól eltérőket megbüntesse. Azok a protestáns egyházak is, melyek a világi hatalmakkal való szövetkezés útján Róma nyomdokaiba léptek, kifejezésre juttatták, hogy korlátozni akarják a lelkiismereti szabadságot. […]

A hitehagyás következménye lett, hogy az egyház az államhatalom segítségét igényelte. Ez készítette elő a pápaság, a fenevad kialakulásának útját. Pál ezt mondta: „Jön... a szakadás, és megjelenik a bűn embere.” (2Thessz 2:3) Az egyház hitehagyása a fenevad képének megformálásához is utat fog készíteni. – A nagy küzdelem, 443. o.

A Jelenések könyve 12. fejezetében találkozunk a „nagy, veres sárkány” jelképével. A fejezet 9. verse a következő magyarázattal szolgál: „És vetteték a nagy sárkány, ama régi kígyó, aki neveztetik ördögnek és Sátánnak, ki mind az egész föld kerekségét elhiteti, vetteték a földre, és az ő angyalai is ővele levettetének.” Kétségtelen, hogy a sárkány elsősorban Sátánt jelképezi. Viszont az ördög nem személy szerint jelenik meg, hanem ügynökei által munkálkodik. Jézust is mindjárt a születése után gonosz emberek által próbálta elpusztítani. Ahol Sátánnak sikerült olyannyira uralma alá hajtani a kormányokat, hogy ­véghez vihesse terveit, ott a nemzet arra az időre Sátán ügynökévé vált. Ez minden nagy pogány nemzetre érvényes (lásd például Ezékiel 28. fejezetét, ahol Sátán Tírusz királyaként van bemutatva). Ez annak tudható be, hogy a kísértő teljes mértékben uralta az akkori hatalmat. Az első keresztény századokban a pogány nemzetek közül Róma volt Sátán legfőbb ügynöke az evangéliummal szembeni harcban, következésképpen a sárkány Rómát jelképezi. – A nagy küzdelem, 1888-as kiadás, 679. o.