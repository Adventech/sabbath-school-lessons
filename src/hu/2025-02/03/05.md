---
title:  Izsák És Rebeka
date:  16/04/2025
---

Amikor az idős Ábrahám komoly feladatot bízott legidősebb, legmegbízhatóbb szolgájára, bizonyára Isten ígéretére gondolt, amit az utódaival kapcsolatban tett neki (lásd 1Móz 15:5).

`Olvassuk el 1Móz 24:1-4 szakaszát! Miért volt olyan fontos, hogy Ábrahám fia ne „a kánaániak lányai közül” (1Móz 24:3, ÚRK) válasszon feleséget?`

Még ha kirekesztőnek tűnhet is ez az utasítás, Ábrahám számára itt lelki és nem etnikai, teológiai, nem pedig nemzetiségi kérdésről volt szó. Ismerte a kánaáni vallási szokások erkölcsi mélységét, a hamis istenek imádatát. Tudta, milyen könnyen beleránthatnák az efféle gyakorlatokba a fiát, ha közülük választ feleséget.

Az ókori Izrael történetének nagy része – sőt az évszázadok során a keresztény egyházé is – arról szól, hogy Isten népét magával sodorta a világ és annak hamis tanításai, vallási nézetei, pedig nekik kellett volna bizonyságot tenni a világ előtt. Erre talán a legfőbb példa az a szomorú eset, amikor a bibliai hetedik nap, a szombat helyett bevezették a vasárnapnak, a nap napjának pogány ünnepét, aminek kiemelkedő szerepe lesz majd az utolsó napokban.

`Olvassuk el 1Móz 24:57-67 szakaszát! Milyen tanulságokat gyűjthetünk ennek a történetnek a részleteiből Krisztus és egyháza vonatkozásában? Bűnös természetünket illetően mit tanulhatunk például abból, hogy Rebeka Izsák távoli, messze élő rokona volt?`

Mi is rokonságban állunk a Teremtővel, hiszen eredetileg a saját képére alkotta meg az embert. A bűn ugyan elválasztott tőle, mégis bennünket tart megfelelő menyasszonyának, még ha döntéseink következtében a házasságunk viharosabbá is válhat, mint amilyennek lennie kellene.

`Igen, Isten szeret bennünket, mint menyasszonyát, jobban szeret, mint mi Őt. Milyen döntéseket hozhatunk, és nap mint nap meg is kell hoznunk, amelyek nyomán erősödik iránta a szeretetünk? Másrészt viszont milyen döntések gyengítik a szeretetünket?`

---

#### Ellen G. White idézetek

Izsák bízott apja bölcsességében és szeretetében, így örömmel hagyta rá ezt [a párválasztást is]. Abban is hitt, hogy Isten fogja irányítani a választást. A pátriárka figyelme atyja Mezopotámiában élő rokonsága felé fordult. Bár ők sem voltak mentesek a bálványimádástól, de ismerték és imádták az igaz Istent. Izsák nem mehetett el Kánaánból hozzájuk, de talán akad köztük egy lány, aki elhagyná az otthonát, és vele együtt tartaná fenn az élő Isten tiszteletét. Ábrahám ezt a fontos ügyet „öregebb szolgájára”, egy kegyes, tapasztalt, jó ítélőképességű emberre bízta, aki régóta szolgált nála hűségesen. E szolgának ünnepélyes esküt kellett tennie az Úr előtt, hogy nem vesz feleséget Izsáknak a kananeusok közül, hanem Nákhor Mezopotámiában élő családjából választ hajadont. Ábrahám meghagyta neki, hogy ne vigye el oda Izsákot. Ha nem talál egy olyan fiatal lányt, aki kész elhagyni rokonságát, akkor mentesül esküje alól. A pátriárka biztatta szolgáját, hogy Isten sikerrel koronázza küldetését ebben a nehéz és kényes vállalkozásban. „Az Úr az égnek Istene – mondta –, aki engemet kihozott az én atyámnak házából és az én rokonságimnak földéről… Elbocsátja az ő angyalát teelőtted.” (1Móz 24:7) – Pátriárkák és próféták, 171. o.

Izsákot Isten nagyon kitüntette, amikor ígéreteinek örökösévé tette, amelyek által áldásban kívánta részesíteni a világot. Még negyvenéves korában is engedett atyja jó belátásának, aki istenfélő cselédjére bízta, hogy feleséget válasszon Izsák számára. E házasság eredménye aztán, amint az Írások megőrizték, a családi boldogság szelíd, szépséges képe lett. „Izsák pedig bevivé Rebekát Sárának, az ő anyjának sátorába. És elvevé Rebekát, és megvigasztalódék az ő anyja halála után.” – Üzenet az ifjúságnak, 464. o.

A kananeusok bálványokat imádtak, ezért az Úr megparancsolta népének, hogy ne kössenek velük házasságot, nehogy ők is bálványimádásra vetemedjenek. Ábrahám már idős volt, közeledett a halála. Izsák viszont még nem házasodott meg. Ábrahám félt a fiát körülvevő erkölcsi romlástól, és mindenáron olyan feleséget szeretett volna neki választani, aki nem távolítja el Izsákot Istentől. Hűséges és tapasztalt szolgájára bízta e dolgot. Ábrahám azt kérte tőle, hogy tegyen ünnepélyes fogadalmat az Úr előtt, hogy nem hoz Izsáknak kananeus feleséget, hanem felkeresi az ő rokonait, akik hittek az igaz Istenben, és onnan választ feleséget a fiúnak. Ábrahám azt is megparancsolta, hogy Izsákot ne vigye abba az országba, amelyet ő korábban elhagyott, mivel az ottani embereket szinte teljesen behálózta a bálványimádás. És ha nem talál olyan feleséget, aki kész elhagyni a rokonságát és vele tartani, akkor Eliézer mentesül esküje alól. – Daughters of God, 29. o.