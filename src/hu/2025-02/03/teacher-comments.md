---
title: Tanítói melléklet
date: 18/04/2025
---

### Hasonlatok a házasság köréből

#### Áttekintés

**Kulcsszöveg: Jelenések 19:9**

**Alapigék:  1Móz 2:18-23; Ez 16:3-32**

Mózes első könyve teremtési beszámolójának irodalmi szerkezetében a házasság intézménye 1Móz 2:21-24 hetedik szakaszában párhuzamba állítható a szombat intézményével, amely a hetedik napon jelenik meg 1Móz 2:1-3-ban. Ez a párhuzam komoly tanulságot emel ki: Isten és földi családja kapcsolatát a házasság szentségének fényében érthetjük meg a legjobban.

A házasság motívumával találkozunk Izrael népének korai szakaszában, a kivonulás idején is. A gyakran a házasságtöréshez társuló féltékenység feltűnik például a Tízparancsolat szövegében is (2Móz 20:5; vö. 4Móz 25:1; 5Móz 4:23-24). Az Isten és népe közötti szövetség tehát házasságként is értelmezhető. Isten szereti népét (5Móz 7:8), és fontos, hogy Izrael viszontszeresse Őt (5Móz 6:5). A héber jáda‘, „ismerni” szót, amely a házastársak intim, személyes kapcsolatát írja le (1Móz 4:1; 19:8), az Isten és népe közötti kapcsolatra is használja a Biblia (Zsolt 16:11; Jer 2:2-3; Ez 16:3-32).

Emiatt elengedhetetlen, hogy tanulmányozzuk a házastársi kapcsolatok bibliai megjelenési formáit, hogy jobban megértsük ennek a metaforának a jelentőségét.

#### Kommentár

Először tekintsük át a házasság bibliai modelljét Mózes első könyvében: Ádám és Éva, valamint Izsák és Rebeka kapcsolatát! Ezt követően vizsgáljuk meg a házasság szimbolikájának prófétai alkalmazását: hogyan illusztrálja a „parázna” és a „menyasszony” képe Istennek a bűnössé lett emberiséggel való kapcsolata kudarcát, illetve sikerét.

**Ádám és Éva**

A bibliai feljegyzések szerint a házasság intézményét Isten az Édenkertben, az emberi történelem első napján adta (1Móz 1:26-27; 2:18, 20-23). Tehát várható, hogy ez a szöveg tartalmazza a házasság alapvető elveit, ami igen hasznos vizsgálódásunk szempontjából.

„Saját képmására” (1Móz 1:27). Érdekes, hogy az emberpár megteremtésének leírása általános többes számot használ: a na‘aszeh („teremtsünk”) ige többes számú alakja 1Móz 1:26-ban utal a Szentháromságon belüli kölcsönös kapcsolatokra. Isten a párt „a saját képmására” teremtette (1Móz 1:27), ami azt jelenti, hogy Ádámnak és Évának párként kell tükröznie az isteni kölcsönösségen alapuló kapcsolat modelljét. Ez a párhuzam azonban nem vehető emberi értelemben a Szentháromságon belül, csupán úgy, hogy szeretet és egység van a Szentháromság három személye között, tehát a férfi és a nő között is szükséges ezeknek az elemeknek a megléte (lásd1Móz 2:24; Jn 15:9, 12, 17; Ef 4:1-6).

„Hozzá illő segítőtárs” (1Móz 2:18). A héber ‘ezer szó „segítőt” jelent, és általában Isten megváltó cselekedetére utal (2Móz 18:4; Zsolt 33:20 stb.). A könegdó szó azt jelenti, „hasonló hozzá”. Szó szerinti fordításban „mint” (kö) és „egymás előtt” (negdó). Így a párt „hasonlóként” és „egymás előtt” lévőként írja le.

A férfi és a nő közötti kölcsönös dinamika a teremtéskor és a bűnbeesés után jelképesen utal Isten és népe szövetségére (vö. Énekek 6:3; 1Móz 3:16; Ef 5:21-28).

**Izsák és Rebeka**

Izsák és Rebeka házasságának története Mózes első könyvének 24. fejezeté­ben található, amely az irat leghosszabb fejezete. Ez a történet fontos tanulságot hordoz Isten jelenlétével kapcsolatban. Az ÚR (YHWH) itt nem szólal meg, de 17 alkalommal említik. A másik kulcsszó a „menni” (halak) ige, amely szintén 17 alkalommal fordul elő valamilyen formában, ezek közül hét Rebeka vonatkozásában. A „menj” ige hallatán indult útnak Ábrahám – Isten szavára (1Móz 12:1, 4). Rebeka tehát második Ábrahámként is értelmezhető. A fejezet általános üzenete, hogy a házasságban Isten jelen van, szabadulást hoz. Izsák és Rebeka házassága számos tanulságos elemet mutat be, amelyek segítenek megérteni Isten és szövetséges népe kapcsolatát.

Isten kezdeményezi a szövetséget. Ábrahám jelképes értelemben elment a jövendő menyasszonyhoz, amikor elküldte szolgáját, Eliézert, hasonlóképpen Isten az, aki megteszi az első lépést népe, menyasszonya felé, de nem kényszeríti a szövetséget. Eliézer is tiszteletben tartja a menyasszony szabadságát, aki dönthet úgy, hogy nem megy vele: „Ha az a leányzó nem akarna eljönni velem” (1Móz 24:5).

A menyasszony válasza. Rebeka nem habozik elindulni, és egyetlen szóval válaszol: ’élek („elmegyek”) (1Móz 24:58), ekkor fordul elő a halak („menni”) kulcsszó utoljára Rebeka vonatkozásában. Az, hogy Rebekát megkérdezik, figyelemre méltó az adott kor kontextusában, ugyanis akkor a nőknek nem sok beleszólása volt a házasságba. Ebben az esetben azonban minden az ő „igenén” vagy „nemén” múlik, az övé az utolsó szó az ügyben. Rebeka válasza ugyanaz, mint amit Ábrahám pátriárka felelt, visszhangzik benne, amit Mezopotámiából elindulva mondott: vajjélek („elment”) (1Móz 12:4). Ebben az értelemben Rebeka Ábrahám nyomdokában jár.

Az ima szerepe. Eliézer imádkozott útja sikeréért (1Móz 24:12), és azért is, hogy Rebeka vizet adjon neki (1Móz 24:14). Kérésének megfelelően Rebeka „inni adott” neki (1Móz 24:18). Izsák is imádkozott a Rebekával való ismerkedés sikeréért (1Móz. 24:63), majd Rebeka és Izsák pillantása találkozott (1Móz 24:64).

A szeretet szerepe. A bibliai szöveg arról számol be, hogy Izsák csak a házasság megkötése után szerette Rebekát (1Móz 24:67). A szeretet hűséget jelent, a kötelességet, hogy „élvezd az életet feleségeddel együtt, akit szeretsz” (Préd 9:11). A szeretet héber felfogása inspirálta a héber nézetet a vallásról. A házastársi szeretet tapasztalata mintaként szolgált Isten és népe szövetségéhez (Hós 2:2; 3:1). Az Ószövetségben a „szeretet” a „szövetség” fogalmának (5Móz 7:9) szerves része. Amikor Isten hívja az embert, hogy szeresse Őt, nem pillanatnyi érzelmi megnyilvánulást kér. Istent szeretni azt jelenti, hogy életre szóló közösségre köteleződünk el vele (5Móz 6:5-9; 2Móz 20:6).

**A parázna és a menyasszony**

A házasság tapasztalata ihlette a prófétákat. Amikor Isten népe hűtlen lett, más isteneket kerestek, paráznának nevezték őket, és elmondták, hogy megtört a házassági szövetség. Amikor a nép hűséges maradt Istenhez, a házassági szövetséget kiemelték, Izraelt vagy az egyházat gyönyörű menyasszonyhoz hasonlítva.

A parázna. Hóseás próféta könyvében a házasság szimbolikája egyszerre utal lelki fogalomra és történelmi valóságra. Hóseást Isten arra hívta, hogy vegyen „parázna feleséget... mert bizony paráználkodik az ország” (Hós 1:2). E szavakat szó szerint és lelki értelemben is kell venni. A nőt „szereti a társa [nem a férje], és házasságtörő, ahogyan az ÚR is szereti Izráel fiait, de ők idegen istenekhez fordulnak” (Hós 3:1), tehát házasságtörést követ el, amint az Isten által szeretett Izrael népe is más isteneket követett, vagyis paráznaként élt. Izrael népe, látva, hogy a próféta parázna feleséget vesz, magukat az Isten által elvett paráznaként azonosították.

Isten menyasszonya. Ezékiel próféta könyve folyamatosan építi fel, hogy a nő, a menyasszony képe Isten népének szimbóluma. Amikor Isten rátalált, koszos, csúnya, pogány újszülött volt (Ez 16:3), de Isten a gondjaiba vette: mosdatta, táplálta, amitől „nagyon megszépült” (Ez 16:13), mert Isten felékesítette (Ez 16:14). A nő jellemzéseként ugyanazt a héber kifejezést, a mö’ód mö’ód-ot („igen”, „nagyon”, „rendkívül”) használja, mint a bűnei jellemzésére, ami „igen-igen nagy” volt (Ez 9:9). Amit Isten „rendkívül” jónak teremtett, az „rendkívül” rosszra fordult.

A parázna és a menyasszony. A jelenések könyve a héber prófétákat visszhangozva a házasság metaforáját használja két nő két jellemzésére is. A „férje számára felékesített menyasszony” (Jel 21:2) Isten népét jelképezi, akikkel együtt fog lakni az „Új Jeruzsálemben”. Ezzel szemben „a nagy parázna” a házasságtörő egyházat jelenti, „aki a földet megrontotta paráznaságával” (Jel 19:2).

#### Gyakorlati alkalmazás

A házasság metaforájának három alkalmazási területe lehet egy keresztény életében: a személyes életünkben Istennel, a házastárssal és a gyülekezettel való kapcsolatunkban.

**1.  Istennel. Milyen módon alkalmazható, és hogyan emeli magasztos szintre az Istennel való személyes kapcsolatunkat a házasság metaforája? Hogyan segít a hitünket teljesebben beépíteni az életünkbe? Hogyan tanít arra, hogy Istenre nemcsak az imádság alatt és a gyülekezetben kell gondolnunk, hanem mindig, mindenhol? Milyen módon tanít a házasság képe arra, hogy tudd: Isten jelenlétében vagy éjszaka, amikor alszol, nappal, amikor dolgozol, gondolkozol, beszélsz, énekelsz, eszel, játszol és nevetsz, de a szenvedés, sírás és küzdelem idején is? Soroljunk fel konkrét példákat arra, amikor bizonyosak vagyunk abban, hogy Isten jelenléte körülvesz, és amikor azt érezzük, hogy távol van tőlünk, vagy megszomorítjuk Őt!**

**2.  A házastárssal. Aki házasságban él, gondoljon a társával való kapcsolatára a bibliai házasságmodell fényében! Figyeljen örömmel a másikra, „életetek minden napján” (Préd 9:11) és „engedelmeskedjetek egymásnak Krisztus félelmében” (Ef 5:21; vö. 1Móz 3:16)! Keressük Isten képét a házastársunkban, tiszteljük és értékeljük azt, amiben különbözik tőlünk (1Móz 1:26)! Hogyan illeszkedik össze az egység és a különbözőség elve (1Móz 2:24)?**

**3.  A gyülekezetben. Beszélgessünk a gyülekezet és Isten jelleme közötti kapcsolatról! Hogyan hat Isten szeretete és igazságossága a gyülekezet életére? Említsünk konkrét példákat a sikerekre és a kudarcokra is!**

