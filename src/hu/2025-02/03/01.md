---
title:  Hasonlatok A Házasság Köréből
date:  12/04/2025
---

### E heti tanulmányunk
1Mózes 2:23-25; 24:1-4; Ezékiel 16:4-14; Efezus 5:29-32; Jelenések 18:1-4; 19:1-9

> <p></p>
> „És azt mondta nekem: Írd meg: Boldogok azok, akik a Bárány menyegzőjének vacsorájára hivatalosak. És így szólt: Ezek Isten igaz beszédei” (Jel 19:9, ÚRK).

A Bibliában számos szerelmi történet van, amelyek szemléletesen érzékeltetik a megváltás bizonyos elemeit, valamint Isten szeretetét népe iránt. A házasság a legbensőségesebb kapcsolat, jó iskola, amelyben – ha hajlandóak vagyunk Isten szándéka szerint megélni – mély tanulságokra bukkanhatunk szeretetével, a hozzá fűződő viszonyunkkal kapcsolatban, illetve arról, hogy milyen messze elment megváltásunkért.

Azonban a szeretettel és a házassággal kapcsolatos modern nézetek ferdítései miatt nem tudjuk helyesen értékelni azt, amire Isten meg akar tanítani a házassági szövetség által. A házasság, ugyan sokat rontott rajta az ember bűnössége (mint ahogy szinte mindenen), még most is képes jól bemutatni az igazságot, a prófétai igazságot is. A házasságnak nem csupán boldoggá kell tennie bennünket; iskolaként is kell szolgálnia, komoly tanulságokkal önmagunkról és Istenhez fűződő kapcsolatunkról.

Ezen a héten azt járjuk körül, milyen különböző úton-módon szól Isten Igéje a házasságról – jó és rossz házasságokról. Majd ezekből a példákból levonhatjuk a tanulságokat, hogy jobban megértsük, miként viszonyul Isten a népéhez, még amikor hibáznak is. Megismerhetünk bizonyos igazságokat a szeretetéről, hogy jobban megértsük a végidő eseményeit.

---

#### Ellen G. White idézetek

Az igazi szeretet nemes és szent életelv. Teljesen különbözik attól a sze­retettől, amely ösztönösen ébred, és kemény próba láttán hirtelen elmúlik. A fiatalok a szülői házban való becsületes kötelességteljesítéssel készüljenek fel saját családi életükre. Gyakorolják az önmegtagadást, és legyenek kedvesek, udvariasak és keresztényi együttérzők. Így nem hűl ki a szeretet melege a szívben, és aki ilyen családból kikerülve lesz családfő, tudja majd, hogyan segítse elő annak boldogságát, akit társául választott egy életre. A házasság, ahelyett, hogy a szeretet végét jelentené, annak kezdete lesz. – Pátriárkák és próféták, 176. o.

A szeretet becses ajándék. Jézustól kapjuk. A tiszta, szent szeretet nem érzés, hanem alapelv. Akiket őszinte szeretet fűt, nem észszerűtlenek, sem vakok. A Szentlélektől tanítva szeretik Istent mindenekfelett, és felebarátjukat, mint önmagukat.

A házasság gondolatával foglalkozók tegyék mérlegre annak az embernek a nézeteit, akivel össze akarják kötni sorsukat. Figyeljék, hogyan formálódik jelleme. Házasságkötésükkel kapcsolatos ­minden lépésüket jellemezze szerénység, egyszerűség, őszinteség és az a komoly szándék, hogy Isten tetszésére és dicsőségére éljenek. A házasság kihat a későbbi életre mind ebben a világban, mind az elkövetkezendőben. Az őszinte keresztény nem tervez olyan dolgot, amit Isten nem hagyhat jóvá.

Ha az Úr istenfélő szülőkkel áldott meg, fordulj hozzájuk tanácsért. Tárd fel előttük reményeidet és terveidet; szívleld meg élettapasztalatuk tanulságait. Így sok szívfájdalomtól menekülhetsz meg. Mindenekelőtt Krisztus legyen a tanácsadód, és imádkozó szívvel tanulmányozd Igéjét! – A nagy Orvos lábnyomán, 358–359. o.

Jézus lejött a földünkre, hogy mennyei fényt hozzon az erkölcsi sötétségbe. Eljött, hogy megértesse az emberekkel a házasság intézményének szentségét. Jelenléte a kánai menyegzőn is ezt igazolja. A feleség tisztelje férjét, a férj pedig szeresse és értékelje feleségét, és amint a házassági fogadalom kettejük egységéről szól, úgy kell egyesülniük a Krisztusba vetett hitben is. Mi lehetne kedvesebb látvány Isten számára, mint látni, hogy a házasságra lépő társak együtt tanulnak Jézusról, és egyre inkább betöltekeznek Lelkével? – Manuscript Releases, 14. köt., 6. bek.