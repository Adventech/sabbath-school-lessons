---
title:  Történet
date: 02/05/2025
---

#### DIANA TÖRTÉNETE – 1. RÉSZ  EGY LÁNY VALLÁSA

Andrew McChesney

Amikor Diana 12 éves volt, elkezdett inni, marihuánát szívni és kemény rockot hallgatni, de közben a gondolatai Istenre terelődtek. Gyermekkorában nem sokat hallott Istenről. Édesapja tengerész volt, hosszú ideig szolgált a tengerentúlon a haditengerészetnél, és a család két-három évente költözött. Amikor Floridában laktak, az édesanyja néha elvitte őt és a testvéreit vasárnap a templomba.

10 éves korában a virginiai Norfolkban éltek, ahol Diana részt vett egy baptista szünidei bibliaiskolában. Itt tanulta meg Jn 3:16-ot és a Biblia könyveit. Hallott a misszionáriusokról és arról, hogy Isten változhatatlan Igéje szent. Eldöntötte, hogy megkeresztelkedik. A gyülekezet lelki alapot biztosított számára, de másutt nehéz helyzetekbe került. Molesztálták, és ez a trauma évekre visszavetette.

Amikor 12 éves lett, a család újra költözött, akkor az új-mexikói Albuquerque-be. A környéken sokan ittak, kábítószereztek, és Diana is velük tartott.

14 évesen a coloradói Monte Vistába költöztek. Ott Istenről beszélt az új barátainak, miközben marihuánát szívtak. Amikor 16 éves lett, a barátainak hittanórára kellett járni, és ő is csatlakozott hozzájuk. Az egyik órán a lelkész arról beszélt, hogy az egyház hatalma nagyobb Isten Igéjénél, hiszen az istentisztelet napját áttették szombatról vasárnapra.

Dianát ez megdöbbentette, mert emlékezett arra, amit korábban tanult, hogy Isten Igéjét nem lehet megváltoztatni. Csodálkozott rajta, hogy miért a hét első napját ünneplik, amikor a Bibliában az áll, hogy a hetedik napot kell megünnepelni. Eldöntötte, hogy többet nem megy hittanra és templomba sem fog járni. Tovább ivott, drogozott és kemény rockot hallgatott.

Folytatás következik



