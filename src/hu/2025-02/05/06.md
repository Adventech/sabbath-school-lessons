---
title:  Ismét Prófétálnod Kell
date:  01/05/2025
---

A maradék egyház az Újvilágban született, ott, ahol a vallásszabadságra vágyók menedéket kerestek a 17-18. században. A hosszú ideig fennálló vallási és politikai akadályok miatt máshol aligha lehetett volna olyan gyors és erőteljes ennek a mozgalomnak az indulása, mint az Újvilágban, a későbbi Amerikai Egyesült Államokban.

`A mozgalom születéséről olvassuk el Jel 10:1-11 szakaszát! Keressük benne az eddig említett elemeket, pl. nemzetek/népek, szárazföld és tenger! Kellő elővigyázattal élve, nehogy túl sokat olvassunk ki a szakaszból, mi az, amit találunk a beszámolóban?`

Az angyal hangosan szól, hasonlóan Jelenések 14. és 18. fejezeteinek angyalaihoz. A történelem sürgető ideje volt a maradék egyház munkájának megalapozása, „sok népek és nemzetek, és nyelvek és királyok” (Jel 10:11) érdekében. Az angyal kezében „egy… könyvecske” (Jel 10:2), valószínűleg Dániel próféta könyve (lásd Dán 12:4), ami hosszú generációk óta ekkor nyílt ki először. Az angyal egyik lába a tengeren, a másik a szárazföldön áll. Ez talán arra utal, hogy az üzenet eljut az egész glóbuszra, az Ó- és az Újvilágba egyaránt, illetve, hogy minden népnek szól: azoknak, akik a szárazföldön élnek, de azoknak is, akik a „pogányok” tengerében vannak. Végre valahára az egész világot beragyogja Isten dicsősége, és Jelenések 14. fejezetének utolsó üzeneteit elviszik mindenkihez. Egyházunk – Izraelhez hasonlóan – arra kapott megbízást, hogy hirdesse az evangéliumot „az egész világon, bizonyságul minden népnek; és akkor jő el a vég” (Mt 24:14).

Isten grandiózus befejezés felé tereli az emberiség történelmét, amikor vége szakad az emberi birodalmaknak, Krisztus pedig elfoglalja örök trónját. Olvassuk el Dán 2:34-35, 44-45 verseit! A Biblia minden félreértést kizáróan világossá teszi, hogy vége lesz minden emberi országnak, nyomuk sem marad, mint ahogy a sok szörnyűségnek sem, amit maguk után hagytak, a helyüket pedig Isten örök országa veszi át, ahol többé nem lesz bűn, szenvedés, betegség, gonoszság, sem halál!

`Figyeljük meg, Dániel 2. és 7. fejezetei mennyire pontosan megjövendölték a világi birodalmak felemelkedését és hanyatlását! Bámulatos ez a pontosság, ha tekintetbe vesszük Dániel próféta könyve megírásának idejét. Hogyan erősíti ez is az Istenbe vetett bizalmunkat örök országának ígérete kapcsán?`

---

#### Ellen G. White idézetek

Az Úrnak népe van a földön, mely követi a Bárányt, bárhová megy. Ezrek nem hajtottak térdet a Baálnak. Ezek állnak majd vele a Sion hegyén. Előbb azonban a földön kell teljes fegyverzetben állniuk, készségesen fáradozva a pusztulásra készek megmentésén. Mennyei angyalok végzik a kutatást, s lelki tevékenységet követel meg a jelen igazságban hívőktől, hogy csatlakozzanak az angyalok munkájához.

Nem kell várnunk az elváltozásra, hogy Krisztust kövessük. Isten népe idelenn is megteheti ezt. Csak akkor fogjuk követni a Bárányt a mennyei udvarokba, ha előbb idelenn követtük Őt. Attól függ, vajon követni fogjuk-e Őt a mennyben, ha most megtartjuk parancsolatait. Ne neki-nekilendülve vagy szeszélyesen kövessük csupán Krisztust, amikor előnyünk származik belőle.

Jézus követését kell választanunk. Mindennapi életünkben kövessük példáját, amint a nyáj bizakodva követi pásztorát. Követnünk kell az érte való szenvedésben, minden lépésnél így szólva: „Ha megöl is, bízom benne.” Az ő életgyakorlatának kell a mi életgyakorlatunknak lennie. S amint így törekszünk hasonlóvá válni hozzá, s akaratunkat az ő akaratával hozni összhangba, Őt fogjuk kinyilatkoztatni. – A Te Igéd igazság, 7. köt., 978. o.

Jánost nem kisebb személy, mint Jézus Krisztus utasította a hatalmas angyal képében. Jobb lábát a tengerre, bal lábát a földre téve mutatja, milyen szerepet játszik a Sátánnal folytatott nagy küzdelem záróeseményeiben. Testhelyzete jelzi az egész föld fölötti hatalmát és tekintélyét. A viszály korról korra egyre erősödött, mind elszántabb lett, s erősödni fog a végső eseményekig. A sötétség hatalmasságainak mesteri működése ekkor hág tetőpontra. Sátán gonosz emberekkel szövetkezve félrevezeti az egész világot és azon egyházakat, melyek nem fogadják be az igazság szeretetét. Ennek ellenére a hatalmas angyal figyelmet parancsol, hiszen hangos szóval kiált. Meg fogja mutatni hangja hatalmát és tekintélyét azoknak, akik összefogtak az igazság ellenében az ördöggel. […]

Az angyal helyzete (fél lábbal a földön, féllel a tengeren) az üzenet széleskörű hirdetését jelzi. Át fogja szelni a széles vizeket, hirdetni fogják más országokban, sőt, az egész világon is. Az igazság megértését, az üzenet örömteli elfogadását a kis könyv megevése jelképezi. Az Urunk eljövetelére vonatkozó időpont-jövendölés drága üzenet volt lelkünknek. – A Te Igéd igazság, 7. köt., 971. o.