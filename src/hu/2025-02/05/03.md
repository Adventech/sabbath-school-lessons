---
title:  Dániel 2. Fejezet
date:  28/04/2025
---

Isten a babiloni fogság idején, Dániel próféta által érzékeltette a legmegkapóbb módon, hogy milyen a kapcsolat népe és a világ birodalmai között. Izrael már nem volt autonóm. Learatták döntéseik következményeit (és talán tanultak azokból?).

`Olvassuk el Dán 2:31-35 verseit, ahol látványos panorámaképet kapunk a világtörténelemről, egészen a végidőig! Milyen fontos igazságokat tanulhatunk ebből a különleges próféciából?`

A 19. század végén sokan megújult bizalommal gondoltak az emberi fejlődésre. A párizsi világkiállítás (1900) például az optimista jövőkép figyelemre méltó szemléje volt. A technológiai és tudományos fejlődéssel bizonyára vége lesz az emberiség sok szörnyű problémájának! A 20. századba lépve számos gondolkodó hatalmas derűlátással úgy vélekedett, hogy az emberiség csodálatos új korszakát vezetik be a felvilágosodás eszméi, az ember egyre jobbá válása és az ész hatalma.

Azonban az I. világháború csakhamar szertefoszlatta ezeket az álmokat, és mire véget ért a 20. század, mintegy kétszázmillió ember veszett oda a háborúkban. Technológiai fejlődés történt, de erkölcsi bizonyosan nem. Dr. Martin Luther King gondolata nyomán: a rakétáink irányítottak, de az embereink félrevezetettek. Ez pedig valóban félelmetes kombináció.

A próféciák tanulmányozói közül sokan felfigyeltek arra Dániel 2. fejezeté­ben, hogy az egymás után következő fémek értéke csökken: az aranyat követi az ezüst, az ezüstöt a réz, a rezet a vas, végül pedig a vas agyaggal keveredik.

Charles Darwin, Marx Károly és más 19. századi gondolkodók bizonygatták, hogy az ember felfelé tart, biológiailag és társadalmilag egyre fejlettebb lesz. Bizonyos szempontból az emberi élet valóban jobbá vált (legalábbis fizikailag), de ki az, aki a béke, a biztonság és a jólét tekintetében nagy optimizmussal tekint a világ jövőjére, annak alapján, ahogyan most vezetik?

`Jézus figyelmeztetett: „Hallanotok kell majd háborúkról és háborúk híreiről… Mert nemzet támad nemzet ellen, és ország ország ellen; és lésznek éhségek és döghalálok, és földindulások mindenfelé” (Mt 24:6-7). Hogyan lehet vigaszt találni abban, hogy Isten ezekre előre figyelmeztetett?`

---

#### Ellen G. White idézetek

Isten Igéjének tanulója a nemzetek történelmében megláthatja az isteni jövendölések szó szerinti teljesedését. Babilon végül össze­omlott, darabokra hullott, és semmivé lett, mert uralkodóik jólétükben azt gondolták, hogy nem függnek Istentől, és országuk dicsőségét emberi eredménynek tulajdonították. A menny azért is sújtotta haragjával a Mé­dó–­Perzsa Birodalmat, mert lábbal tiporta Isten törvényét. Az Úr félelme nem talált helyet a nép többségének szívében. Elharapódzott a gonoszság, istenkáromlás és romlottság. Az utána következő birodalmak még becstelenebbek, még erkölcstelenebbek voltak, és egyre mélyebbre süllyedt erkölcsi értékük mértéke.

A föld minden uralkodója a mennytől kapja hatalmát, és azon múlik sikere, hogyan használja. Mindegyikükhöz szól a mennyei vigyázó: „Én öveztelek föl, noha nem ismertél.” (Ésa 45:5) Mindegyikük számára létkérdés, hogy levonja-e a tanulságot a Nabukodonozorhoz intézett szavakból: „Hagyj fel vétkeiddel, légy igazságos, és gonoszság helyett bánj irgalmasan a szegényekkel! Így boldogan élhetsz sokáig.” (Dán 4:24)

Aki megérti ezeket a dolgokat – megérti azt is, hogy „az igazságosság felmagasztalja a népet”, hogy „igazság teszi szilárddá a trónt”, és „szeretet támogatja trónját” (Péld 14:34; 16:12; 20:28). Aki felismeri ezen elvek megvalósulását, amikor megmutatkozik Isten hatalma – annak hatalma, aki „királyokat taszít el, és királyokat támaszt” –, megérti a történelem filozófiáját.

Ez csak az Úr szavában tárul fel világosan. Isten megmutatja benne, hogy a népek erőssége – éppúgy, mint az egyéneké – nem azokban a lehetőségekben és adottságokban rejlik, amelyek látszat szerint legyőzhetetlenekké teszik őket; nem is elismert nagyságukban található. Erősségük mércéje a hűség, mellyel Isten szándékát betöltik. – Próféták és királyok, 501–502. o.

Míg a Nabukodonozor álmában kinyilatkoztatott állokép egyfelől a dicsőséges földi hatalmak bukását mutatja be, másfelől rámutat a vallásosság és erkölcsösség hanyatlására is az emberek között. Ha a nemzetek megfeledkeznek Istenről, egyre gyengébbekké válnak erkölcsi téren.

Azért bukott el Babilon, mert jólétében megfeledkezett az Úrról, és emberi megvalósításoknak tulajdonította jólétét, dicsőségét.

A menny haragja sújtotta a Médó–Perzsa Birodalmat, mivel lábbal tiporta Isten törvényét. Az Úr félelme nem talált helyet az emberek szívében. A birodalmat gonoszság, szentségtörés és korrupció jellemezte.

Az ezt követő birodalmak még aljasabbak és még korruptabbak lettek. Azért buktak el, mert feladták az Isten iránti hűségüket. Miközben megfeledkeztek az Úrról, még mélyebbre süllyedtek az erkölcstelenségben. – Youth’s Instructor, 1903. szeptember 22.