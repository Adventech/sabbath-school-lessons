---
title: Tanítói melléklet
date: 02/05/2025
---

### Nemzetek, 2. rész

#### Áttekintés

**Kulcsszöveg: Zsoltárok 46:10**

**Alapigék:  1Móz 1:29; Dán 2:44-45.**

Történt egy nap, hogy egy apuka, látva, gyermeke mennyire unatkozik, úgy döntött, elviszi a moziba megnézni egy természetfilmet. A film az állatok életéről szólt. Az apa szándéka az volt, hogy megmutatja gyermekének a teremtett világ szépségét, és a gyerek rácsodálkozzon Isten jellemének jóságára és dicsérje csodálatos terveiért. Sajnos a film tele volt erőszakkal, az állatok kegyetlenségével. A keselyű elragadta a kismadarat. Az erős legyőzte a szelídet, a halál diadalmaskodott az élet felett. A gyerek megijedt és elkezdett sírni. Hangosan kiabálva kérte az édesapját, hogy vigye haza. Nyilvánvaló, hogy az apa módszere nem vált be.

Az emberi történelem alakulására gondolva ugyanezzel a valósággal szembesülünk: sok a háború, a visszaélés és a csalás. Az erős nemzetek elnyomják a kisebbeket, a világi hatalom győz a bölcsesség és az igazság felett. Salamon A prédikátor könyvében szintén ezt látta: „az ítélet helyén hamisság... és gonoszság van” (Préd 3:16).

Az állatok vadsága miatt síró gyermektől az emberi élet viszontagságain töprengő bölcs filozófusig mindenkit ugyanazok a kérdések nyugtalanítanak: Miért történik ez? Ez volt Isten terve a világgal? Hol van Isten a gonoszság zűrzavarában? E kérdésekre a Biblia két választ ad. Az első az emberiség távoli múltjában, a bűneset történetében található, amikor áthágták Isten első parancsát. A második válasz a próféciában rejlik, és mindkettőben az emberiség tragédiájának megoldása körvonalazódik.

#### Kommentár

**Az első parancsolat**

A második teremtéstörténetben található (1Móz 2:16-17) az első bibliai utalás egy parancsolatra, amely Isten első ajándékához, az ételhez köthető (1Móz 1:29). A cává ige jelentése: „parancsolni”, ami etimológiailag kapcsolódik a micváh („parancsolat”) szóhoz. A „parancsolat” több mint kötelező utasítás, amit az embernek be kell tartani, amit Isten kér népétől. Isten parancsolt a teremtményeinek (Péld 8:29), ami azt sugallja, hogy a parancsolat valójában Isten ajándéka az ember számára (2Móz 24:12; Neh 9:13).

Ezek az ajándékok az ember boldogságát és életét szolgálják, ezért „él általuk” (3Móz 18:5). Így imádkozik a zsoltáros: „Add nekem a te törvényed kegyelmét” (Zsolt 119:29, a szerző fordítása). Fontos, hogy az első parancsolat is kegyelemmel kezdődik, Isten minden fa gyümölcsét ajándékba adja: „A kert minden fájáról bátran egyél” (1Móz 2:16).

Az Isten parancsolatára adott első válasz tehát az, hogy elfogadjuk a kegyelmét és élvezzük ajándékát. A második válasz az, hogy tartózkodunk a tiltott fáról való evéstől. Az élet és a halál ígéretei egyaránt biztosak. Mindkét ige olyan alakban szerepel, amely a bizonyosságot fejezi ki. Az élet ajándékának ígérete éppen annyira biztos, mint az engedetlenség következményeként a halál figyelmeztetése. Kezdettől világosan körvonalazódik a két út. Vagy elfogadjuk Istent és élvezzük az életet, vagy elutasítjuk Őt és meghalunk. Mindkét lehetőség biztos: „eléd adtam ma az életet és a jót, de a halált és a gonoszt is” (5Móz 30:15).

**A nemzetek próféciái**

Dániel próféta könyvét eredetileg két nyelven írták. A pogány királyságokkal foglalkozó rész nyelve arám, ami az akkori lingua franca [közvetítő nyelv] volt. A próféta Isten népének lelki sorsáról héberül ír, ami Isten népének nyelve volt. Dániel 2. és 7. fejezetének próféciái az arám szakaszban találhatók, és a pogány nemzetek sorsával foglalkoznak. Most ezekre a próféciákra fogjuk fordítani a figyelmünket.

Dániel 2-ben Nabukodonozor babiloni király prófétai álmot lát egy szoborról, amely azt jelképezi, hogyan következnek majd egymás után a világnak azok a birodalmai, amelyek valamilyen módon kapcsolódnak Isten népének történelméhez. Nabukodonozornak, Babilon építőjének az az üzenet szól, hogy birodalma nem marad fenn örökké, más birodalmak követik, egészen az idők végéig. Akkor minden földi birodalom elpusztul, amelyek helyét Isten országa veszi át. Ez az egyetlen, ami „nem pusztul el soha” és „örökké fennmarad” (Dán 2:44). Nabukodonozor nem volt hajlandó elfogadni az Istentől származó jövendölést. A próféciára válaszul elhatározta, hogy tömör aranyból készült szobrot állít fel, ezzel jelezve, hogy szembehelyezkedik Isten tervével, sőt megváltoztatja azt. Nabukodonozor célja az volt, hogy az összes népet az uralma alá hajtja (Dán 3:7).

Dániel 7-ben a próféta állatokról szóló álma Dáriusra, a méd-perzsa királyra vonatkozik, aki teljesíti a szobor próféciájának következő állomását. Dárius tisztelte Istent, elismerte uralmát a nemzetek felett (Dán 6:25-27). Dániel 2. és 7. fejezetének próféciái ugyanazt a négy birodalmat említik (Babilon, Médó-Perzsia, Görögország és Róma), de a történelem végének fókusza különbözik a két próféciában.

A szoborról szóló látomásban a véget a földi birodalmak pusztulása jelzi, majd ezt Isten örök országának megalapítása követi, „amely nem pusztul el soha” és „örökké fennmarad” (Dán 2:44). Az állatokkal kapcsolatos álom végén az ég felhőin megjelenik az Emberfia, Jézus Krisztus (Dán 7:13-14; vö. Mk 13:26-27).

**Isten megoldása**

Mózes első könyvének története az ember bűnesetéről és a nemzetekre vonatkozó apokaliptikus próféciák nemcsak az emberi botlásokat és kudarcokat írják le, amikor mással próbálják helyettesíteni Istent, hanem felkínálják az egyetlen isteni megoldást az emberi problémákra, vagyis az Ő országát.

Mózes első könyve szerint Ádám és Éva bukása az első parancsolattal kapcsolatos, amely az életet a jó és a rossz tudásával hozza összefüggésbe. Figyelemre méltó, hogy az élet fája és a jó és a rossz tudásának a fája egyaránt az Édenkert közepén állt, közel egymáshoz, ami a kapcsolatukra utal. Miután az ember leszakította a gyümölcsöt a jó és a rossz tudásának fájáról, többé nem fért hozzá az élet fájához (1Móz 3:22-24).

Két tanulság vonható le ebből: először is, az élet nem természetes tulajdona az embernek. Az ember nem halhatatlan. Ádám és Éva még az Édenben is külső forrásból nyerte az életet. Másodszor, az élet nem csupán biológiai állapot, lelki és erkölcsi dimenziói is vannak.

Dániel próféciái szerint Bábel tornya építésének elbizakodott kísérlete után a népek kudarcot vallottak a béke és a boldogság megteremtésé­ben, mert Isten, a Teremtő ellen akartak összefogni, aki szétszélesztette őket (1Móz 11:4-9). Bábel tornyának történetére célozva Dániel 2 próféciája az összefogás kísérletére utal: a vas keveredni próbál a cseréppel. Azt olvassuk, hogy „ezeknek a királyoknak az idejében támaszt az egek Istene egy birodalmat, amely nem pusztul el soha” (Dán 2:44).

Dán 11:43-ban az északi király egyiptomiak, líbiaiak és etiópok (kúsiták) kíséretében megáll Isten hegyével szemben, azzal a szándékkal, „hogy sokakat elveszítsenek” (Dán 11:44). Ezután azt olvassuk, hogy akárcsak Dániel 2-ben, a vég emberi beavatkozás nélkül jön el (vö. Dán 11:45; 2:45). A jelenések könyvében Armageddon háborújának látomása ugyanilyen egységtörekvést említ: a föld királyai összegyűlnek Isten országa ellen (Jel 16:16). A nemzetek egymás utáni felemelkedésének és bukásának prófétai leírása Isten országának érkezésével végződik („mindörökké megáll”), és ez megerősíti az egyetlen lehetséges megoldást. Csak Isten országa hozhatja el az örök életet, ami az édeni állapotba való visszatérést jelenti. Csak ekkor fogják az emberek [megváltottak] betartani az első parancsolatot, és a nemzetek sebei begyógyulnak (Jel 22:2).



#### GYAKORLATI ALKALMAZÁS

**Tanulság a vezetésről. Amikor Nabukodonozor megtudta, hogy az ő uralmát csak az arany fej jelképezi, felállíttatott egy színarany szobrot. Mi a tanulság ebben az alázat szükségességével kapcsolatban? Mire tanít ez a történet azzal kapcsolatban, hogy nem csak mi vagyunk képesek a feladat megfelelő elvégzésére, és nem csak mi vagyunk itt? Mi a tanulság Nabukodonozor és Dániel történetében a hittel kapcsolatban, még ha már nem is mi irányítunk?**

**Tanulság a politikáról. A végidőben a földi uralkodók összefognak, hogy elfoglalják Isten országa helyét, ahogy azt Bábel tornyának építői tették. Olvassuk el Dán 3:8 és 6:4-13 verseit! Mi a tanulság a Dániel ellen szövetkező káldeusok hibájából? Mit tehetünk, nehogy a politikai manőverek és személyes ambíciók felülkerekedjenek az igazságon és az igazságosságon?**

**Tanulság a nézőpontról. Dániel próféciáiban az volt a földi királyok problémája, hogy csak a jelenre összpontosítottak. Az örökkévalóság, Isten jövőbeli országa nem képezte részét annak, amit realitásnak tartottak. Ez a szemlélet az élet minden területére vonatkozik. Ellen G. White így figyelmeztet: „Egyetlen üzleti terv vagy életpálya sem lehet teljes egész, ha csak a földi élet rövid szakaszát foglalja magába és nem veszi számításba a végtelen jövőt” (Nevelés. Budapest, 2015, Advent Kiadó, 125. o.). Ezért tanácsolja, hogy gondoljunk az örökkévalóságra. Hogyan kerülhetjük el, hogy mi is elkövessük ugyanazt a hibát, mint a próféciákban szereplő földi királyok?**

