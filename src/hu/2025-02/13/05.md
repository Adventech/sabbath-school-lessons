---
title:  Az Eufrátesz Kiszáradása
date:  25/06/2025
---

Babilon egyik erőssége volt, hogy a falai alatt folyt át az Eufrátesz, korlátlan mennyiségű ivóvízzel látva el a várost. Ugyanakkor ez jelentette a gyengeségét is. Nitocris, ókori babiloni királynő földmunkákat végeztetett a folyó mentén, hogy a vizet a városba vezessék. Az építkezés idejére a vizet egy mocsárba terelték, hogy a munkások zavartalanul dolgozhassanak. Círusz arra gondolt, hogy ezt ők is megtehetik: kiszáríthatják az Eufrátesz medrét, hogy a csapatai kényelmesen bevonulhassanak a városfal alatt. Amikor a falon belülre értek, a folyó mentén épített belső védőfalakat őrizetlenül találták, és a város egyetlen éjszaka leforgása alatt elesett. Hérodotosz, ókori görög történetíró beszámol róla, hogy „azoknak, akik Babilon városának központjában éltek, fogalmuk sem volt róla, hogy a külvárosokat már elfoglalták, mert a nagy ünnepség forgatagában mindenki táncolt, elmerültek az élvezetekben” (Herodotus: The Histories. Tom Holland, ford., New York, 2015, Penguin, 94. o.). Volna okunk kételkedni abban, hogy ez ugyanaz az ünnepség volt, mint amiről Dániel 5. fejezete ír?

`Olvassuk el Dán 5:18-31 és Jel 16:12-19 verseit! Milyen párhuzamokat találunk A jelenések könyvében felsorolt csapások és Babilon elestének története között?`

Jézus így figyelmeztette a tanítványait, amikor azt magyarázta, hogyan ismerhetik fel az idők jeleit: „Vigyázzatok azért, mert nem tudjátok, melyik órában jön el a ti Uratok! Azért pedig jegyezzétek meg: ha tudná a ház ura, hogy az éjszakának melyik szakaszában jön el a tolvaj, vigyázna, és nem engedné, hogy házába betörjön” (Mt 24:42-43, ÚRK). Amint Babilon elestekor történt, úgy a mai Babilont is meglepetésként fogja érni Krisztus váratlan megjelenése. Persze nem szükségszerű, hogy ez velünk is így legyen. Kaptunk elég bizonyítékot, részletes próféciák sokaságát arról, hogy Jézus hamarosan visszatér.

A világra nem azért tör hirtelen a meglepetés, mintha nem tudnának arról, amit Isten előre megjelentett. Azért fognak meglepődni, mert eldöntötték, hogy nem hiszik el azt, aminek a bekövetkezéséről Isten előre szólt.

`Olvassuk el Jel 16:15 versét! Milyen evangéliumi üzenettel találkozunk itt, még a végidőre vonatkozó figyelmeztetések között is? Mit jelent az, hogy „mezítelenül ne járjon” (ÚRK)?`

---

#### Ellen G. White idézetek

Nekünk is szól a nemzetek történelme. Minden népnek és minden egyes embernek megvan a helye Isten csodálatos tervében. Most zajlik az egyének és nemzetek megméretése. A mérleg annak kezében van, aki soha nem téved. Mindenki maga határoz a sorsáról, Isten pedig mindent kézben tartva megvalósítja szándékát.

A próféciák, amelyeket a nagy VAGYOK adott Igéjében, az eseményeket – a múlt örökkévalóságától a jövő örökkévalóságáig – láncszemekként kapcsolják egymáshoz, és megmondják, hol állunk ma a korszakok folyamatában, és mit várhatunk az eljövendő időben. Mindazt nyomon követhetjük a történelem lapjain, aminek a prófécia szerint napjainkig be kell következnie, és biztosak lehetünk abban, hogy mindaz, ami még hátra van, be fog teljesedni a maga idejében. – Próféták és királyok, 536. o.

Babilon pusztulása bizonyos mértékben szemlélteti a világ végső pusztulást, amelyről így ír a próféta: „Ímé, az Úrnak napja jő kegyetlen búsulással és felgerjedt haraggal, hogy a földet pusztasággá tegye, és annak bűnöseit elveszesse arról.” A pusztítás az idő alatt következett be Babilonban, miközben elöljárói a lakomázással és a szórakozással voltak elfoglalva. Círusz seregei az Eufrátesz folyó eltérített medrén át hatoltak be a városba, s így hiába voltak zárva a kapuk, az ellenségnek immár semmi sem állhatott az útjába. Az őrszemek vidáman tivornyáztak, a város védtelenül állt, s még mielőtt a parancsnokok feleszméltek volna, az ellenség már bevonult a városba. A város egyik részén tartózkodókat leölték vagy foglyul ejtették, hogy ne tudják értesíteni a többie­ket, majd a város másik felét is bevették. Egyetlen figyelmeztető jelzés sem hangzott el, egyetlen hang sem figyelmeztette a városlakókat arról, hogy Círusz seregei megtámadták a várost. […]

Babilon magát a világot jelképezi. Amikor a város sorsa megpecsételődött, a királyok és a katonatisztek mintha eszüket veszítették volna, és magatartásukkal csak elősegítették sorsuk megpecsételődését. Amikor egy egész nemzedék sorsa megpecsételődik, úgy tűnik, hogy a nemzet vezetőinek oda lesz minden ereje, bölcsessége és józan ítélőképessége, amivel csak elősegítik annak a sorsnak a bekövetkeztét, amit épp próbálnak elkerülni. Az egyén vagy a nemzet számára a legnagyobb veszélyt nem a külső ellenség jelenti. Isten tudta nélkül nem bukik meg egyetlen nemzet sem, hanem a bukás az általuk választott balgaság és gonoszság útjának a következménye. De az istenfélő és parancsolatokat megtartó emberek, akik életükkel betöltik az igazság elveit, biztos oltalomban részesülnek, mert az Úr lesz a benne bízók oltalma. – Signs of the Times, 1890. december 29.