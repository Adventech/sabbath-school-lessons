---
title: Tanítói melléklet
date: 27/06/2025
---

### A végidő képei

#### Áttekintés

**Kulcsszöveg: Jónás 1:9**

**Alapigék: Dán 5:1-31; Jón 3:5-10; Mt 12:38-42; Jel 18:4**

**Bevezetés**

A Biblia Isten országával kapcsolatos, központi üzenete lényegében a végidőről és Isten mennyei országáról szól. Erről az eszkatológiai világosságól tanúskodnak, ezt nyilatkoztatják ki a Biblia apokaliptikus próféciái, amelyek egyértelműen és nyíltan beszélnek a végidei forgatókönyvről. A kinyilatkoztatás megtalálható a Szentírás más szakaszaiban is, az ítélet és a szabadítás különleges eseményeiben, amelyek a végidőben fognak teljesedni.

Az e heti tanulmányban három ilyen esetet válogattunk ki, amelyeknek közös vonása, hogy a bibliai Izrael történelmének végén történtek és szerepelnek bennük pogányok, a „népek” (vö. 1Móz 12:3; 22:18). Az első esemény drámai: Ninive egész népére kimondott ítélet, ami után az egész város megtért, majd Jónás némi vonakodás után mégis megtartotta evangelizációs sorozatát. A második egy tragikus eset: Belsazár királyra is ítéletet mondott Isten, de ő nem tért meg, és ezt követően elveszítette birodalmát. A harmadik egy örömteli esemény: Isten népének szabadulása a perzsa király, Círusz közreműködésével. A végidő a népek megváltásának alkalma, amikor sokan csatlakoznak Izrael soraihoz. Pál jövendölése szerint ez az eszkatológiai pillanat egyetemességét mutatja: „amíg a népek teljes számban be nem jutnak, és így üdvözülni fog az egész Izráel” (Róm 11:25-26, RÚF).

#### Kommentár

**A Ninive feletti ítélet. Jónás próféta, akit Isten Ninive népéhez küldött, izraelita misszionárius volt. Saját maga beszél sikeréről és kudarcáról is. Isten elhívta, hogy menjen el otthonából, Gat-Héferből (2Kir 14:25), ami II. Jeroboám idején, a Kr. e. 8. században (Kr. e. 785) egy kis település volt Izrael északi részén. A Királyok második könyvének leírása szerint rossz korszak volt ez Izrael számára, mivel hűtlenségük miatt felgerjedt ellenük Isten haragja (2Kir 13:3). Mégsem „mondta azt az ÚR, hogy Izráel nevét eltörli az ég alól” (2Kir 14:27). Ehelyett „megszabadította őket” az ellenségtől (2Kir 14:27).**

Ironikus, hogy éppen ebben az időszakban, amikor Izrael hűtlen volt, Isten elküldte Jónást prédikálni Ninivébe, megtérésre szólítva fel lakóit. Jónás elmondja, hogy mélységes megdöbbenésére az egész város meg is tért. A prófétát annyira felzaklatta az isteni missziós parancs, hogy megtagadta az engedelmességet. Ahelyett, hogy Isten utasítása szerint északra, Ninivébe utazott volna, úgy döntött: délre, Joppéba megy, majd onnan Tarsisba hajózik. Jónás próféta könyve elbeszéli, hogyan került Jónás egy nagy hal gyomrába, amely aztán kivetette a szárazföldre (Jón 2:10). Jónásra úgy emlékszünk, mint a prófétára, akit lenyelt egy nagy hal, mert nem akart elmenni Ninive városába, hogy figyelmeztesse őket Isten ítéletére. Érdekes, Ninive népének ékírásos nyelve megőrizte ennek a csodának az emlékét: Ninive nevének ékírásos ábrázolása: „nagy hal a városban”. Mintha maga a város neve is azt sugallná, hogy a saját népében csalódott Isten milyen messzire elment egy pogány nép megmentéséért, amely fogékonyabb kegyelmére. Jónás ninivei esete illusztrálja, hogyan bánik Isten a saját népével és a nemzetekkel. Világosan látjuk, hogy kegyelmez a bűnösöknek, ugyanakkor meg is bünteti őket el nem hagyott bűneikért.

**A Belsazár feletti ítélet. A babilóniai király, Belsazár története a Nabukodonozor feletti ítélet és a király megtérésének története után következik, mintha a próféta be akarta volna mutatni a két uralkodó közti különbséget. Bár mindkét király öntelt volt, és vétkeztek Isten ellen, mégsem ugyanazt a büntetést kapták. Nabukodonozor bocsánatot nyert, és a tapasztalatáról szóló fejezet Istent dicsőítő énekkel zárul: „meg tudja alázni azokat, akik kevélységben járnak” (Dán 4:34). Belsazár ismerte nagyapja esetét (Dán 5:22), mégsem volt hajlandó a megtérésre. Éppen ellenkezőleg, szándékosan megismételte Nabukodonozor gonosztetteit (lásd az 5. és 12. tanulmányt), sőt, tetézte is azokat. Míg Nabukodonozor szándéka csak annyi volt, hogy elvitesse a templom edényeit a saját templomába, Belsazár ivott is azokból és megrészegedett. Nabukodonozor megelégedett azzal, hogy kihagyta a többi fémet a szoborból (lásd Dániel 3), csak az őt jelképező aranyat tartotta meg. Végül azonban belátta ostobaságát, és Istennek, az Örökkévalónak adott dicsőséget (Dán 4:31).**

Belsazár viszont a fémek által jelképezett összes bálványistent dicsőítette (Dán 5:4). Szándékosan káromolta Istent. A bálványok dicsőítésének pillanatában jelent meg egy kéz a falon, és írta rá Isten ítéletét. A két király életének vége is jelzi a köztük lévő különbséget. Nabukodonozor a gőgje miatt rá kimondott isteni ítélet következtében állatként a földre került, de idővel újból felegyenesedett. Ezután visszakapta tisztségét és méltóságát (Dán 4:33). Belsazár, aki a trónján ülve rendkívül magabiztos volt, végül nem tudott felállni, nem tudott uralkodni magán, térdei egymáshoz verődtek, és „Hangosan kiáltozott” (Dán 5:7). Segítségül hívta a bölcseit, mert nem tudta elolvasni a feliratot, amelyet a titokzatos kéz írt a falra, de a bölcsek sem értették az üzenetet. Ekkor lépett színre az anyakirályné, Nabukodonozor lánya, Nabonidus felesége, ő tanúskodott Dániel különleges képességéről. Emlékeztette Belsazárt Nabukodonozor lelki tapasztalatára. Dániel annak az Istennek a képviselője, akit a király káromolt. Egyedül a próféta volt képes elolvasni és értelmezni az ítélet feliratát, amely Belsazár királyságának végét jövendölte meg (Dán 5:26-29). A falon lévő felirat három szava fejezte ki a Belsazár elleni ítéletet, adott képet arról, hogy mi is az: A „megszámláltattál” a számonkérést jelenti, a „megmérettettél” a kiértékelést jelzi, a „felosztatott” pedig az elvettetést.

**Círusz feletti ítélet. Círusz perzsa király különleges helyet foglal el a Szentírásban. Ő az egyetlen pogány, akire a „felkent”, vagyis a „messiás” címmel utal az Ige (Ézs 45:1). A Biblia Círuszt a Messiással, a Megváltóval, Krisztussal hozza összefüggésbe. Túl a „messiási” Círuszon, aki által Izrael kiszabadult a babiloni fogságból, Dániel az egyetemes Messiásra tekintett, aki megszabadítja az emberiséget a gonosz hatalmából. Ráadásul a próféta nem csupán megjövendölte az eseményt. Párhuzamba állította Círusz 70 évét a babiloni fogság 70 hetével, amivel felhívja az olvasó figyelmét arra, hogy a heteket prófétai módon kell értelmezni. A 70 év szó szerinti évekre utalt, amelyek a messiás, Círusz eljöveteléhez vezettek (Ézs 45:1), aki visszaengedte a történelmi Izraelt az ókori Palesztina területére. A felkent Círusz valóban alátámasztja a Messiás, Jézus Krisztus és a megváltás eseményének történelmi voltát. A 70 hét prófétai heteket jelent, amelyek az egyetemes Messiás eljöveteléhez vezetnek, aki megmenti a világot a bűntől, és az engesztelés révén bűnbocsánatot szerez bűneinkre. A felkent Círusz és a Messiás közötti párhuzam Ézsaiás próféta könyvében is megtalálható, ahol az 45. fejezetben szereplő Círusz és az 53. fejezet Szenvedő Szolgájának leírása között jelentős számú nyelvi és tematikai összecsengést találunk.**

A „messiás” Círusz döntő szerepet játszott Izrael főellenségének, Babilonnak a bukásában, emellett visszaadta Izraelnek a földjét (Ezsd 1:1-3), sőt, Józsué főpap szolgálatának ideje alatt még a jeruzsálemi templom újjáépítésében is segítette a zsidókat (Ezsdrás 3:2, 3). Jelzésértékű, hogy A jelenések könyve párhuzamba állítja Círusz tettét Krisztus második eljövetelével. Az Eufrátesz kiszáradása lehetővé tette, hogy a keleti király, Círusz bevonuljon Babilon városába és elfoglalja azt. Ez az eset mintául szolgál Krisztus végidei eljövetelének leírására (Jel 16:12). Círusz előkészítette a terepet Krisztus jövőbeli eljöveteléhez és az emberiség megváltásához. Sőt mi több, Círusz Krisztus előképe lett. A szerepe Krisztus első eljövetelében valóban utalhat a Krisztus második adventjével kapcsolatos események forgatókönyvére az idők végén. Tehát okkal feltételezhető, hogy a megváltási terv záró eseményeiben a szokásos egyházi kereteken kívül álló személyek is részesek lesznek.

#### GYAKORLATI ALKALMAZÁS

1.  Mire figyelmeztet Jónás példája a vallási előítéletek kapcsán? Beszéljük meg!

2.  Az egyháznak talán nem sikerül következetesen bemutatni az igazságot, de vajon hogyan megy ez a világban élőknek? Kora hívőihez szólva Jézus rámutatott: „Bizony mondom nektek: a vámszedők és a parázna nők megelőznek titeket az Isten országában” (Mt 21:31). Mit értett ezen?

3.  Az igazságtétel része az ítéletnek, és ez a garancia arra, hogy Isten komolyan veszi a megváltást, teljesen el akarja törölni a gonoszságot és a halált. Hogyan lehet az igazság és a kegyelem közti feszültség egyben a vigasztalás és a remény üzenete is?

4.  Miért csak Isten kegyelme által üdvözülhetünk, nem az érdemeink alapján?

5.  Két fontos igazságot kell megérteni Isten végidei ítéletével kapcsolatban: először is, mindenki kap tájékoztatást és figyelmeztetést; másodszor, eljön az idő, amikor már túl késő lesz a bűnbánathoz. Vonatkoztassuk a falfelirat három szavát az egyházra a végső időkben: a „számba vette” azt jelenti, hogy felelősek vagyunk mindazért, amit teszünk vagy nem teszünk; a „megmérettél” azt jelenti, hogy Isten szétválasztja a „jókat” és a „gonoszokat” (csak az Ő ítélete tökéletes); a „felosztatott” azt jelenti, hogy mások nyerik el az üdvösséget.

6.  Olvassuk el az alábbi bátorítást Ellen White tollából: „Nincs már messze az idő, amikor Isten népének a föld uralkodói előtt is meg kell vallania hitét… Nincs már idő hiábavalóságokra, komolytalan dolgokra, hogy gondolatainkat jelentéktelen ügyek kössék le” (Advent Review and Sabbath Herald, 1892. április 26). Hogyan bátorít ez az idézet arra, hogy tekintélyes és hatalommal bíró embereknek is elmondjuk Istennek a végidőre szóló üzenetét, figyelmeztetéseit?