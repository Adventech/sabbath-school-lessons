---
title:  További tanulmányozásra
date:  27/06/2025
---

Ellen G. White: Próféták és királyok. Budapest, 1995, Advent Kiadó, „A láthatatlan vigyázó” c. fejezetből 331-334. o.

„A cselekvés színterére lépő nemzetek azért foglalhatják el helyüket a földön, hogy megmutatkozzék, betöltik-e a »Vigyázó« és a »Szent« szándékát. A prófécia felvázolta a világ nagy birodalmainak – Babilónia, Médó-Perzsia, Görögország és Róma – emelkedését és útját. Mindegyiküknél – mint a kevésbé hatalmas nemzeteknél is – a történelem megismételte önmagát. Mindegyiknek volt próbaideje; mindegyik kudarcot vallott, dicsőségük megfakult, hatalmuk elmúlt.

A nemzetek elutasították a mennyei elveket, és ezzel saját pusztulásukat munkálták. De az isteni, a mindent legyőző akarat megnyilvánult minden korszakban” (i. m. 331. o.).

Jeremiás próféta könyve 18. fejezetében Jeremiás figyeli, amint egy fazekas edényeket formáz, alakít. Isten ezzel a képpel, az agyagot formázó fazekas hasonlatával magyarázza a feltételesség elvét a próféciában, és hogy biztosan megértsük, Jeremiás által kifejti: „Ha szólok egy nép ellen vagy egy ország ellen, hogy kigyomlálom, megrontom és elvesztem, de megtér az a nép gonoszságából, amely ellen szóltam, akkor én is megbánom a gonoszt, amelyet rajta véghez vinni gondoltam. És ha azt mondom egy népről vagy egy országról, hogy fölépítem, beültetem, de gonoszul cselekszik előttem, és nem hallgat a szavamra, akkor megbánom azt a jót, amelyet tenni akartam vele” (Jer 18:7-10, ÚRK).

**Beszélgessünk róla!**

`1) Jézus azt mondta, hogy Ninivének könnyebb dolga lesz az ítéletben, mint Isten igazságtól elpártolt népének (lásd Mt 12:39-41). Gondolkozzunk még ezen! Mi a tanulság ebből Isten népe számára?`

`2) Ellen G. White azt írja az iménti idézetében, hogy az egymást követő világbirodalmak során „a történelem megismételte önmagát” (i. m. 331. o.). Mi a közös szál a próféciában megemlített birodalmak esetében? Milyen tekintetben jártak be ugyanolyan utat? Hogyan követi ezt a mi világunk is?`

`3) Gondolkozzunk még egy kicsit azon, hogy nem mindig az értelem, az elme akadályozza az emberek hitre jutását, hanem a szív! Hogyan hat a bizonyságtevésünkre, ha ezt tisztán látjuk?`

„A reménységnek Istene pedig töltsön be titeket minden örömmel és békességgel a hívésben, hogy bővölködjetek a reménységben a Szentlélek ereje által” (Róm 15:13).

„Időnként megremeg a lelkünk méltatlanságunk érzése miatt, de ez nem azt bizonyítja, hogy Isten másképp tekintene ránk, vagy megváltozott volna a viszonyunk vele… Meg kell ragadnunk Krisztus kezét hittel, rendületlenül bízva benne – a sötétben éppúgy, mint a világosban!

Sátán talán azt súgja: »Már túl nagy bűnöket követtél el, Krisztus nem menthet meg.« Be kell ismernünk bűnösségünket, méltatlanságunkat, de így kiálthatunk a kísértőnek: »Az engesztelés révén Krisztus a Megváltóm! Nem a saját érdemeimben bízom, hanem Jézus drága vérében, ami megtisztít. Reménytelen életem Krisztus kezében helyezem.« A keresztényt jellemezze élő hit, megingathatatlan bizalom! Rendületlenül bízza magát Krisztusra! Ez békével és bizonyossággal tölti el a lelkét… Minden akadály, minden belső ellenség miatt egyre nagyobb szükségünk van Krisztusra, aki azért jött, hogy hússzívet adjon a kőszív helyett. Tőle várjuk a kegyelmet jellemző hibáink legyőzéséhez. A kísértések záporában rendületlenül álljunk ellen a gonosz késztetéseinek! Kérdezzük meg magunktól: »Hogyan is hozhatnék szégyent a Megváltóra? Krisztusnak adtam az életem, nem tehetem azt, amire Sátán késztet!« A drága Megváltóhoz kiáltsunk segítségért, hogy általa legyen erőnk feláldozni minden bálványt, megszabadulni minden dédelgetett bűntől! Hitszemünkkel tekintsünk Jézusra, aki az Atya trónusa előtt áll és a kezén lévő sebhelyekre mutatva könyörög értünk! Higgyük el, hogy erőt kapunk a drága Megváltótól! Hittel nézzünk a győzteseknek félretett koronákra, gondoljunk a megváltottak boldog énekére… István, az első keresztény mártír… így kiáltott fel: »Ímé látom az egeket megnyílni, és az embernek Fiát az Isten jobbja felől állani« (ApCsel 8:56). Láthatta, hogy a világ Megváltója a legnagyobb törődéssel tekint le rá a mennyből. Krisztus csodálatos világossága olyan fénnyel sugárzott Istvánról, hogy még az ellenségei is látták, amint az arca ragyogott, mint egy angyalé. Ha gondolatban többet időzünk Krisztusnál és a mennyei világnál, erős késztetést és támogatást kapunk, hogy megvívjuk az Úr harcait. Az öntelt büszkeség és a világ szeretete hatalmát veszti felettünk, amint a jobb világ szépségére figyelünk, ami hamarosan az otthonunk lesz. Krisztus szépsége mellett értékét veszti minden földi dolog vonzása” (Ellen G. White cikke, Review and Herald. 1887. nov. 15.).