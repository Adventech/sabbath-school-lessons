---
title:  Belsazár Lakomája
date:  24/06/2025
---

Miután a médek és a babiloniak szövetséges seregei (Nabukodonozor apja vezetésével) legyőzték Ninivét (Kr. e. 612), Babilon városa újból felemelkedett, olyan mértékben, amihez foghatót a nagy törvényadó, Hammurapi napjai óta nem tapasztalt. Nabukodonozor király dolgát már nem nehezítették az asszír támadások, így Babilon gazdagsága és befolyása annyira megnőtt, hogy a szomszédos népeknek nemigen volt más választása: ha vonakodva is, de el kellett fogadniuk fölényét. Babilon volt a világ királynője, és a prosperálni kívánó népek hűséget fogadtak neki.

Amennyire tudjuk, Nabukodonozor hívőként halt meg, megvallotta, hogy Dániel Istene minden nép jogos uralkodója (Dán 4:31-34). A következő történet, amiről Dániel beszámol, már Nabukodonozor utódjáról, Belsazárról szól.

`Olvassuk el Dániel próféta könyve 5. fejezetét! Milyen fontos lelki tanulságot találunk ebben a részben? Valójában mi okozta Belsazár vesztét?`

A történetnek talán a legszomorúbb, legtragikusabb része Dán 5:22 verse. Dániel beszélt a királynak Nabukodonozor bukásáról és felemelkedéséről, majd ezt mondta neki: „És te, Belsazár, az ő fia, nem aláztad meg a szívedet, noha mindezt tudtad.” Vagyis alkalma volt megtudni, mi az igazság, talán saját szemével láthatta, mi történt Nabukodonozorral, mégis úgy döntött, hogy a történteket figyelmen kívül hagyva inkább arra az útra lép, ami elődeinek is annyi bajt okozott.

Amint egykor Nabukodonozor felállíttatta az aranyszobrot, úgy Belsazár is nyíltan dacolt Isten kijelentésével. A templomi szent edényeket közönséges célra használta, és ezzel valószínűleg azt akarta érzékeltetni, hogy Babilon leigázta a zsidókat, ezért kerültek a birtokába a zsidó istentisztelet szent tárgyai, vagyis ők továbbra is hatalmasabbak Istennél, aki megjövendölte a hanyatlásukat.

Ez valóban tudatos ellenszegülés volt, pedig Belsazár látott sok bizonyítékot, ami bölcsebbé tehette volna. Elegendő információ állt a rendelkezésére ahhoz, hogy tisztában legyen az igazsággal, de a szívbeli állapotával volt a baj. Amikor az utolsó időben végső válságba kerül a világ, az emberek akkor is lehetőséget kapnak az igazság megismerésére, és a döntésüket ők is a szívükben hozzák meg, mint Belsazár.

---

#### Ellen G. White idézetek

Nabukodonozor unokájának, Belsazárnak ostobasága és gyengesége miatt a büszke Babilon csakhamar elbukott. Belsazár, aki már fiatalon részt kapott az uralkodásból, hatalmában büszkélkedett, és szívével a menny Istene ellen fordult. Sok lehetősége volt Isten akaratának megismerésére és annak megértésére, hogy kötelessége neki engedelmeskedni. Tudott arról, hogy nagyapját az Úr határozatából kiűzték az emberi társadalomból. Jól ismerte Nabukodonozor megtérése és csodálatos gyógyulása történetét is. De engedte, hogy az élvezetek szeretete és az öndicsőítés homályba borítsa azokat a tanulságokat, amelyeket soha nem lett volna szabad elfelejtenie. Kegyelemből kapott lehetőségeit eltékozolta, és nem igyekezett arra, hogy általuk jobban megismerje az igazságot. Amire Nabukodonozor végül kimondhatatlan szenvedés és megalázás árán eljutott, attól Belsazár közömbösen elfordult. – Próféták és királyok, 522. o.

Ezután felolvasták és megmagyarázták a falon megjelent írást. Belsazárnak végig kellett hallgatnia a visszavonhatatlan ­ítéletet: „Számba vette Isten a te országlásodat, és véget vet annak.” „Meg­mérettél a mérlegen, és híjával találtattál.” „Elosztatott a te országod, és adatott a médeknek és perzsáknak.” Belsazárnak nem volt mentsége, hiszen elegendő világosságban részesült ahhoz, hogy változtasson az életén. Lett volna alkalma megismerni az igazságot, de túlzott engedékenysége miatt elveszítette az istenismeret minden előnyét, és nem hallgatott Istenre sem mint ember, sem mint király, ezért elvesztette országát. Akinek van hatalma fölemelni és dönteni királyokat, másnak adta Belsazár országát.

Nabukodonozor és Belsazár élete által az Úr a mai nemzedékeket szólítja meg. Komolyan kell vennünk azokat a tanulságokat, amelyekkel az akkori lázadó királyok szolgáltak. Ha Belsazár a nagyapja életéből levonta volna a tanulságokat, nemcsak az országát tarthatta volna meg, hanem az életét is. Viszont figyelmen kívül hagyta a kapott leckéket, és tovább lázadt Isten ellen, sőt, olyan bűnöket követett el, amelyekért a nagyapja meg lett dorgálva és büntetve. Gőgösen felmagasztalta magát, ezért háznépével utolérte Isten ítélete. Legnagyobb bűne az volt, hogy bár a menny világosságot adott neki, mégsem volt hajlandó az igazság útján járni. – Signs of the Times, 1891. július 20.

Abban vétkezett Belsazár, hogy bár volt lehetősége megismerni és cselekedni a jót, és sokakat vezethetett volna erre az útra, mégis szem elől tévesztette azt a világosságot, amelyet Isten az útjába helyezett. Alkalma lett volna megismerni Istent és az ő igazságát, de nem tagadta meg önmagát, hogy megismerhesse a jót, és nem törekedett igazságosan cselekedni. Most pedig, legnagyobb bálványimádása közepette, miközben elvetette az Urat, a kézfej épp az ő sorsát írta fel a falra. – Signs of the Times, 1891. július 20.