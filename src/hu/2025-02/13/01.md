---
title:  A Végidő Képei
date:  21/06/2025
---

### E heti tanulmányunk
2Krónikák 36:22-23; Dániel 5:1-31; Jónás 3:5-10; Máté 12:38-42; Jelenések 16:12-19; 18:4

> <p></p>
> „Erre így felelt nekik: Héber vagyok, és az URat, az egek Istenét félem, aki a tengert és a szárazföldet teremtette” (Jón 1:9, ÚRK).

Ezen a héten még egy pillantást vetünk a végidei eseményeket megvilágító beszámolókra. Foglalkozunk Jónás ninivei missziójával, Babilon bukásával, a perzsa király, Círusz felemelkedésével, aki szabaddá tette Isten népét, és megengedte, hogy visszatérjenek az ígéret földjére.

Az eddig tanulmányozott esetek történelmi beszámolói mély jelentőséggel bírtak minden generáció életében, de különösen sokatmondóak a Krisztus visszatérése előtti utolsó nemzedék számára. Sok olyan elemre bukkanhatunk ezekben, amelyek segítségével jobban megérthetjük azt, amit „jelenvaló igazságnak” nevezünk.

Ugyanakkor a végidei eseményekre előre mutató történetek vizsgálatakor egy dologgal tisztában kell lennünk: vigyázzunk arra, hogy a különböző témákat és utalásokat a maguk teljességében nézzük, és ne akarjunk minden egyes részletet elemezni, abszurd próféciamagyarázatokat gyártva. Mint Jézus példázataiban, úgy itt is keressük a fő pontokat és elveket. Ne próbáljunk kicsavarni minden részletet azt remélve, hogy rejtett igazságra bukkanunk! Keressük inkább a fő vázat, az elveket, úgy felfedezünk majd az utolsó napokkal kapcsolatos részeket!

---

#### Ellen G. White idézetek

Az iskolában és otthon élőszóval folyt a tanítás nagy része, de az ifjak megtanulták a héber írások olvasását, és az Ószövetség pergamen­tekercseit is tanulmányozták. A tananyag fő témája Isten törvénye volt a Mózesnek adott utasításokkal, valamint a szent történelem, a szent zene és a költészet. A szent történelem feljegyzéseiben nyomon követték Jahve lábnyomait. A szentélyszolgálatban eléjük tárták a jelképek által bemutatott magasztos igazságokat, és hitük megragadta az egész rendszer központi tárgyát: Istennek Bárányát, aki elveszi a világ bűneit. Az állhatatos lelkületet ápolták. Nemcsak az ima kötelességére tanították meg a tanulókat, hanem arra is, hogyan imádkozzanak, hogyan közeledjenek Teremtőjükhöz, hogyan gyakorolják hitüket benne, hogyan értsék meg, és engedelmeskedjenek a Szentlélek tanításainak. A megszentelt értelem régit és újat hozott elő Isten kincstárából, és Isten Szentlelke jövendőmondásban és szent énekek éneklésében nyilatkozott meg közöttük. – Előtted az élet, 47. o.

Izrael gyermekei mint nép nem fogadták el azokat az áldozatokat, amelyeket Isten akart adni nekik. Nem értékelték szándékát, és nem működtek együtt vele annak keresztülvitelében. Bár így az egyének és a népek különváltak tőle, mégis változatlan a menny szándéka a benne bízók iránt: „Valamit Isten cselekszik, az lesz örökké...” (Préd 3:14)

Az emberek szükségleteivel a fejlődésnek különböző fokozatai és hatalmának különböző megnyilvánulásai állnak szemben az egymást követő korszakokban, az Úr munkája azonban minden időben ugyanaz. A tanító ugyanaz. Isten jelleme és terve is ugyanaz. Nála „nincs változás vagy változásnak árnyéka” (Jak 1:17).

Izrael tapasztalatait a mi tanulságunkra jegyezték fel. „Mindezek pedig példaképpen estek rajtuk; megírattak pedig a mi tanulságunkra, akikhez az időknek vége elérkezett.” (1Kor 10:11) A nevelés sikere nálunk is, mint a régi Izraelnél, a Teremtő tervének hűséges keresztülvitelétől függ. A Szentíráshoz való ragaszkodás éppen olyan nagy áldásokat hoz a mi számunkra is, mint egykor a zsidó nép számára. – Előtted az élet, 50. o.

Isten ma is ki akarja nyilatkoztatni ezeket a magasztos igazságokat a gyerekek és a fiatalok által. József és Dániel élete szemlélteti, mit tesz Isten azokért, akik átadják magukat neki, és teljes szívvel igyekeznek megvalósítani szándékát.

A világnak emberekre van a legnagyobb szüksége – olyanokra, akik el nem adhatók és meg nem vesztegethetők; olyan emberekre, akik lelkük mélyéig igazak és becsületesek; olyan emberekre, akik merik a bűnt nevén nevezni; olyan emberekre, akik az iránytű pontosságával teljesítik kötelességüket; olyan emberekre, akik kiállnak az igazság mellett, szakadjon bár le az ég!

De ez a jellem nem a véletlen műve; nem is tulajdonítható a gondviselés különös kegyének. A nemes jellem az önfegyelem gyümölcse, úgy alakul ki, ha az ember alacsonyabb rendű természetét a magasabb alá rendeli – ha énjét Isten és ember szolgálatára, a szeretet szolgálatára szenteli. – Előtted az élet, 57. o.