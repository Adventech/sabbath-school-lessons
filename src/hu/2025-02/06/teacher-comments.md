---
title: Tanítói melléklet
date: 09/05/2025
---

### Mi az áldozat jelentősége?

#### Áttekintés

**Kulcsszöveg: Jelenések 5:9**

**Alapigék:  1Móz 4:1-8; Ézs 53:1-12**

Az ősi Közel-Kelet szinte minden népe között általános gyakorlat volt az áldozatbemutatás. Az emberek úgy vélték, áldozatuk ajándék az isteneknek, akik cserébe majd megsegítik őket.

A Biblia azonban egészen más értelmezést ad az áldozati szertartásnak. Úgy is mondhatjuk, megfordítja annak célját. Az ősi Közel-Keleten az áldozat azt jelölte, hogy az ember saját állapotából, a földi szintről a mennyei szint felé fordult. Azonban a Bibliában az áldozat lényegében az volt, hogy Isten leereszkedik az emberekhez. Az ősi Közel-Keleten az élt a közgondolkodásában, hogy az isten(ek) azért teremtette(ék) az embereket, hogy a rabszolgáik legyenek, akik szolgálják és étellel látják el őket. Ezzel ellentétben a Biblia Istene, aki megteremtette az embereket, el is látja őket élelemmel.

Ebben a tanulmányban az áldozatok bibliai jelentőségét fogjuk vizsgálni. Az áldozatok bibliai értelmezését a fogalom szövegösszefüggése határozza meg. A történeti és jogi szövegek az áldozatokat inkább szertartásokként írja le, így magyarázva, mit jelentett az áldozat vallási és etikai értelemben az emberek számára, akik gyakorolták azokat. Más részről a prófétai és költői szövegek inkább az áldozatok lelki és prófétai jelentőségére összpontosítanak. Egy-egy jellemző szöveget választottunk mindkét kategóriából: Kain és Ábel történelmi áldozatát (1Mózes 4) és a Szenvedő Szolga áldozatáról szóló prófétai szöveget (Ézsaiás 53), hogy jobban megértsük, melyiknek mi a jelentősége.



#### Kommentár

**Az áldozatok vallási és etikai jelentősége**

Az első beszámolóban, ami kifejezetten az áldozatról szól, a Kain és Ábel közötti ellentét kerül a fókuszba. Kain csak „a föld gyümölcséből” vitt ajándékot (1Móz 4:3), Ábel viszont a terményáldozaton kívül „vitt juhainak első elléséből” is (1Móz 4:4). Figyelembe véve, hogy „Ábel juhpásztor lett, Kain pedig földműves” (1Móz 4:2), Kain azzal a problémával szembesült, hogy öccse segítségét kellett kérnie. Kain büszkesége is szerepet játszhatott a döntésében, hogy milyen áldozati típust választ, majd pedig annak milyen következményei lettek.

A Biblia történetéből kiderül, hogy „az ÚR rátekintett Ábelra és az ő ajándékára. Kainra pedig és az ő ajándékára nem tekintett” (1Móz 4:4-5). Azt nem olvassuk, hogy az Úr miért fogadta el Ábel áldozatát és Kainét miért nem. A szövegben azonban található néhány kulcs, ami hozzásegít a megoldáshoz:

1.  Isten alapvetően az áldozatot hozó személyre figyel, mint ahogy az alábbi, szó szerinti fordítás visszaadja: „Isten érdeklődéssel tekintett Ábelre, ennélfogva [vav] az ő áldozatára; de Kainra nem tekintett érdeklődéssel, ezért nem fogadta el az ő áldozatát.” Ez a fordítás azt sejteti, hogy Isten elfogadása vagy elutasítása alapvetően nem magától az áldozattól függ, hanem attól, hogy milyen lélekkel viszi azt az ember (Mik 6:7-8; Ézs 1:11).

2.  Kain „Istennek” ajánlja fel az áldozatot, Ábel csak felajánlja. Az „Istennek” kifejezés hiányzik Ábellel kapcsolatosan. Kain Istennek vitt ajándékként ajánlja fel áldozatát, Ábel figyelme viszont lényegé­ben az áldozat jelentésére irányul, vagyis, Istentől kapott ajándékára. Kain úgy tekint vallására, mint felfelé, Isten felé irányuló folyamatra, Ábel érti, hogy az nem más, mint Isten mozdulata lefelé, az ő személye felé.

3.  Ábel a bökórót-ból választott, az „első ellésből”, ami a mózesi törvény szerint az évszak legértékesebbje, a legjava (2Móz 23:19), Kain pedig csak a föld terményeiből. Kain áldozata az emberi erőfeszítés kifejezése volt Isten felé, Ábel áldozata azonban inkább azt fejezte ki, hogy az emberiségnek szüksége van Isten megváltására.

4.  Ábel áldozata 1Móz 3:15 messiási Bárányára utalt, aki majd áldozatul adja magát a világ megváltásáért, Kain áldozata azonban üres, jelentéktelen rítus volt. Figyeljük meg, hogy ugyanígy különbség van az ember által készített ruházat és az Istentől kapott ruházat között (1Móz 3:7). Ádám és Éva a rendelkezésre álló növényekkel, azok leveleivel takargatta magát, de Isten olyan ruházatot készített nekik, ami állatáldozatra utalt (lásd 1Móz 3:21).

5.  Kainból hiányzott a helyes indítékból fakadó lelki kapcsolódás, ami oda vezetett, hogy kioltotta öccse életét. Mivel elszakadt mennyei Atyjától, megtört a testvérével való kapcsolata is.

A testvérgyilkosság jelzi, hogyan működik a bűn. A testvér elleni bűncselekmény az Istennel szembeni engedetlenségből ered. Isten érzékelteti az összefüggést a hit és az etika között, amikor figyelmezteti Kaint: „Ha azt teszed, ami helyes, elfogadlak téged” (1Móz 4:7 – ERV-HU). Az „azt teszed, ami helyes”, más fordításban: „ha jót cselekszel” elsősorban a megfelelő áldozatot jelenti, amit Kainnak fel kellett volna ajánlania; ugyanakkor a gonosz elleni, személyes harcáról is szól, még konkrétabban a testvérével való kapcsolatáról. A tétib szónak („cselekedj jót”) erős etikai tartalma van. Ugyanez az ige szerepel Jeremiás próféta könyvében, ahol a kellő emberi magatartásról ír: „igazságosan ítéltek ember és felebarátja között” (Jer 7:5).



Érdekes megjegyezni, hogy Jeremiás Izraelnek szóló felhívása a vallási élet ugyanezen területét kapcsolja össze az etikus viselkedéssel. Az erkölcsi vétségek (lopás, hazugság, házasságtörés stb.) hosszas felsorolása után a próféta szembesíti a népet: „Majd eljöttök, és megálltok előttem e házban, amely az én nevemet viseli” (Jer 7:10). Ez a felhívás visszhangra talált számos más prófétánál is, akik hangsúlyozták: a helytelen lelkülettel bemutatott áldozatot a Mindenható visszautasítja. Mikeás például rendkívüli gonddal, ékesszólóan hangsúlyozza ennek hiábavaló voltát: „Kedvét leli-e az ÚR ezernyi kosban…? ….Megmondta neked, ó, ember, hogy mi a jó, és mit kíván tőled az ÚR: csak azt, hogy igazságot cselekedjél, szeresd az irgalmasságot, és alázatosan járj Isteneddel” (Mik 6:7-8).

**Az áldozatok profetikus jelentősége**

Az áldozatok profetikus jelentőségéről szóló szakaszok közül az egyik legerőteljesebb a Szenvedő Szolga bemutatása Ézsaiás énekében. A Szenvedő Szolga áldozatként jelenik itt meg, megjövendölve Jézus Krisztus áldozatát. E szakasz központi üzenete, hogy a Szolga engesztelés céljából szenved, adja életét. Ez a gondolat a 12 versből 8-ban jelenik meg (Ézs 53:4-8, 10-12).

Ez a kép még hangsúlyosabb Ézs 53:4-6 központi részében: a szöveg a léviták világából kölcsönzött kifejezéseket és motívumokat használ. A Szolgát mészárszékre vitt bárányhoz hasonlítja (Ézs 53:7; vö. 3Móz 4:32; 5:6; 14:13, 21 stb.) A passzív alak, a lévita szövegek stílusának egyik legkarakteresebb vonása jellemző Ézsaiás 53 szövegére is. 16-szor használja az író, ebből 12-szer Nifal igetörzsben (visszaható, szenvedő alakban), ami a papi „megállapító határozat” hivatalos formája, és az áldozatokkal kapcsolatban használták. Ezt a vallási-kultikus szándékot tovább erősíti a hét utalás a „bűn”-re, amelyek között mindhárom szakkifejezés szerepel (pesa‘,‘avón, chéţ’): „jóllehet a mi bűneinkért [pesa‘] kapott sebeket, a mi vétkeinkért [‘avón] törték össze… az ÚR őrá vetette mindnyájunk vétkét [‘avón]… Ő hordozza vétkeiket [‘avón]… sokak bűnét hordozta [chéţ’]” (Ézs 53:5, 6, 11, 12).

Egy igevers különösen világosan ábrázolja az engesztelés lévitai folyamatát: „Mert lelke szenvedése folytán látni fog, [és] megelégszik, ismeretével igaz szolgám sokakat megigazít, és vétkeiket ő viseli” (Ézs 53:11, KAR). Az „ismeret/megismerés” (böda‘tó) a 3. versre utal, ahol ugyanez a szógyök (ismerni – vidú‘a) szerepel, és úgy jellemzi a Szolgát, mint aki ismeri a fájdalmat, a betegségeket. Az igevers kifejti, hogy ezen ismeret, vagyis a szenvedés tapasztalata által „igazít meg” sokakat a Szolga. A következő kifejezés magyarázza a folyamatot, amire a „megigazít” ige utal: „ő hordozza vétkeiket” (Ézs 53:11). Úgy tud megigazítani sokakat, hogy a vétkeiket Ő viseli. A következő igeversben ismét a „sokak” szó szerepel, megerősítve azt a magyarázatot, hogy a „megigazít” ige tárgya a „sokaság”: „sokak bűnét hordozta” (Ézs 53:12).

Ez a nyelvezet és gondolattársítás meglehetősen ismerős bibliai kontextusban, hiszen arra utal, hogy a lévitai rendszer áldozati állatához hasonlóan a Szolga hordozza a bűnt, ezzel teszi lehetővé Isten számára a megigazítást és a bűnbocsánatot: „Ha pedig bárányt visz a bűnért való áldozatául… Tegye kezét annak a bűnért való áldozatnak a fejére… Így szerezzen neki engesztelést a pap az elkövetett bűnéért [chéţ’], hogy bocsánatot kapjon” (3Móz 4:32-35).

Az erős kultikus hangsúly ebben a szövegben azt a gondolatot támasztja alá, hogy a Szenvedő Szolga a helyettes áldozat szerepében van, átveszi a bűnös helyét, hogy bocsánatot biztosítson számára.



**GYAKORLATI ALKALMAZÁS**

**Isten áldozata a megmentésünkért történt. Olvassuk el Fil 2:7 versét! Gondolkodjunk el a következő kifejezésen: „önmagát megüresítette”. Hogyan vonatkoztatható az embertársainkhoz fűződő kapcsolatainkra Isten hajlandósága, hogy „semmivé” lett értünk? Mennyire vagyunk készen arra, hogy „semmivé legyünk”, „megüresítsük magunkat” munkatársunk előrehaladása vagy gyermekünk fejlődése érdekében?**



---

#### Ellen G. White idézetek

Pátriárkák és próféták, „A páska ünnepe” című fejezet (273–279. o.).