---
title:  További tanulmányozásra
date:  09/05/2025
---

A Szentírás világossá teszi, hogy Krisztus az egyetlen, aki méltó megváltásunk biztosítására. Egyedül Ő élt bűntelen emberi életet, Ő adta az egyetlen példát, ami az Atya dicsőségének tökéletes megelégedésére szolgált. Ő az Isten szeplőtelen Báránya, aki most az emberiség fejeként garantálja örök biztonságunkat. Magára vette vétkeinket, elszenvedte Isten ítéletét a gonoszság felett. Amikor János az Isten trónja köré gyűlt mennyei lényeket látta, azt hallotta, hogy „Ne sírj! Íme, győzött a Júda törzséből való oroszlán” (Jel 5:5, ÚRK).

Gondoljunk bele, mennyire szörnyű a bűn, és milyen mélyre süllyedt az emberiség, hogy csak Jézusnak, Istennek a halála tette lehetővé problémájának megoldását! Ha bármilyen más módja lett volna az emberiség megmentésének az isteni kormányzat elveinek áthágása nélkül, akkor minden kétséget kizáróan azt választotta volna.

„Isten megszegett törvénye a bűnös életét követelte. Az egész világegyetemben csak egy lény volt, aki az ember érdekében eleget tudott tenni a törvény követelményeinek. Mivel Isten törvénye olyan szent, mint Isten maga, csak vele egyenlő lény tehette jóvá áthágását. Senki más, csakis Krisztus menthette meg az elbukott embert a törvény átkától, és hozhatta ismét összhangba a mennyel. Krisztus kész volt magára venni a bűn terhét és szégyenét – a bűnét, amely annyira sérti a szent Istent, hogy miatta az Atyának és a Fiúnak el kellett válnia egymástól. Krisztus kész volt a nyomorúság feneketlen mélységébe hatolni, hogy megmentse a megrontott emberiséget” (Ellen G. White: Pátriárkák és próféták. Budapest, 1993, Advent Kiadók, 37. o.).

**Beszélgessünk róla!**

`1) János látja, amint a „megöletett” Bárány belép a trónterembe. Jel 13:8 verséből tudjuk, hogy Jézus „megöletett, e világ alapítása óta.” A megváltási terv már készen állt, mielőtt szükség lett volna rá. Mit árul ez el Istenről?`

`2) Sok ateista úgy gondolja, hogy magunk vagyunk a rideg univerzumban, nem várható gondoskodás. Ezzel szemben a Biblia elmondja, hogy Isten a világ iránti nagy szeretetéből lejött hozzánk, és meg is halt értünk. Mennyire tekinthetünk mi másként a világra, az abban elfoglalt helyünkre, mint azok, akik egyáltalán nem hisznek Istenben? Más szóval: hogyan hasson a kereszt minden cselekedetünkre?`

`3) Az emberiség megváltásának miért csak Krisztus élete, halála és feltámadása volt az egyetlen módja? Mit fejez ki a bűn szörnyűségéről ez a hatalmas ár?`