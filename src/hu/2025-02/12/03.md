---
title:  A Fenevad Képének Imádása
date:  16/06/2025
---

Nabukodonozorra óriási hatást gyakorolt Dániel tette. Nagy tiszteletben részesítette a prófétát, és sietve hűséget fogadott az Istenének is (lásd Dániel 2. fejezet, különösen a 46-48. versek), csakhogy mindez nem bizonyult tartósnak.

`Olvassuk el Dán 3:1-12 szakaszát! Mi a jelentősége annak, hogy a szobrot tiszta aranyból készíttette, majd megkövetelte, hogy mindenki imádattal boruljon le előtte?`

A király tiszta aranyból készíttette a szobrot, ami rávilágít, hogy tudatosan dacolt Isten üzenetével. Mit akart ezzel kifejezni? Azt, hogy Babilon soha nem bukik el, Nabukodonozor mindig király lesz, és aki ezt kétségbe meri vonni, az halál fia. Komoly figyelmeztetés ez arra, hogy mennyire könnyen elvakíthatja az embert az önrendelkezés vágya, és nem veszi észre a nagy küzdelem kibontakozását. Nabukodonozorban megmutatkozott Lucifer több tulajdonsága is: ambiciózus volt, saját nagyságát hangoztatta, önteltségében nyíltan szembeszállt Isten hatalmával. Viszont vannak jelentős különbségek is: Nabukodonozor végül hitre jutott, elfogadta az igaz Istent, és valószínűleg találkozni fogunk vele abban az országban, ami ellen egykor ádáz harcot vívott.

`Olvassuk el Dán 3:17-18 verseiben, hogy mit válaszolt a királynak a három héber fiatal! Mire tanít ez a hitről? Mi az, amit a hit megkövetelhet tőlünk?`

Gondoljuk csak végig, mennyire könnyen megmagyarázhatták volna, ha kivágják magukat a veszélyes helyzetből! Fanatikusok lettek volna, amiért vállalták, hogy élve elégetik őket, amikor csak meg kellett hajolni? Nem tudtak volna úgy tenni, mintha a cipőfűzőjüket kötnék be, és közben imádkozhattak volna a saját Istenükhöz? Érdemes volt kitenni magukat a nagy veszélynek? Nyilván úgy gondolták, hogy igen. És a szavaikból kitűnik, hogy tisztában voltak az életveszélyes helyzettel.

`Hogyan kerülhetjük el, hogy könnyű mentséget keressünk magunknak a hitkérdésekben való megalkuvásra? Mire tanít ez a vers egy hasonló kísértéssel kapcsolatban: „Aki hű a kevesen, a sokon is hű az; és aki a kevesen hamis, a sokon is hamis az” (Lk 16:10).`

---

#### Ellen G. White idézetek

Az Úr azonban nem feledkezett meg övéiről. Amikor tanúit bevetették a kemencébe, a Megváltó személyesen jelent meg nekik, és velük járt a tűzben. A hőség és hideg Urának jelenlétében a lángok nem tudták megemészteni őket.

A király trónjáról figyelt. Azt gondolta, hogy látni fogja a vele dacolók megsemmisülését. Diadalérzete azonban hirtelen megváltozott. A hozzá közel álló előkelőségek látták, hogy a trónról felpattanva sápadtan mered az izzó lángokba. Főembereihez fordulva rémülten kérdezte: „Nem három férfit dobtunk megkötözve a tűzbe?... Én mégis négy férfit látok szabadon járni a tűzben, és nincs rajtuk semmi sérülés. A negyedik pedig olyannak látszik, mint valami isten.”

Honnan tudta ez a pogány király, hogy milyen Isten? A Babilonban bizalmi állást betöltő héber foglyok életükkel és jellemükkel képviselték az igazságot előtte. Amikor számot kellett adniuk hitükről, tétovázás nélkül megtették. Világosan és egyszerűen mutatták be az igazság alapelveit. Így tanították környezetüknek Istent, akit imádtak. Beszéltek Krisztusról, az eljövendő Megváltóról, és a tűz közepén levő negyedik férfi alakjában a király felismerte Isten Fiát. – Próféták és királyok, 508–509. o.

Ezek a hűséges zsidók természetes képességgel, kiváló intellektuális kultúrával rendelkeztek, és becsületességről tanúskodtak, de ezek az előnyök nem késztették arra őket, hogy megfeledkezzenek Istenről. Minden erejüket a mennyei kegyelem megszentelő befolyása alá helyezték. Kegyes példájukkal, szilárd becsületességükkel annak szereztek dicsőséget, aki a sötétségből az ő csodálatos világosságára hívta ki őket. Csodával határos szabadulásuk az összegyűlt, hatalmas tömeg előtt Isten hatalmát és fenségét mutatta be. Jézus lejött közéjük a tüzes kemencébe, és jelenlétének dicsőségével győzte meg Babilon gőgös királyát, hogy Ő nem lehet más, csak egyedül Isten Fia. Mennyei fény ragyogott Dánielre és társaira, mígnem a velük érintkezők megértették a fiatalok életét nemesebbé, jellemüket pedig szebbé tevő hitet. Szolgái­nak kiszabadításával az Úr valóban bebizonyította, hogy Ő mindig is az elnyomottak mellé áll, és megdönti azokat a földi hatalmakat, amelyek saját dicsőségüket próbálják magasztalni, és lábbal tiporják a menny Istenét. – Advent Review and Sabbath Herald, 1881. február 1.

A három zsidó ifjú, Sidrák, Misák és Abendégó (a feljegyzések nem számolnak be arról, hogy itt Dániel is velük lett volna), nem gyalázta meg Istent azzal, hogy behódol a bálványnak. Magatartásukról értesítették a királyt, aki dühében maga elé hívatta, és fenyegetéssel próbálta rávenni őket, hogy a tömeggel együtt imádják az arany állóképet. A fiatalok illedelmesen, de határozottan fejezték ki a menny Istene iránti hűségüket, és kijelentették, hogy a hatalom, amelyben hisznek, a megpróbáltatás órájában meg fogja menteni őket. – Manuscript 110, 1904.