---
title:  A Fenevad Bélyege
date:  19/06/2025
---

Teltek az évek, és még nem következtek be a végső események, nem fenyeget halálos ítélet, nem kényszerítik ránk a fenevad bélyegét, ezért vannak, akik kételkednek, vitatják az utolsó eseményekre vonatkozó magyarázatunkat, vagy hogy a végső küzdelemben központi szerepe lesz a szombat-vasárnap kérdésének.

A jelenések könyve egyértelműen kifejezi: az ember vagy a Teremtőt, vagy a fenevadat és annak képét imádja. Mivel már az Édentől kezdve a hetedik nap, a szombat az alapvető jele Isten Teremtő voltának (lásd 1Móz 2:1-3), nem lepődhetünk meg azon, hogy a szombat benne van a Teremtő imádásának kérdésében, méghozzá központi helyen. Az sem véletlen, hogy a fenevad hatalma ugyanaz az erő, amely a saját állítása szerint megváltoztatta a nyugalomnap parancsát, a bibliai napról áttéve azt vasárnapra, pedig azt nem szentesíti a Biblia. Ezen a háttéren nagyon is logikus, hogy a szombat és a vasárnap részét képezi az imádat kérdésének (a Teremtőt [lásd Jel 14:6-7], vagy a fenevadat imádjuk-e?). Az Újszövetségben is találunk példát a hetedik nap, a szombat, valamint az emberi törvények ütközésére.

`Olvassuk el a következő verseket: Mt 12:9-14 és Jn 5:1-16! Mi miatt akarták a vallási vezetők megölni Jézust?`

Amikor Jézus egy szombatnapon meggyógyította a száradt kezű férfit (Mt 12:9-13), mit tettek a farizeusok? „A farizeusok pedig kimentek, és tanácsot tartottak ellene, hogyan pusztítsák el” (Mt 12:14, ÚRK). Halál a szombat miatt? Jn 5:1-16 szakasza szerint egy másik szombati csoda után a vezetők „üldözni kezdték Jézust, mert ezt tette szombaton” (Jn 5:16, ÚRK).

Halálbüntetés az emberi hagyomány és a szombat közötti ellentét miatt? A Bibliában semmi nem tiltja a szombatnapi gyógyítást, és a vasárnap sem váltotta fel sehol a szombatot!

Jézus esetében a konkrét kérdés más volt, mint ami a végső események idején lesz, de azért a kettő nem áll messze egymástól: Isten törvényével szembenálló emberi törvények, és a vita középpontjában lévő törvény mindkét esetben érinti a bibliai szombatot.

`A halált is vállalni Isten egyik parancsolata miatt? Hogyan próbálhatja meg az ember racionalizálni, ha kibúvót keres?`

---

#### Ellen G. White idézetek

Hatalmas erkölcsi bátorságra van szükség Isten munkájának této­vázás nélküli végzéséhez. Aki erre vállalkozik, nem engedhet teret az önszeretetnek és az önző, becsvágyó indítékoknak, nem törekedhet arra, hogy csakis könnyű feladatokat végezve elkerülje a kereszt hordozását. A parancs így hangzik: „Kiálts teljes torokkal, ne kíméld; mint trombita emeld fel hangodat.” Fogunk-e arra törekedni, hogy Isten nevét felmagasztaljuk ezen a földön? Meghalljuk-e az ő hangját, vagy inkább a gonosz megnyugtató hangjára figyelünk, és végzetes álomba szenderülünk épp az öröklét küszöbén? Számunkra az igazság vagy mindent jelent, vagy semmit. Aki e világon akar hírnevet szerezni magának, az haladjon tovább a világgal, de akik Istennek akarnak szolgálni, azok ne embereknek, hanem Istennek engedelmeskedjenek. Az egész keresztény világ részt fog venni a hit és a hitetlenség között dúló küzdelemben. Mindenki részese lesz a harcnak. Lehet, hogy némelyek egyik oldalon sem akarnak harcolni, és látszólag nem ellenzik az igazságot, de nem is állnak ki bátran Krisztus mellett, mert javaikat féltik, vagy a megvetéstől tartanak. De őket Jézus ellenségei közé sorolják, mivel a Megváltó kijelentette: „Aki velem nincsen, ellenem van; és aki velem nem gyűjt, tékozol.” – Advent Review and Sabbath Herald, 1893. február 7.

Csak két csoport lesz, és mindenki megkapja a megkülönböztető jegyet: vagy az élő Isten pecsétjét, vagy a fenevad bélyegét és képmását. Ádám minden fia és leánya vagy Krisztust választja, vagy Barabást vezetőjének. A hűtlenek Sátán fekete zászlaja alá gyülekeznek, és az a vád éri őket, hogy megvetették, elutasították Krisztust, és hogy szántszándékkal feszítették keresztre az élet és dicsőség Urát.

Minden embernek válaszolnia kell a következő kérdésre: Sátánnak, az isteni törvény áthágójának oldalán állsz, vagy Isten iránt tanúsítasz hűséget, aki kijelentette: „Az Úr, az Úr, irgalmas és kegyelmes Isten, késedelmes a haragra, nagy irgalmasságú és igazságú. Aki ­irgalmas marad ezeríziglen; megbocsát hamisságot, vétket és bűnt: de nem hagyja a bűnöst büntetlenül, megbünteti az atyák álnokságát a fiakban és a fiak fiaiban harmad- és negyedíziglen”? Itt az Úr jelleme van bemutatva, ami az ő dicsősége is. Az ítéletet Isten az ő Fiának, az igaz Bíró kezébe adta. Krisztusnak kell ítéletet hoznia minden cselekedet fölött, legyen jó vagy gonosz. Igazságossága éppoly mértékben fejezi ki szeretetét, mint irgalma. – Advent Review and Sabbath Herald, 1900. január 30.

A szombat lesz a hűség nagy próbája, mert különösen vitatott pontja az igazságnak. A végső próbatétel idején éles határvonal fog húzódni Isten szolgái és azok között, akik nem szolgálják Őt. – A nagy küzdelem, 605. o.