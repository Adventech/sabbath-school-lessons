---
title:  Dániel 2 És A Történeti Próféciamagyarázat
date:  15/06/2025
---

Az egész Szentírás egyik legjelentősebb próféciája Dániel próféta könyvének 2. fejezete. Krisztus előtt több mint ötszáz évvel írták, és a próféta felvázolta benne a világtörténelmet a saját korától, Babilontól kezdve Médo-Perzsián, Görögországon, Rómán át egészen a Római Birodalom felbomlása után kialakult utódállomokig, amelyekből lettek a mai Európa nemzetei.

Az egyik igeversben ez áll az európai népekről: „utódaik házasodás révén keverednek, de nem egyesülnek egymással, amint a vas sem vegyül a cseréppel” (Dán 2:43, ÚRK). Bámulatos ennek a próféciának a teljesedése! Hiszen e népek (az uralkodók és a köznép) vegyes házasságai dacára továbbra is megosztottak maradtak.

A brit uralkodóház neve: Windsor-ház, ami egy jól csengő angol név, de viszonylag újkeletű, 1917-ből származik. Azelőtt a család neve Szász-Coburg-Gotha volt, ami nyilvánvalóan német név, ugyanis a brit királyi ház sok tagja „házasodás révén” vérrokonságban áll a németekkel. Azonban a rokoni szálak sem tudták meggátolni, hogy háborút vívjanak egymással. Az I. világháború idején vették fel a Windsor-ház nevet, így akarták kimutatni, hogy elfordulnak a gyűlölt ellenségtől.

`Olvassuk el Dán 2:31-45 szakaszát! Mit álmodott Nabukodonozor? Hogyan magyarázta az álom jelentését Dániel?`

Dániel próféta könyvének apokaliptikus próféciái mind a 2. fejezet alapvetését követik, vagyis a többi prófécia is felsorolja az egymást követő világbirodalmakat, míg végül Isten megalapítja örök országát (lásd Dán 2:44; 7:13-14). Más szóval, ezek a próféciák a birodalmak szakadatlan során át vezetnek végig a történelmen, az ókortól kezdve a mi időnkön át egészen a jövőben bekövetkező végig. Ez a próféciamagyarázat történeti megközelítése, ezt kívánja meg maga a szöveg. A történeti megközelítés alapvetően fontos a végidei események megértéséhez, főként ahogyan A jelenések könyve felvázolja azokat.

`Hogyan bizonyítja Dániel 2. fejezete, hogy Isten nemcsak ismeri a jövőt, hanem Ő az, aki valójában kézben tartja az eseményeket?`

---

#### Ellen G. White idézetek

Az emberiség történelmét megörökítő krónikák úgy tüntetik fel, hogy a nemzetek fejlődése, birodalmak emelkedése és bukása az emberi akarat és vitézség függvénye, és az események alakulását nagymértékben emberek hatalma, becsvágya és szeszélye határozza meg. Isten Igéje azonban félrehúzza a függönyt, és az emberi érdekek, hatalmak és indulatok minden pro és kontra ténykedése fölött, mögött és által meglátjuk a végtelen irgalmú Isten munkáját, aki csendben, türelmesen viszi véghez a szándékát. – Próféták és királyok, 499. o.

Évszázadokkal azelőtt, hogy egyes népek a cselekvés színterére léptek, a mindentudó Isten tekintetével átlátva a korszakokat megjövendölte a világbirodalmak emelkedését és bukását. Az Úr kinyilatkoztatta Nabukodonozornak a Babiloni Birodalom bukását és egy második birodalom fellépését, melynek szintén lesz próbaideje. Annak a dicsősége is elmúlik, mert nem az igaz Istent dicsőíti, és egy harmadik birodalom lép a helyébe, de az is letűnik, és a negyedik, mely erős, mint a vas, leigázza a világ népét.

Ha Babilon urainak – a leggazdagabb birodalom uralkodóinak – gondjuk lett volna Jahve tiszteletére, a tőle kapott bölcsesség és hatalom hozzá kötötte és erősen tartotta volna őket. De ők csak akkor menekültek Istenhez, amikor nyugtalanok és tanácstalanok voltak. Ilyenkor – mivel nagy embereik nem segítettek rajtuk – Dánielhez hasonló em­bereknél kerestek segítséget, akikről tudták, hogy az élő Istent tisztelik, és Isten is tiszteli őket. Hozzájuk fordultak, hogy fejtsék meg a gondviselés titkait; mert jóllehet a büszke Babilon urai értelmesek voltak, de törvényszegésük miatt olyan messzire sodródtak Istentől, hogy nem tudták felfogni a jövőjüket érintő kinyilatkoztatásokat és intéseket.

Az Úr Igéjének tanulója a nemzetek történelmében meglátja a mennyei jövendölések szó szerinti teljesedését. Babilon végül összeomlott, darabokra hullott, és semmivé lett, mert uralkodóik jólétükben azt gondolták, hogy nem függnek Istentől, és országuk dicsőségét emberi eredménynek tulajdonították. A Médó–Perzsa Birodalmat a menny azért sújtotta haragjával, mert lábbal tiporta Isten törvényét. Az Úr félelme nem talált helyet a nép többségének szívében. Elharapódzott a gonoszság, istenkáromlás és romlottság. Az utána következő birodalmak még becstelenebbek, még erkölcstelenebbek voltak, és egyre mélyebbre süllyedt erkölcsi értékük mértéke. […]

Ez csak Isten szavában tárul fel világosan. Isten megmutatja benne, hogy a népek erőssége – éppúgy, mint az egyéneké – nem azokban a lehetőségekben és adottságokban rejlik, amelyek látszat szerint legyőzhetetlenekké teszik őket, és nem is elismert nagyságukban található. Erősségük mércéje az a hűség, amellyel betöltik a menny szándékát. – Próféták és királyok, 501–502. o.