---
title:  Az Imádat Kérdése – Ismét
date:  17/06/2025
---

A Biblia kutatói már régóta kapcsolatot látnak Dániel 3. fejezete és A jelenések könyvének a végidő eseményeiről szóló része között, méghozzá okkal. Dániel 3. fejezetében a halálos fenyegetéssel kiadott parancs, hogy „imádjátok az állóképet” (Dán 3:15) párhuzamos Jelenések tanításával, ahol szintén halálos fenyegetéssel szólítanak egy másik képmás imádatára. „Megadatott neki, hogy a fenevad képmásába lelket adjon, hogy a fenevad képmása beszéljen, és hogy megölesse mindazokat, akik nem imádják a fenevad képmását” (Jel 13:15, ÚRK).

`Olvassuk el Jel 13:11-17, 14:9, 11-12, 16:2, 19:20 és 20:4 verseit! Hogyan ütköznek itt Isten parancsolataival az emberi rendelkezések?`

Isten népének szól a felhívás, hogy „imádjátok azt, aki teremtette a mennyet és a földet, és a tengert és a vizek forrásait” (Jel 14:7), vagyis a Teremtőt, nem pedig a fenevadat és annak képét. A három héber fiatal a halálos fenyegetések ellenére sem volt hajlandó mást imádni, mint a Teremtő Istent. Tehát még ha mások voltak is a körülmények Dura mezején, amikor kiadták a parancsot a Teremtő helyett a szobor imádatára, mint amilyen akkor lesz, amikor nem a Teremtőnek, hanem a fenevad képének imádatát adják parancsba világszerte, az elv ugyanaz.

`Olvassuk el Róm 1:18-25 szakaszát! Figyeljük meg Róm 1:18 és Jel 14:9-10 versei között az összefüggést „Isten haragjával” kapcsolatosan! A szobor/kép imádásának kérdése miért ugyanarra az elvre mutat rá, vagyis arra, hogy végső soron kinek a szövetségébe áll be az ember?`

Az imádat nem feltétlenül meghajlást jelent, vagy füstölőáldozat bemutatását, hanem arról van itt szó, hogy azt imádjuk, akihez vagy amihez a leginkább ragaszkodunk, hűségesek vagyunk. Isten a Teremtőnk, aki Jézusban értünk vállalt tettei révén a Megváltónk is, ezért csak Ő méltó az imádatra, minden más bálványimádás. Ez is magyarázza Jézus kemény szavait: „Aki nincs velem, ellenem van, és aki nem gyűjt velem, tékozol” (Mt 12:30, ÚRK). A végső eseményekben ez az igazság mutatkozik majd meg drámai módon.

---

#### Ellen G. White idézetek

Megpróbáltatás és üldözés jön majd mindenkire, aki engedelmeskedik Isten Igéjének, és nem hajlandó imádni a hamis szombatot. Bármelyik hamis vallás az erőszakot tekinti végső kényszerítő lehetőségének. Eleinte a meggyőzés erejével próbálkozik, a zenével és a külsőségekre összpontosító látvány hatásával, mint a babiloni király. Ha a Sátán által sugallt emberi eszközök révén nem tudta elérni, hogy az ember imádja az arany állóképet, akkor készen állt bevetni a tüzes kemence emésztő lángjai közé. Ez most is így lesz. A pápaság minden hatalmát bevetette annak érdekében, hogy az emberek neki engedelmeskedjenek, és most is ezt fogja tenni. Olyan lelkületre van szükségünk, amilyet Isten szolgái tanúsítottak a pogánysággal küzdve. Tertullianus leírja, hogyan bánt Róma császára a keresztényekkel: „Vadállatok elé dobnak bennünket, így próbálnak rávenni, hogy visszavonjuk tanainkat; tűzbe vetnek; börtönbe zárnak, és robotmunkára ítélnek; távoli szigetekre száműznek, például Pátmosz szigetére, de ezek a módszerek egytől egyig kudarcot fognak vallani.” Így történt ez a három derék héber fiatal esetében is: tekintetüket Isten dicsőségére szegezték, lelkük nem ingott meg, és az igazság ereje által sziklaszilárdan megálltak az Úr iránti hűségükben. Mi is csak Isten ereje által leszünk képesek hűségesen megállni. […]

A korlátolt és bűnös emberek rendelkezései teljes mértékben eltörpülnek és jelentőségüket vesztik az örök isteni Igével szembesítve. Mindenáron hirdetni kell az igazságot, még a kilátásba helyezett börtön, rabláncok és száműzetés ellenére is. Ha hűséges és őszinte vagy, akkor Isten lesz veled, aki ott volt a tüzes kemencében a három ifjúval, megvédte Dánielt az oroszlánok vermében, és Jánosnak is megjelent a magány szigetén. Állandó jelenléte lesz vigasztalód és támogatót, és meg fogod érteni az ígéretet: „Ha valaki szeret engem, megtartja az én beszédemet: és az én Atyám szereti azt, és ahhoz megyünk, és annál lakozunk.” – Signs of the Times, 1897. május 6.

A kétszarvú fenevad „azt is teszi mindenkivel, [vagyis megparancsolja], kicsinyekkel és nagyokkal, gazdagokkal és szegényekkel, szabadokkal és szolgákkal, hogy az ő jobb kezükre vagy az ő homlokukra bélyeget tegyenek; és hogy senki se vehessen, se el ne adhasson semmit, hanem csak akin a fenevad bélyege van, vagy neve vagy nevének száma” (Jel 13:16–17). A harmadik angyal így figyelmeztet: „Ha valaki imádja a fenevad képét, és bélyegét felveszi vagy homlokára, vagy kezére, az is iszik az Isten haragjának borából.” […]

A próféta óva int a fenevadnak és bélyegének imádásától, majd kijelenti, hogy itt vannak, „akik megtartják Isten parancsolatait és a Jézus hitét”. A kinyilatkoztatás ilyen éles különbséget tesz az Úr parancsolatainak megtartói és azok között, akik a fenevadat, valamint a fenevad képét imádják, és felveszik a bélyegét. Ebből következik, hogy a törvény megtartása és a törvény áthágása jelzi a különbséget Isten imádói és a fenevad imádói között. – A nagy küzdelem, 445. o.