---
title: Tanítói melléklet
date: 20/06/2025
---

### Előjelek

#### Áttekintés

**Kulcsszöveg: 2Timótheus 1:7**

**Alapigék: Dán 2:31-45; Jel 13:11-17**

**Bevezetés**

Az utóbbi két héten bibliai történeteket és zsoltárokat tanulmányoztunk, amelyek a jövőre vonatkozó próféciákra utalnak. Ezek azonban csak közvetett bepillantást nyújtanak, felkészítve arra, hogy befogadjuk és megértsük a próféciák üzenetét. Ebben a tanulmányban olyan próféciákra fordítjuk a figyelmet, amelyek egyértelműen a végidőre vonatkoznak. A Biblia nem csupán a szórakoztatásunkat szolgáló, csodálatos történetek tára, nem is csak lelki és erkölcsi épülésünkre szánt könyv. Ami a Bibliát egyedivé teszi, az a reménység üzenete: Isten megmenti a világot a vég idején.

A remény üzenete természetesen több különböző formában van jelen a Szentírásban, de főként a két apokaliptikus könyv, Dániel és Jelenések összpontosít a világ végső sorsára. Ez a két irat kölcsönösen utal egymásra, ezért összefüggéseikben fogjuk vizsgálni őket. Az e heti tanulmány először a prófétai események általános sorát tárgyalja, ahogy az az állóképről szóló, dánieli próféciában szerepel (Dán 2:31-45). Ezt követően az emberi történelem végnapjairól fogunk gondolkodni. Megvizsgáljuk, hogyan leplezi le Dániel próféciája a gonosz hatalmát, mentalitását, ami már megnyilvánult a babiloni királyok magatartásában is (Dániel 3). A prófécia ezután a kis szarv megjelenésében, a 7-8. fejezetben és a fenevad bemutatásában, Jelenések 13-14. fejezetében tetőzik.



#### Kommentár

**Bábel mentalitása. Dániel próféta könyve Bábel tornyára tett utalással kezdődik. Miközben a próféta tudósít arról az eseményről, hogy Nabukodonozor Jeruzsálem ellen vonul, egy ősi szót említ: Sineár. Ez a név Bábel tornyának helyét jelöli (1Móz 11:2). A konkrét hivatkozás már a könyv elejétől kezdve jelzi, hogy az irat szerzője Bábel tornyának építőivel hozza összefüggésbe Nabukodonozor tettét, miszerint a jeruzsálemi templomból elhurcolt tárgyakat ide vitte (Sineárba).**

Dániel 2-ben a király nyugtalanító álmot látott. Magyarázatában Dániel kifejtette: a menny Istene küldte neki ezt az álmot, hogy megértse „szíve gondolatait”, vagyis azok bűnösségét (Dán 2:30). Nabukodonozor mentalitása ugyanolyan volt, mint a bábeli torony építőié. Azzal, hogy bevitte a templom tárgyait saját templomába, bizonyította, hogy ugyanaz a szándéka: átvenni Isten helyét. Dániel tehát egészen a legelejétől kezdte magyarázni az álom megfejtését. Az álom először is Nabukodonozor bábeli mentalitását tükrözi. Később, Dániel 3-ban a király viselkedése igazolja ezt az ítéletet (lásd lentebb). A feddés egyébként az egyik fő szál, amely végighúzódik a föld birodalmairól szóló egész prófécián.

Dániel először is rámutat Nabukodonozor önteltségére és önző, bitorló lelkületére: egyrészt a próféta a szokásos módon szólítja meg az uralkodót: „királyok királya”, mintha ő volna az, aki uralkodik minden más király fölött. Másrészt világosan beazonosítja az „egek Istenét”, az egyetlen Istent, akinek a király a hatalmát köszönheti (Dán 2:37). Dániel úgy szólítja meg a királyt, mintha ő lenne a Teremtő (legalábbis Nabukodonozor gondolkodásmódja szerint), ugyanakkor emlékezteti az uralkodót, hogy a menny Istene adott neki mindent, amije van (Dán 2:38).

Ezután a próféta kijelenti, hogy a király birodalmát követő birodalmak mind gyengébbek lesznek az övénél. Ezzel ismét arra céloz, hogy ugyanolyan emberiek és mulandók, mint Nabukodonozor és birodalma. Lényeges, hogy a birodalmak végzetét a Bábelt meghatározó mentalitás jellemzi: uralkodóik megpróbálják egyesíteni területeiket és megszilárdítani hatalmukat, ahogy Bábel építői tették (1Móz 11:4).

Fontos megjegyezni, hogy az összeolvasztásra való törekvés fő jellemzői közvetlenül a pogány Róma bukása után kezdtek láthatóvá válni (Dán 2:41), és a végidőig fennállnak, ahogy utal  rá az a fordulat, mely rámutat Isten országának felemelkedésére: „Ezeknek a királyoknak az idejében támaszt az egek Istene egy birodalmat, amely nem pusztul el soha” (Dán 2:44).

Érdekes megjegyezni, hogy a látomás utolsó jelenetének csúcspontja minden birodalom elsöprése.

**A bitorló hatalom. Dániel 3-ban Nabukodonozor – ironikus módon – rögtön tagadta is az ítéletet, amit megtudott az álmából, lázadt. Arra törekedett, hogy elfoglalja a menny Istenének helyét. Az álom világosan jelezte, hogy „támaszt (felállít) az egek Istene egy birodalmat, amely nem pusztul el soha” (Dán 2:44); tehát Nabukodonozor Isten akaratával szembeszegülve állítja fel (támasztja) az aranyszobrot, ami őt, az aranyfejet hivatott jelképezni (Dán 2:38). Noha Nabukodonozor igencsak elégedett volt azzal, hogy őt jelképezi az aranyfej, az aranyszobor felállításával örökkévaló királyként mutatta be magát, akinek birodalma örökre megmarad. Lényegében tehát Isten országát akarta felváltani a szoborral. A bitorlás kísérletének története pedig nem áll itt meg.**

Az uralkodó következő lépése az volt, hogy kegyetlen intézkedést foganatosított azok ellen, akik nem borultak le a szobor előtt. Három héber fiatalember megtagadta a parancsot, ennek következtében pedig halállal fenyegették őket: „bevettetnek az égő, tüzes kemencébe” (Dán 3:6). Mindenféle módszert felhasználva akarták rábírni őket, hogy leboruljanak a szobor előtt. Halálos fenyegetés a szobor lábánál felállított tüzes kemence előtt. A vezetés minden szintjén erővel léptek fel, hogy a lakosság különböző rétegeit irányításuk alatt tartsák. A tömegtájékoztatás erejét arra használták, hogy a birodalom minden részében elérjék az embereket. Még a zene és a művészetek hatását is annak szolgálatába állították, hogy befolyásolják és kontrollálják az érzelmeket.

A beszámoló szerint a héber ifjak nem inogtak meg, hűségesen kiálltak Isten mellett. Éles határvonal látszik az imádók két tábora között: Bábel tábora és a három héber fiú csoportja között. Bábel tábora nagyon zajos. Ezt olvassuk: „hangos szóval kihirdette” (Dán 3:4, RÚF). Isten tábora ellenben csöndes: „Nem szükséges, hogy erre feleljünk neked” (Dán 3:16). Bábel tábora hatalmas: beletartoznak a satrapák (kormányzók), elöljárók, helytartók stb. (Dán 3:2). Isten tábora szerény és egyszerű származású emberekből áll: egyszerű szavakkal így nevezi őket az írás: „Vannak itt zsidó férfiak” (Dán 3:12). Bábel tábora nagy létszámú: „különböző népek, nemzetek és nyelvek mind” (Dán 3:7). Isten tábora csupán három személyből áll (Dán 3:23). Bábel táborát a jelen érdekli: „Azért mihelyt meghallották mindenféle hangszer hangját, leborultak... imádták” (Dán 3:7). Isten táborának figyelme a jövőre irányul: „Íme, a mi Istenünk, akit szolgálunk, ki tud minket szabadítani” (Dán 3:17). Bábel táborának tagjai félelemből és önérdekből tartják be a törvényeket. Isten táborának tagjai kegyelemből, szeretetből szolgálják Őt, még akkor is mellette döntenek, ha a Mindenható nem szabadítaná meg őket (Dán 3:18).

**A kis szarv és a fenevad. A bitorlók és üldözők ábrázolása sokkal érzékletesebb és egyértelműbb. A kis szarv isteninek mondja magát, amit arrogáns, bitorló magatartása is kifejezett (Dán 7:25). Itt is összekapcsolódik a bitorlás és az üldözés fogalma (Dán 8:24-25).**

A jelenések könyvében megismétlődik ez az apokaliptikus forgatókönyv, csak más jelképrendszerrel. Rögtön a négy állat után, amit Dániel 7-ben láttunk először, az apokaliptikus kinyilatkoztatás a fenevaddal azonosítja a bitorló hatalmat. A kis szarvhoz hasonlóan (Dániel 7–8) ez a fenevad isteninek mondja magát (Jel 13:4) és üldözi Isten népét (Jel 13:5, 7). A prófécia gyors áttekintése szükséges a prófétai figyelmeztetés megértése és Isten népének bátorítása szempontjából (2Tim 1:7).

#### GYAKORLATI ALKALMAZÁS

1.  A kis szarv és a fenevad egyértelműen történelmi szervezetet, a Katolikus Egyházat szimbolizálja, de hogyan viszonyuljunk mi ehhez a beazonosításhoz, a katolikusokhoz? Mutassunk rá a bábeli mentalitásra a történelemben (a Katolikus Egyházban, de bármely totalitárius rendszerben)! Elemezzük a lehetséges bábeli mechanizmusokat a saját gyülekezetünkben és jellemünkben, emberi kapcsolatainkban, családi és munkahelyi életünkben, abban, ahogy a beosztottakkal, házastársunkkal, gyermekeinkkel bánunk! Hogyan forduljunk el a bábeli mentalitástól a bibliai gondolkodásmód felé?

2.  Hasonlítsuk össze Bábel és a három héber ifjú táborát! Mérjük fel az összevetés minden szempontját, és vonjunk le gyakorlati következtetéseket! Hogyan hat ez az összehasonlítás a gyülekezeti életre? Mit tanulhatunk ezekből a példákból az istentiszteleteink vonatkozásában? Zene- vagy énekszolgálataink, prédikálásunk módja milyen szerepet játszik abban, miként szolgáljuk a Teremtőt? Milyen tanulságot vonhatunk le abból a megfigyelésből, hogy Isten tábora mindig kisebbségben van? Hogyan alkalmazhatjuk ezt arra, amikor a többség állítja, hogy neki van igaza egy teológiai kérdés tekintetében? Beszéljük meg, hogy miért kell a jelen helyett a jövőre összpontosítani? Hogyan hat erkölcsi vagy házassági döntéseinkre az, ha csak a mára, vagy ha a jövőre összpontosítunk? A jövő-orientált látásmód felelősséget helyez a vállunkra abból a szempontból, hogy át kell gondolni tetteink következményeit. Az azonnali jutalmat váró, a csak a jelenre figyelő ember végül felszínessé, önzővé, anyagias szemléletűvé, sőt önmagára és másokra is veszélyessé válik. Beszélgessünk erről!

