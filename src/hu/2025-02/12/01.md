---
title:  Előjelek
date:  14/06/2025
---

### E heti tanulmányunk
Dániel 2:31-46; 3:1-12, 17-18; Máté 12:9-14; Apostolok cselekedetei 12:1-17; Róma 1:18-25; Jelenések 13:11-17

> <p></p>
> „Mert nem félelemnek lelkét adott nékünk az Isten; hanem erőnek és szeretetnek és józanságnak lelkét” (2Tim 1:7).

Ezen a héten két újabb bibliai történetet tanulmányozunk, amelyek figyelemre méltó részletességgel vetítik előre a végidei események árnyékát.

Először is megvizsgáljuk a Sidrákról, Misákról és Abednégóról szóló beszámolót, ami világosan utal Jelenések 13. fejezetének témáira. Azután az Újszövetséghez fordulunk, mert az első keresztények tapasztalatai szintén segítenek meglátni, hogy mire számíthatunk Krisztus visszatérése előtt.

Mindkét történet óriási bátorság példáját állítja elénk, segít, hogy a leginkább próbára tévő körülmények között is képesek legyünk megtalálni a lelki békét.

Jézus újból és újból így biztatott: „Ne félj!”, vagy „Miért nyugtalankodsz?” Fontos tudni, hogy Krisztus a prófécia középpontja, ezért a föld történelmének záró eseményei között is képesnek kell lennünk figyelni erre a tanácsra. „Ne nyugtalankodjék a ti szívetek: higgyetek Istenben, és higgyetek énbennem” (Jn 14:1) – mondta a tanítványainak.

Más szóval, igen, a végidei események nehezek lesznek, megpróbálják azokat, akik hűségesek akarnak maradni Istenhez, végső soron azonban reménységgel és nem félelemmel kell ezekre az eseményekre előretekintenünk.

---

#### Ellen G. White idézetek

Aspenáz Dániel és társai nevét a káldeus istenségekre emlékeztető nevekre változtatta. A héber szülők nagy jelentőséget tulajdonítottak a gyerekeknek adott neveknek. A név sok esetben olyan jellemvonásokat jelzett, amelyeket a szülők szerettek volna később látni gyerekeik­ben. Az udvarmesterek fejedelme, akinek gondjaira bízták a fogoly fiatalokat, „neveket adott nekik: Dánielt Baltazárnak, Hananját Sidráknak, Mísáélt Misaknak, Azarját pedig Abédnegónak nevezte”. […]

Pályafutásuk legelején jellemük döntő próbáját kellett kiállniuk. A király úgy intézkedett, hogy az asztaláról származó étel és bor legyen ételük és italuk. Így akart kifejezést adni jóindulatának és sorsuk iránti érdeklődésének. Mivel azonban a király asztaláról egy részt a bálványoknak áldoztak, az bálványimádásra szentelt étel volt. Aki abból evett, hódolattal adózott Babilon isteneinek. Dánielnek és társainak Jahve iránti hűségük tiltotta ezt a hódolatot. Azzal is megtagadták volna hitüket, ha csak színlelik, hogy esznek az ételből, és isznak a borból, mert ezáltal a pogányság mellett foglalnak állást, Isten törvénye alapelveit pedig meggyalázzák. […]

Dániel azonban nem habozott. Drágább volt neki Isten jóváhagyása, mint a legnagyobb földi hatalmasság kegye – drágább az életnél is. Elhatározta, hogy történjen bármi, szilárdan őrzi feddhetetlenségét. „Elhatározta, hogy nem szennyezi be magát a király ételével, és azzal a borral, amit ő szokott inni.” És három társa vele tartott. – Próféták és királyok, 480–481, 483. o.

Vajon az Úr elfelejti-e népét a nehéz órában? Isten elfelejtette a hűséges Noét, amikor ítéletével sújtott le az özönvíz előtti világra? Elfelejtette Lótot, amikor tűz szállt le az égből, hogy megeméssze a síkság városait? Elfelejtette Józsefet, akit Egyiptom bálványimádó népe vett körül? Elfelejtette Illést, amikor Jézabel megesküdött, hogy a Baál-­próféták sorsára juttatja? Ott felejtette Jeremiást sötét és zord tömlöcében? Ott felejtette a három héber ifjút a tüzes kemencében vagy Dánielt az oroszlánok vermében? […]

Az ellenség börtönbe vetheti az Úr gyermekeit, de a börtönfalak sem emelhetnek válaszfalat lelkük és Krisztus közé. Ő minden hatalom felett áll, látja gyengeségeiket, ismeri minden megpróbáltatásukat. ­Cellájuk magányában angyalok fogják felkeresni őket a menny fényét és békéjét hozva el nekik. Palota lesz a börtönből, mert hitben gazdagok laknak benne; a sötét falakat mennyei fény világítja meg, mint amikor Pál és Silás éjfélkor imádkozott, és dicsőítő énekeket énekelt a filippi börtönben. – A nagy küzdelem, 626–627. o.