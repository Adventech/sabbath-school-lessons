### Előjelek a próféciában

Az első öbölháború idején (1991) egy ismert protestáns írónak és szónoknak meggyőződése volt, hogy A jelenések könyve megjövendölte a konfliktust. Érvelését arra alapozta, hogy szerinte a háborúban bevetett helikopterek Jelenések 9. fejezetének sáskáira emlékeztettek. „Felnyitotta azért az alvilág mélységét, és füst szállt fel a mélységből, mint egy nagy kemence füstje, és elsötétült a nap és a levegő a mélység füstjétől. A füstből pedig sáskák jöttek ki a földre, és olyan erő adatott nekik, mint amilyen ereje a föld skorpióinak van” (Jel 9:2-3, ÚRK).

Nem éppen ez a legjobb módja a bibliai próféciamagyarázatnak, mégis elég gyakori az efféle értelmezés. Valójában az évtizedek alatt egy sor könyv, cikk, videó jelent meg a próféciákról, sőt már internetes honlapok is foglalkoznak ilyen témákkal, a végső eseményekkel kapcsolatban számos jövendölést előrevetítettek, pl. dátumokat határoztak meg, általában a közel-keleti háborúk, küzdelmek összefüggésében.

„Legnagyobb meglepetésre” azonban a jövendölések nem váltak valóra.

Hetednapi adventistaként mi másként közelítünk a próféciához: Krisztus-központúan. A fókuszba nem egyetlen közel-keleti földrajzi hely és az ott kibontakozó katonai konfliktus kerül. Mi a próféciákra a Krisztus és Sátán közötti nagy küzdelem szemüvegén át tekintünk, ami egy világszéles lelki küzdelem. Ez akkor ér tetőfokára, amikor végső krízisbe kerül Isten népe – zsidók és pogányok (lásd Jel 12:17; 14:12). Az kerül a küzdelem fókuszába, hogy az emberek a Teremtőt (lásd Jel 14:7), vagy a fenevadat és annak képét imádják-e.

A végidei próféciák megértésének kulcseleme Dániel 2. fejezete, amelyben nemcsak a próféciák történelmi vázlatát találjuk meg, hanem a jelentésük megértéséhez a magyarázat kulcsát is.

Dániel 2. fejezete megnevez négy világbirodalmat – Babilont, Médo-Perzsiát, Görögországot és Rómát, majd ezek után Isten megalapítja örök országát, „mely soha örökké meg nem romol, és ez a birodalom más népre nem száll át, hanem szétzúzza és elrontja mindazokat a birodalmakat, maga pedig megáll örökké” (Dán 2:44). Dániel 7 és 8 párhuzamos próféciáinak alapvetően szintén ez a vázlata, vagyis világbirodalmak felemelkednek és eltűnnek egészen addig, míg Isten meg nem alapítja örök országát.

Dániel 7. fejezetében az angyal elmagyarázza: „Ez a négy nagy állat négy királyt jelent, akik hatalomra jutnak e földön. De a Magasságos szentjei veszik majd át az országot, és örökre az övék lesz a királyság örökkön örökké” (Dán 7:17-18, ÚRK).

Négy világbirodalom (Babilon, Médo-Perzsia, Görögország és Róma) követi egymást a történelemben, míg Jézus visszajövetele után Isten megalapítja örök országát.

Természetesen még mindig itt vagyunk, Róma megosztottságának időszakában, ami a negyedik, egyben utolsó földi birodalom Krisztus visszatérése előtt.

A mostani negyedévben ennek a történelmi perspektívának az alapjáról tanulmányozzuk a bibliai próféciák magyarázatát, különös tekintettel az utalásokra, történetekre, képekre és metaforákra, amelyek által feltárulnak előttünk a végső események, valamint a prófétai igazság.

Mózes első könyvének teremtési leírásától indulunk, ami nemcsak a prófécia megértése szempontjából fontos, hanem azért is, ami később következett, vagyis Jézus keresztje, engesztelő halála miatt. Majd pedig haladunk tovább, érintve Bábel tornyát, a szentélyben végzett szolgálatot, a Zsoltárokat és még néhány ótestamentumi házasságot is. Mindeközben olyan képekkel, szimbólumokkal, metaforákkal találkozunk, amelyek segítenek életre kelteni a végidei próféciákat, kiváltképp A jelenések könyvében, ha imádkozva és alázattal, nyitott szívvel tanulmányozzuk azokat – mert ha lázadó lelkülettel közelítünk, csak az időnket pazaroljuk.

Egy negyedév arra sem elég, hogy éppen csak belekezdjünk a prófétai igazságot feltáró minden történet, kép tanulmányozásába. Ki tudja, talán az egész örökkéva lóságra szükségünk lesz ehhez! Isten kegyelméből viszont addig is megvizsgáljuk, amit csak tudunk.

Shawn Boonstra a Prófétaság Hangja Szolgálat evangelizátora/igazgatója. Előadásai és könyvei világszerte sokakat inspirálnak. Evangelizációinak élő közvetítéseit az évek során az Antarktisz kivételével minden kontinensen látni lehetett.

Clifford R. Goldstein

_főszerkesztő_

### Néhány megjegyzés a magyar kiadáshoz

Tanulmányunkban a bibliai idézeteket többnyire a Károli-féle fordításban közöljük. Más idézeteknél zárójelben olvasható a forrás megjelölése. Számos idézet, valamint a bibliai könyvek neve és rövidítése az újonnan revideált Károli-bibliafordítás (rövidítve: ÚRK, Budapest, 2012, Veritas Kiadó) szerint szerepel. Szintén gyakran idézünk még a Magyar Bibliatársulat 2014-ben kiadott, revideált új fordításából (rövidítve: RÚF). Ha az idézetben egy, az oldalon már ismertetett műre hivatkozunk, akkor használjuk az i. m. (idézett mű) rövidítést.

Érdemes ellátogatni a Bibliatanulmányok internetes oldalára: www.bibliatanulmanyok.hu. A web-oldal formátuma letisztult és könnyen áttekinthető, egy helyen megtalálunk rajta minden szolgáltatást: az írott tanulmányt, a Tanítói mellékletet, a White-idézeteket, a hanganyagot, valamint a hetenkénti videobeszélgetéseket és a Misszió DVD-t. Az oldal nemcsak számítógépen, hanem táblagépen és okostelefonon is elérhető.

Az érdeklődőket várjuk a Facebook Bibliatanulmányok csoportjában az alábbi címen: https://www.facebook.com/groups/bibliatanulmanyok/.

Az adott heti bibliatanulmánnyal kapcsolatos beszélgetés megtekinthető a PAX Tv adásában csütörtökönként 17.00 órai kezdettel, valamint a Bibliatanulmányok honlapján, illetve kérhető e-mailben, videoüzenetként.

Továbbra is szeretettel ajánlom a Tanítói mellékletet és a White-idézetek gyűjteményét, mindkettő külön kiadványként is beszerezhető.

Zarkáné Teremy Krisztina

_a magyar változat szerkesztője_