---
title:  Akik Számára Eljött A Vég
date:  31/05/2025
---

### E heti tanulmányunk
1Mózes 6:1-8; 18:17-32; Dániel 7:9-10; Máté 24:36-44; 2Péter 2:4-11; Jelenések 6:12-17

> <p></p>
> „Mindezek pedig példaképpen történtek velük, és a mi tanulságunkra írattak meg, akikhez az időknek vége elérkezett. Azért aki azt gondolja, hogy áll, vigyázzon, hogy el ne essék” (1Kor 10:11-12, ÚRK).

A Biblia tele van arról szóló beszámolókkal, hogy Isten népének esetei jövőbeli dolgokra mutatnak, és megadják a kulcsot a „jelenvaló igazság” megértéséhez. Némelyik meglepő részletességgel vetíti előre a végidei események árnyékát, szélesebb alapot vetve Dániel és Jelenések próféciáinak megértéséhez.

Isten teljes mértékben képes a próféták által kinyilatkoztatott módon irányítani az utolsó napok történéseit, anélkül, hogy áthágná az egyes emberek lelkiismereti szabadságának korlátait. Némelyik történet egészen egyértelmű, az Újszövetség konkrétan utal rájuk a végidő eseményeinek leírásával: Sodoma és Gomora, az özönvíz stb. Másokat alaposan végig kell gondolni és tanulmányozni, hogy rábukkanjunk a bennük lévő igazságokra.

A következő pár hét során megnézünk meghatározó történeteket, hogy megtudjuk, mit mondanak például a második adventről, a vizsgálati ítéletről, a végső kritikus időről és egyebekről. Mindezek középpontjában Krisztus áll, hiszen fontos, hogy a próféciával kapcsolatos minden kutatásunknak Ő legyen a középpontja és a végcélja.

---

#### Ellen G. White idézetek

Akik vallják, hogy várják Megváltónk mielőbbi visszajövetelét, azoknak Ábrahám hitével kell rendelkezniük, mert ezért a hitért nagy ár lett lefizetve, ami szeretet által munkálkodik, és megtisztítja a lelket. Ábrahám példáját értünk, az idők végén élő nemzedékek érdekében jegyezték fel. El kell hinnünk Isten minden egyes szavát, és meg kell értenünk, hogy nem játszadozhatunk az Úrral. Ő határozottan tudtunkra adja, amit közölni akar, és elvárja, hogy önként higgyünk és engedelmeskedjünk neki. Csak így fog ránk ragyogni a világossága, és leszünk mindannyian világosság az Úrban. – Signs of the Times, 1875. április 1.

Ha az Ótestamentum szentjei erőteljesen világítottak és ragyogtak ezen a földön, nekünk még inkább kötelességünk fényleni, hisz a profetikus múlt teljes világossága rendelkezésünkre áll, amelyből ők csupán foszlányokat kaphattak, ráadásul Krisztus élete még több világossággal szolgált számunkra. A jövendölések beteljesedései nyilatkoztatták ki Jehovát a világ végidején élők számára. Isten különleges világosságot tartogat a mostani időben élőkre, a harmadik angyal különleges üzenetet hirdet – Isten parancsolatait és Jézus Krisztus bizonyságtételét. – Present Truth, 1886. november 4.

Isten felszólítja népetagjait, hogy mélyebben ismerjék meg terveit és törvényét. Törvénye a jellemének átirata, ami változhatatlan, mivelhogy Isten sosem változtat azon, amit egyszer kijelentett. Krisztus kijelentette, hogy a törvény tökéletes, és Dáviddal együtt mondjuk el mi is: „Ideje, hogy az Úr cselekedjék; megrontották a te törvényedet.”

Jézus Krisztus maga a befolyás központja, a Szentlélek pedig hatékonysággal ruház fel minden embert, aki jóra törekszik. Az emberek minden energiájukat latba vetve munkálkodjanak együtt a végtelen szeretet és hatalom nagy középpontjával. Ezen a világon egyesek mélyebb vallásos tapasztalatra vágynak, és elszomorítja őket, hogy a magukat Krisztus követőinek vallók életében nincs jelen a Szentlélek ereje. Amikor az emberek visszatérnek Isten iránti hűségükhöz, akkor többé már nem fogják lábbal taposni a menny határozott törvényeit, hanem felmagasztalják az Urat. Számukra az Ige lesz a világító szövétnek az erkölcsi sötétségben. Ők fogják meghallani e szavakat: „Ha valaki énutánam akar jőni, tagadja meg magát, és vegye fel az ő keresztjét, és kövessen engem.” – Advent Review and Sabbath Herald, 1901. április 16.