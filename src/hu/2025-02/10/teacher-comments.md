---
title: Tanítói melléklet
date: 06/06/2025
---

### Akik számára eljött a vég

#### Áttekintés

**Kulcsszöveg: 1Korinthus 10:11-12**

**Alapigék: 1Mózes 1; Dán 1:18; 12:13; Mt 24:27; Jelenések 21–22;**

**Bevezetés**

Nem csupán a próféciák nyilatkoztatták ki az emberiség áldott reménységét, amely a végidei eseményekben éri el csúcspontját. Isten a Szentírás egyéb helyein is beszélt a végidőről, egzisztenciális és implicit módon, így Igéjében betekintést ad az eszkatológikus történelem különböző területeibe. Ez a gondolat fontos elvre tanít: a Szentírás lapjain feltáruló emberi történelem nem egyszerűen információkat közöl a távoli múltban történtekről, hanem arra szolgál, „hogy tökéletes, minden jó cselekedetre felkészített legyen Isten embere” (2Tim 3:17). Isten eredeti szándéka az emberiség számára az örökkévalóság volt, ezért bizton várhatjuk, hogy az eljövendő örökkévalóság üzenete szintén ott rejlik a bibliai történetekben.

A prédikátor könyvének ihletett írója ilyen megérzéssel jelentette ki, hogy Isten „mindent szépen alkotott a maga idejében. Az örökkévalóságot is az emberek szívébe helyezte, de úgy, hogy elejétől a végéig nem foghatják föl mindazt, amit Isten cselekszik” (Préd 3:11). Ismételjük: mivel Isten eredeti szándéka az emberiség számára az örökkévalóság volt, ezért bizton várhatjuk, hogy az eljövendő örökkévalóság üzenete szintén ott rejlik a bibliai történetekben.

Ebben a tanulmányban a végidőről szóló üzenetet kutatjuk az Ószövetségben elbeszélt eseményekben. A teremtés, a vízözön, Sodoma és Gomora pusztulása, sőt Dánielnek a Nabukodonozor udvarában átélt tapasztalata is bizonyságot tesz a végidei üzenetről.

#### Kommentár

**A teremtés. Meglepő módon a teremtésről szóló beszámoló tartalmazza a legerősebb eszkatológiai üzenetet a Szentírásban feljegyzett összes esemény közül. Mivel a történelemnek van kezdete, tehát nem örökkévaló. A történelemnek van vége is, Isten pedig mindkettőt uralja. Mivel a történelem kezdete Isten munkája volt, ezért a vég is az Ő hatalmában van.**

Mint az eszkatológia fontos része, a teremtés szervesen összefügg az örökkévalóság reményével is. A teremtés beszámolójának és az örökkévalóság reményének egyaránt a hit az alapja. A Szentírás tanúskodik erről, és a Biblia kánoni felépítése is megerősíti: Isten teremtette az eget és a földet, végül pedig megalkotja az új eget és új földet (1Mózes 1; Jelenések 21–22; vö. Ézs 65:17; Jel 21:1). Világosan láthatjuk ennek kifejtését a hit egyetlen bibliai meghatározásban is, ami a két eseményt – a teremtést és az örökkévalóság reményét – összekapcsolja: „A hit pedig a remélt dolgok felőli bizonyosság és a nem látott dolgokról való meggyőződés” (Zsid 1:1). Figyeljük meg, hogy ez a vers a teremtés hitével kezdődik (Zsid 11:3) és „az ígéretbe” vetett hittel zárul (Zsid 11:39-40)! Azt is figyeljük meg, hogy fontos a szombat a teremtésről szóló beszámoló végén! Ebben a helyzetben a szombat előre mutat az emberi történelem végére. Sőt mi több, a szombatban benne foglaltatik a teremtésre való emlékezés és Isten országa eljövetelének reménye is.

**A vízözön. A vízözönnel való párhuzamot Jézus is kifejezte: „Ahogyan Nóé napjaiban volt, úgy lesz az Emberfiának eljövetelekor is” (Mt 24:37). A gondolatot továbbfűzve Jézus ezután kifejtette a két esemény közti hasonlóságokat: a történések hirtelen, kataklizma-szerű jellegét, a föld pusztulása előtti nemzedék anyagias életmódját (evés, ivás, házasodás), a maradék gondolatát és az esemény bizonyosságát. Mózes első könyvé­ben a vízözönről szóló beszámoló rámutat arra is, hogy mi fog történni az emberi történelem végén. Isten nem közönyös a világ gonoszságával szemben. Jól látja a gonoszságot, ítélete válasz az emberek gonoszságára: „Én pedig, íme, özönvizet hozok a földre” (1Móz 6:17). A vízözön ugyanakkor egy teremtő-megváltó esemény is, amikor Isten megemlékezett teremtményeiről. A „megemlékezéssel” fejezi ki, hogy törődik velük, gondot visel róluk (1Móz 8:1).**

A vízözön előtti életforma és civilizáció eltörlésével Isten megerősítette az élet folytonosságát. A túlélőket ellátta élelemmel, és kiemelte az élet szentségét (1Móz 9:4-7).

Végül pedig el kell gondolkodnunk a szivárványról, Isten megbocsátásának és szeretetének művészi jeléről. Figyeljük meg, a szivárvány arra hív, hogy emlékezzünk a szombatra, nemcsak azért, mert a teremtéssel párhuzamosan a történet szerkezetének megfelelő pontján jelenik meg, hanem azért is, mert a szivárvány a megpihenés és a remény üzenetét közvetíti. Lenyűgöző, hogy a szivárvány Isten királyi székét övezi, annak jele, hogy a Mindenható jövőbeli uralma vitathatatlan és zavartalan lesz az egész föld felett (Jel 4:3; 10:1).

**Sodoma és Gomora. Isten fiút ígért Ábrahámnak, aki továbbviszi a messiási „magot” minden nemzetség áldására (1Móz 12:3; 22:18). Ezek után a bibliai elbeszélést megszakítja az Isten és ember párbeszéde Sátán és a gonoszság zavaró jelenlétéről. Isten mint Noénak, úgy Ábrahámnak is beszélt a problémáról, és elmondta a tervét, hogyan avatkozik be az eseményekbe. Noé és Ábrahám esetében is a tette párhuzamba állítható egy hasonló lépéssel az idők végén, amikor szintén elmondja az embereknek arra vonatkozó tervét, hogyan fog visszatérni, hogy megmentse és megítélje az emberiséget.**

Ábrahám válasza jól mutatja, milyen felelősséget érzett kora nemzedéke iránt. Válasza bennünk is keltsen hasonló reakciót az emberek iránt! Figyeljük meg, amikor Ábrahám meghallotta Isten szándékát, hogy megítéli Sodomát, nem menekült el messzire. Tájékozott volt a Sodomában és Gomorában kialakult helyzettel kapcsolatban, ahol néhány rokona élt. Jól ismerte rokonai helyzetét, de nem ítélte el őket. Az irántuk érzett szeretettel állt Isten elé, a Mindenható kegyelmét tükrözve kérte, hogy Isten változtassa meg ítéletét, minden test Bírájának megbocsátásáért könyörgött.

Figyeljük meg Ábrahám állhatatos és kitartó imáját! „Ábrahám pedig még az ÚR előtt állt” (1Móz 18:22). Tisztában volt a bűn szörnyűségével, és az igazságosság és a kegyelem szükségességével: „Vajon elveszted-e az igazat is a gonosszal együtt” (1Móz 18:23)?

Azt a tanulságot levonhatjuk Isten cselekedeteiből is, aki nemcsak találkozik a szolgájával és elmondja neki, hogy látja a dolgokat, hanem ösztönzi is a bátorságra. Talán tetszik neki, ahogy Ábrahám érvel, éspedig azért, mert védőbeszéde visszhangra talál irgalmában. Ha megfigyeljük, Isten utolsó felelete tulajdonképpen a kegyelem válasza: „Nem vesztem el a tízért” (1Móz 18:33). Vagyis a döntés továbbra is az Úré. Az ember buzgalma végeredményben nem változtatja meg Isten akaratát. Ábrahám alázattal válaszol Isten ítéletére: „Ábrahám pedig visszatért a lakóhelyére” (1Móz 18:33).

**Dániel. Dániel élettörténetében a jövőre vonatkozó konkrét utalás ez a kifejezés: „Miután pedig elmúlt az idő” (Dán 1:18). Ez a kifejezés (qéc jámin) „a napoknak végén” (Dán 12:13, KAR), „a végső napon” (Dán 12:13, ÚRK) kifejezést visszhangozza, amely az emberi történelem végét jelzi, amikor minden korszak megváltottai elnyerik örökségüket. Szembetűnő és fontos, hogy azt a szóhasználatot tükrözi a nyelvezet, ami Dániel és társai tíz napos próbáját ábrázolja, amely az engesztelés végidei próféciáját jellemzi Dán 8:14-ben. Ez a prófécia párhuzamos az ítélet napjáról szóló próféciával (Dán 7:9-12), ezt jelzik a közös szavak és nyelvtani formák Dániel 1. és 3Mózes 16. fejezetében, amelyek az engesztelés napjáról szóló legfőbb szövegek (lásd Dán 1:13; vö. 3Móz 16:2). Ez a konkrét ismétlődés fontos, mert Isten kinyilatkoztatásának ígéretére utal.**

Figyeljük meg továbbá a mar’eh szót, ami „arcot”, „külső megjelenést” jelent (háromszor fordul elő Dán 1:13, 15-ben), ami Dániel próféta könyvében konkrétan a 2300 estéről és reggelről szóló eszkatológikus látomás isteni kinyilatkoztatására vonatkozik (Dán 8:13, 26). Ez az eszkatológiai távlat tehát a remény üzenetét közvetíti. Dániel és három barátja esetében ezek az ismétlődések azt fejezik ki, hogy Isten kinyilatkoztatja magát e próbában, és őket igazolja majd az engesztelés napján. Dániel számára a végidőre szóló üzenet a jelennek, mindennapi életének is a része volt: az étrendjük a teremtés ideális állapotára mutatott vissza (lásd Dán 1:12; vö. 1Móz 1:29). Dániel emberi kapcsolatait, beleértve a főudvarmesterhez való viszonyulását az alakította, hogy úgy tekintett embertársaira, mint akiket Isten szintén a maga képére alkotott (1Móz 1:26; 9:6).

#### GYAKORLATI ALKALMAZÁS

1.  Minden reggel, amikor felkelünk, kezdjük imánkat azzal, hogy hálát adunk az élet csodájáért! Kérjük a teremtés Istenét, hogy változtassa meg az életünket! Engedjük, hogy átformálja a szívünket, új irányt szabjon az életünknek! Keressünk a Bibliában új ötleteket, amelyek kihívást jelentenek és változásra sarkallnak! Ünnepeljük meg a szombatot úgy, hogy az Isten országának előíze legyen!

2.  Írjunk listát a világnak azokról a történéseiről, jellemzőiről – a teremtett világot és személyes életünket beleértve –, amelyek táplálják bennünk Isten országának reményét! Rajzoljunk vagy fessünk szivárványt! Írjunk verset a szivárvány szépségéről, csodáiról! Idézzünk fel egy dalt a szivárványról!

3.  Imádkozzunk Istenhez valakiért, akit nem kedvelünk, és tegyük ezt addig, amíg az illető a barátunk nem lesz! Imádkozzunk mennyei Atyánkhoz, hogy távolítson el egy komoly akadályt az életünkből! Kitartóan ismételjük ezt az imát, amíg eredményt nem látunk és tapasztaljuk, hogy Isten valóban meghallgatta imáinkat!

4.  Dániel eszkatológiai nyelvezettel mutatta be saját élethelyzetét. Hogyan találunk mi is reményt és bizonyosságot, hogy van értelme az életünknek, nyitottan az örökkévalóságra? Ez a szóhasználat miként ad iránymutatást arra nézve, hogyan éljünk, együnk, igyunk, gondolkodjunk, élvezzük az életet, miként viszonyuljunk másokhoz, beleértve az ellenségeinket is?

