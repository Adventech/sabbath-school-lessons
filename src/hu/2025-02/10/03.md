---
title:  Noé Evangéliuma
date:  02/06/2025
---

Péter figyelmeztet, hogy sokakat készületlenül talál Krisztus visszajövetele, „mert kész-akarva nem tudják” (2Pt 3:5), hogy mi történt az özönvízkor. A világ kollektív emlékezetének része a nagy áradás, és noha az ókori görögöktől kezdve a majákig igen sok kultúrában beszélnek pusztító özönvízről, ma talán Noé története az egyik leginkább kifigurázott bibliai beszámoló. Bármilyen világosan és egyértelműen írja le az Ószövetség és utal rá számos alkalommal az Újszövetség, a világ szánt szándékkal mítoszként félresöpri, éppen úgy, ahogy Péter leírta.

`Mt 24:37-39 verseiben Jézus elmondta, hogy a világ olyan lesz, mint „Noé napjaiban” volt. Vessük össze ezt a szakaszt 1Móz 6:1-8 verseivel! Milyen erkölcsi állapotok vezettek a vízözönhöz? Milyen párhuzamokat találunk a két időszak között?`

Az alapos vizsgálat közben még egy fontos tanulság kiemelkedik Isten végidei maradék népe számára. Zsid 11:7 verséből megtudjuk, hogy Noé „istenfélelmében háza népe megmentésére bárkát készített. E hite által elítélte a világot, és a hitből való igazság örökösévé lett” (ÚRK).

Képzeljük el, hogy egy évszázadnál is tovább prédikálunk, és végül másra nem tudunk rámutatni, csak a családunkra a bárkában! Ha Noé mai evangelizátor lett volna, kudarcosnak nyilvánítanák: évtizedekig prédikál, és semmi eredmény nem mutatkozik.

Szerencsére most a világ számos részén az emberek nagyon jól fogadják a hármas angyali üzenetet. A maradék jellegzetes üzenetét hirdető evangelizációk rendkívül eredményesek számos helyen, sokan megismerik az Urat. Még nem jutottunk el oda, hogy ne lenne eredmény, bár hallottuk: eljön a pillanat, amikor „a kegyelemidő lejár, és a kegyelem ajtaja bezárul. Ez az egyetlen rövid mondat tehát: »Akik készek valának, bemenének Ővele a menyegzőbe, és bezáraték az ajtó« – elvezet bennünket a Megváltó végső szolgálatán át ennek a nagy munkának, az ember megváltásának befejezéséig” (Ellen G. White: A nagy küzdelem. Budapest, 2020. Advent Kiadó, 369. o.).

Egészen addig van mit tenni egyházunknak!

`Hogyan tanulhatjuk meg, hogy ne keseredjünk el, ha a személyes missziómunkánk most látszólag nem túl gyümölcsöző? Miért kell folytatni a munkát (lásd Jn 4:37)?`

---

#### Ellen G. White idézetek

„Hit által tisztelte Istent Noé, mikor megintetvén a még nem látott dolgok felől, háznépe megtartására bárkát készített, amely által kárhoztatá e világot, és a hitből való igazságnak örökösévé lett.” (Zsid 11:7) Mialatt Noé hirdette intő üzenetét a világnak, cselekedeteivel tanúsította őszinteségét. Hite így tökéletesedett, és lett nyilvánvalóvá. Példát adott a világnak, miként kell hinni abban, amit Isten mond. Mindent, amije volt, a bárkába fektette. Amikor elkezdte építeni azt a hatalmas hajót a szárazföldön, tömegek jöttek mindenfelől, hogy megnézzék ezt a furcsa dolgot, és meghallgassák e különös prédikátor komoly, lelkes szavait. A bárkán ejtett minden kalapácsütés egy-egy bizonyságtevés volt az embereknek.

Először úgy látszott, hogy sokan elfogadják az intést, de nem fordultak őszinte bűnbánattal Istenhez. Nem akarták elhagyni a bűneiket. Az özönvízig eltelt idő alatt hitük próbára lett téve, de ők nem állták ki a próbát. Végül az eluralkodó hitetlenségtől legyőzötten, korábbi társaikhoz csatlakozva elvetették az ünnepélyes üzenetet. Egyesek mély meggyőződésre jutottak, és megfogadták volna az intő szavakat, de annyira sokan tréfálkoztak és gúnyolódtak, hogy ugyanazt a lelkületet átvéve ellenálltak az irgalmas hívásnak, és csakhamar a legkihívóbb csúfolódókkal azonosultak. Azok voltak a legvakmerőbbek és legbűnösebbek, akiknek a lelkében egyszer már gyúlt fény, de ellenálltak Isten Lelkének. – Pátriárkák és próféták, 95. o.

Noé napjaiban „látá az Úr, hogy megsokasult az ember gonoszsága a földön, és hogy szíve gondolatának minden alkotása szüntelen csak gonosz. Megbáná azért az Úr, hogy teremtette az embert a földön, és bánkódék az ő szívében… Monda azért Isten Noénak: Minden testnek vége elérkezett előttem, mivelhogy a föld erőszakoskodással telt meg általok: és ímé, elvesztem őket a földdel egybe.” (1Móz 6:5–6, 13)

Az emberek gonoszsága ellenére Isten mégsem akarta elpusztítani őket előzetes figyelmeztetés nélkül. „Ne maradjon az én lelkem örökké az emberben, mivelhogy ő test; legyen életének ideje százhúsz esztendő.” (3. vers) És a kijelölt próbaidő alatt hallhatták Noé figyelmeztetéseit.

Kezdetben sokakat meglepett az üzenet. Egyesek hittek, mások pedig épp ezzel a hittel fejezték be az életüket. Az idő teltével azonban erejét veszítette a hirdetett üzenet a közömbös és világot szerető emberek között. Megfeledkeztek a veszélyről, és kinevették Noét azért, hogy bárkát épít a szárazföldön. Ennek ellenére az építés folyatódott. Cselekedeteivel Noé a hitéről tett bizonyságot, és hite, valamint cselekedetei ítéletet hirdettek a világra.

Ahogyan Noé figyelmeztette a világot, úgy kell Isten népének is figyelmeztetnie a ma élő embereket. Hitük és cselekedetük által Isten hűségeseinek ítéletet kell hirdetniük a világra. Ugyanolyan heves ellenállásba fognak ütközni, mint annakidején Noé, de nem szabad meghátrálniuk, elcsüggedniük. Isten embereket hív el, hogy elővigyázatosan munkálkodjanak, és kellő komolysággal küzdjenek a szenteknek örökre adott hitért. – Letter 59, 1901.