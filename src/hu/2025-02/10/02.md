---
title:  A Bárány Haragja
date:  01/06/2025
---

`Olvassuk el Jel 6:12-17 szakaszát! Gondolkodjunk azon, mit tesznek bizonyos emberek, amikor hirtelen kibontakoznak az utolsó idők eseményei! Mire figyelhetünk fel a reakciójukból?`

Érdekes megfigyelni, hogy akik elvesznek, nem ezt kiáltják: „Mi történik?” vagy „Ki van emögött?” Úgy tűnik, tudják, hogy mi történik. „Bárányként” utalnak Jézusra, tehát valamennyit bizonyára ismernek a történetéből. Azzal is tisztában vannak, hogy „eljött haragjának nagy napja, és ki állhat meg” (Jel 6:17, ÚRK), vagyis reménytelen helyzetbe kerültek.

A vég előtt az evangélium a föld minden népéhez eljut (Mt 24:14), a hármas angyali üzenet az egész bolygón hangzik, mégis lesznek, akiket készületlenül talál, nem mintha nem lett volna elég információjuk, hanem mert nem akartak hinni és engedelmeskedni, ezért fognak elveszni az utolsó napon.

`Olvassuk el Mt 24:36-44 szakaszát! Jézus szerint milyen tanulságot szűrjünk le Noé történetéből?`

Jézus az özönvíz történetével figyelmeztet, hogy második adventje sokakat meglepetésszerűen ér majd. Az özönvíz sem azért okozott meglepetést a világnak, mintha nem lett volna elég információjuk. Noé százhúsz évig prédikált, elmondta, mi fog történni, csak nem akartak hinni neki.

Sokan azzal nyugtatják magukat, hogy az azóta eltelt hosszú idő a próféciák hamisságát bizonyítja. Péter az özönvízre utalva írja, hogy „az utolsó napokban csúfolkodók jönnek, akik saját kívánságaik szerint járnak, és gúnyosan kérdezgetik: Hol van az ő eljövetelének ígérete? Mert mióta az atyák elhunytak, minden úgy marad a teremtés kezdetétől fogva” (2Pt 3:3-4, ÚRK). Ez az érzet évről évre egyre erősödik.

`Jézus második adventje (bizonyos esetekben a harmadik) minden ember számára a halál után csak egy pillanattal következik be, és tudjuk, milyen gyorsan elmúlik az élet. Hogyan segít ez a nézőpont megbirkózni a „késedelem” gondolatával?`

---

#### Ellen G. White idézetek

Akkor majd a hegyekhez és a sziklákhoz kiáltanak, hogy essenek rájuk, hogy elrejtőzhessenek a trónon ülő Bárány haragja elől. A „Bárány haragja”, aki mindig gyöngédséget, türelmet és hosszútűrést tanúsított, önmagát feláldozta engesztelő áldozatul, mint bárány a mészárszéken, hogy megmenthesse a bűnösöket a büntetéstől, viszont most ezt nem teheti meg értük, mert nem engedték meg neki, hogy elvegye a bűneiket.

Az ítélet az Isten által lefektetett szabályok alapján zajlik. Mindenki azon törvény szerint lesz megítélve, amelyet most az embereknek be kellene tartaniuk, de ezt a legtöbben elutasítják. Amint minden embernek vizsgálat alá esik a jelleme, megtalálja majd a maga helyét a két tábor valamelyikében. Vagy az Úr szentjei közé lesz sorolva, mivel engedelmességet tanúsított a törvény iránt, vagy a törvény áthágása miatt bűnösnek lesz nyilvánítva. Vagy jót cselekedett, hit által együttműködött Jézussal, hogy helyreállhasson az isteni képmás az emberben, vagy gonoszul cselekedett, és törvénytelen életével megtagadta az Üdvözítőt. Krisztus külön fogja választani e két csoportot, amint a pásztor is elkülöníti a kecskéket a juhoktól: a juhokat jobb keze felől, a kecskéket pedig bal keze felől. Akkor majd az emberek – nők és férfiak – látni fogják, hogy cselekedeteikkel pecsételték meg a sorsukat. Annak alapján nyerik el jutalmukat vagy büntetésüket, hogy megtartották-e Isten törvényét, vagy áthágták. – Advent Review and Sabbath Herald, 1901. június 18.

Ma is elkövetik azokat a bűnöket, amik az özönvíz előtti világban bosszúért kiáltottak. Az emberek szívéből eltűnt az istenfélelem. Közömbösen kezelik és megvetik az Isten törvényét. A most élő nemzedék mérhetetlen világiassága felér az akkorival. Így szólt Krisztus: „Mert amiképpen az özönvíz előtt való napokban esznek és isznak vala, házasodnak és férjhez mennek vala, mind ama napig, amelyen Noé a bárkába méne... akképpen lesz az ember Fiának eljövetele is.” (Mt 24:38–39) Isten nem az evésért és ivásért marasztalta el az özönvíz előtti emberiséget. Ő adta nekik a föld sok-sok gyümölcsét, hogy kielégítse fizikai szükségleteiket. A bűn abban állt, hogy ezeket az ajándékokat az adományozó iránti hála nélkül fogadták el, és megrontották önmagukat étvágyuk korlátlan kielégítésével. – Pátriárkák és próféták, 101. o.