---
title:  További tanulmányozásra
date:  11/04/2025
---

Ellen G. White: Az apostolok története. Budapest, 2001, Advent Kiadó, „A jelenések könyve” c. fejezetből 380-382. o.

Sok világvallás csak elméletekkel foglalkozik, ezzel szemben a keresztény hit gondolatai szilárdan kötődnek történelmi eseményekhez. A Biblia azt mutatja be, hogyan működött együtt Isten az emberiséggel a történelem során. Amikor az isteni közbelépés évezredeit tanulmányozzuk, sokat megtudhatunk az Úr jellemének változatlanságáról.  A keresztények néha arra hivatkoznak, hogy fárasztó mindig ugyanazt hallgatni. Amikor jellegzetes prófétai üzenetünk szól, talán arra gondolunk, hogy ezt már hallottuk, nem tanulhatunk semmi újat. Az üzenetünk nem változik, következetes, ami azonban nem jelenti azt, hogy túl egyszerű lenne, ne késztetne gondolkodásra. Éppen ellenkezőleg! Hamar rájövünk, tanulmányozva a végtelen Istentől jövő információkat, hogy sosem érünk a téma végére! Ellen G. White kijelenti: A jelenések könyve megírásának az volt az egyik oka, hogy minden időkre a történelmi üzenetéhez kösse a keresztény egyházat. „Az [akkori] ifjabb munkások közül sokan… beleuntak a gyakran ismételt igazságokba. Igyekezetükben, hogy valami újat, meglepőt hozzanak, megkíséreltek új tantételeket bevezetni, amelyek ugyan a kedélyekre jobban hatottak, de nem egyeztek az evangélium alapelveivel” (i. m. 381. o.). Ez a könyv nem csupán a jövőről, hanem a múltról is szól, Istennek az a terve vele, hogy szilárdan meggyökerezzünk történelmi hitünkben, nehogy tévútra vigyen az „eredetiség” utáni vágy.

**Beszélgessünk róla!**

`1) A Szentírás mindig új és újabb információhoz, megértéshez vezet. Hogyan tarthatunk egyensúlyt aközött, hogy egyrészt szeretnénk valami újat tanulni, másrészt fontos ragaszkodni a már megismert igazságokhoz?`

`2) Hogyan reagáljon az egyház a prófécia új magyarázataira? Tudjuk, mindig lehet valami újat tanulni, de hogyan tehetünk különbséget a lényeges új világosság és a jelentéktelen vagy akár téves állítások között?`

`3) A második világháború idején egy haldokló matróz ezt kérdezte egy szanitéctől: „Árva vagyok. Ki fog rám emlékezni a halálom után?” „Én nem felejtelek el!” – felelte a szanitéc, aki bármennyire jószándékú volt is, előbb-utóbb neki is meg kell halnia, és magával viszi a sírba az árva matróz emlékét. Mennyire hiábavaló, értelmetlen lenne mindannyiunk élete, ha a halálé volna az utolsó szó?`