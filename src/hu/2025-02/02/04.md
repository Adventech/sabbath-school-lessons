---
title:  Izsák Kérdése - Hol A Bárány?
date:  08/04/2025
---

A Biblia ugyanabban a történetben említi először a héber seh (bárány) szót, mint a szeretetet, 1Mózes 22. fejezetében. A bárány az egyik leggyakrabban megjelenő szimbólum A jelenések könyvében, húsznál is többször vonatkozik Jézusra. A Bárány szerepe központi A jelenések könyve egyik legmegindítóbb jelenetében, a 4-5. fejezetekben, amikor János betekint Isten tróntermébe.

`Olvassuk el 1Móz 22:7-8, 2Móz 12:3-13 és Jel 5:5-10 verseit! Nem sokon múlott, hogy Ábrahám feláldozza Izsákot. Hogyan világítja meg a bárány szimbólumát ez a történet? Hogyan kapcsolódik ez a jelenet ahhoz, amit János látott Jelenések 5. fejezetében?`

A seh (bárány) szót a Biblia Izsák kérdésében említi először: „Hol van a… bárány” (1Móz 22:7)? Érdekes, hogy más helyeken igen részletes választ találunk erre. Az Ószövetség további harmincnyolc könyve végigvezeti az olvasót egy úton, amelyen folyamatosan, egyre több részlettel érkezik a felelet Izsák kérdésére, a páska rituáléitól Dávid korai tettein át még tovább. Az egész történetet számtalan messiási prófécia kíséri, amelyek előrevetítik a választ. Majd az Újszövetség azzal adja meg a feleletet, amikor Jézus megjelenik hús-vér emberként, végzi a szolgálatát az emberek között, végül pedig feláldozza életét a kereszten.

Nézzük meg azt is, hogy János evangéliuma hol említi először a bárányt: Jn 1:29-34 szakaszában. Mintha Keresztelő János felelne Izsák kérdésére, és a körülmények nem is lehetnének találóbbak. Bűnösök megtérnek, alámerítéssel megkeresztelkednek a vízben, ami azt szimbolizálja, hogy a bűnös meghal, utána pedig új életre kel. Ekkor hirtelen megjelenik Jézus, az Isten Báránya. Máté beszámolója szerint az ég megnyílik, és Isten kijelenti: „Ez az én szeretett Fiam, akiben gyönyörködöm” (Mt 3:17, ÚRK). Figyeljük meg azt is, hogy Ábrahám és Izsák problémájára szintén egy mennyei hang (az Úr Angyaláé) adja meg a választ (1Móz 22:11-14).

Amikor minden szálat összefogunk, világosan kitűnik, hogy Jézus, az Isten Báránya a Helyettesünk. Ez rávilágít, hogy kit szimbolizál a megöletett Bárány János látomásában.

`Megváltásunk szempontjából miért alapvetően fontos tudni, hogy Jézus a Helyettesünk? Milyen reményünk lehetne nélküle az ítéletben?`

---

#### Ellen G. White idézetek

Ábrahám hitbeli és Izsák engedelmességi próbájának mennyei lények voltak szemtanúi… Az egész menny csodálkozva és csodálattal figyelte Ábrahám rendíthetetlen engedelmességét. Az egész menny ujjongott a pátriárka hűsége láttán. Sátán vádja megbukott. Isten kijelentette szolgájának: „Most már tudom, hogy istenfélő vagy [Sátán vádjai ellenére], és nem kedvezél a te fiadnak, a te egyetlenegyednek énérettem.” (1Móz 22:12) Az Úr szövetsége, amelyet más világok értelmes lényei előtt esküvel erősített meg Ábrahámnak, azt tanúsította, hogy az engedelmesség elnyeri jutalmát.

Az angyaloknak is nehéz volt megérteniük a megváltás titkát – felfogni, hogy a menny királyának, Isten Fiának meg kell halnia a bűnös emberért. Az Ábrahámnak szóló parancs, amely fia feláldozását követelte, az egész menny érdeklődését felkeltette. A mennyei lények feszülten figyelték a parancs teljesítésének minden mozzanatát. Amikor Izsák „hol van az égőáldozatra való bárány?” kérdésére Ábrahám így válaszolt: „Az Isten majd gondoskodik [...] bárányról”, amikor az angyal visszafogta az apa kezét, mely már-már megölte a fiát, és Izsák helyett az Úr gondoskodása folytán a kos lett az áldozat, fény derült a megváltás titkára, és az angyalok is jobban megértették azt a csodálatos tervet, amellyel az Örökkévaló gondoskodott az ember megváltásáról (1Pt 1:12). – Pátriárkák és próféták, 155. o.

Sem a hallgatók, sem maga János nem értette meg e szavak értelmét: „Isten Báránya”. Mória hegyén Ábrahám hallotta fiától ezeket a szavakat: „Atyám, [...] hol van az égőáldozatra való bárány?” (1Móz 22:7) Az apa így felelt: „Az Isten majd gondoskodik az égőáldozatra való bárányról, fiam.” (1Móz 22:8) S a kosban, melyet Isten Izsák helyett küldött, Ábrahám annak a jelképét látta, aki meghal az emberek bűneiért. Ezt a képet Ésaiás is vázolja a Szentlélek által, és így jövendöl a Megváltóról: „Mint bárány, mely mészárszékre vitetik”, „de az Úr mindnyájunk vétkét őreá veté”. (Ésa 53:7, 6) Izrael népe azonban nem értette ezt a tanítást… Isten arra vágyott, hogy megértesse velük: az ő szeretetéből fakad az az ajándék, mely megbékélteti a népet vele. – Jézus élete, 112. o.

Mennyei Atyánk megengedte, hogy szeretett Fia elszenvedje a ke­resztre feszítés kínjait. Angyalok seregei kísérték figyelemmel Isten Fiának megaláztatását és lelki kínjait, de nem kaptak engedélyt a közbelépésre, mint Izsák esetében. Egyetlen hang sem állította le az áldozat bemutatását. Isten drága Fiát, a világ Megváltóját kigúnyolták, bántalmazták, kinevették és megkínozták, mígnem fejét lehajtotta és meghalt. Létezik-e ennél nagyobb bizonyíték az Atya végtelen szeretetére és irgalmára? – Signs of the Times, 1875. április 1.