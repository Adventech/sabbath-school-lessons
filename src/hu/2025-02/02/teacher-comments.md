---
title: Tanítói melléklet
date: 11/04/2025
---

### Mózes első könyvének  alapvetése

#### Áttekintés

**Kulcsszöveg: János 1:29**

**Alapigék:  1Móz 22:1-18; Jn 3:16**

Mózes első könyve alapvető igazságokat tartalmaz, amelyek a Szentírás üdvösségre vonatkozó és prófétai üzenetének a lényegét ölelik fel. Isten üdvözítő tervéről tesz bizonyságot a teremtés hatalmas történetétől (1–2. fejezet) kezdve, amelyben Isten a káoszt és az ürességet életté formálta, egészen József történetéig, amelyben a gonosz cselekedetekből megváltó kimenetelt tette lehetővé (1Móz 50:20). A könyv közepe Izsák feláldozásának történetében (1Móz 22:1-18) alapozza meg az isteni terv fő témáit.

Ezen a héten felfedezzük Isten üdvözítő tervének különböző témáit, amint azok kibontakoznak az Ákédá („Izsák megkötözése”) drámai történetében. Az első téma a „szeretet”, amelyből Isten minden további cselekedete származik.

A héber ’áhab szó szeretetet jelent (1Móz 22:2), és ebben a történetben szerepel először a Bibliában, mégpedig Isten beszédében (az apa szeretetére utalva).

Az Ákédá második témája Isten szeretetének kifejezése fia feláldozása által, amelyet előre jelzett Izsák báránnyal való azonosítása (1Móz 22:7-10). A harmadik téma Isten szeretetének tényleges megnyilvánulása a történelemben, mégpedig a nagy küzdelemben, amely „az Ő magvát” szembeállítja a kígyóval, és amely végül az Ő „magvának” győzelmével zárul a gonosz és a halál felett. Erre az eseményre előre mutat a kos váratlan megjelenése (1Móz 22:13), amely az engesztelési nap eszkatológiai eseményét jelképezi.

#### Kommentár

**Isten szeretete**

Lehetetlen felfogni Isten szeretetét, mert lehetetlen megérteni Krisztus minden ismeretet felülhaladó szeretetének szélességét, hosszúságát, magasságát és mélységét (lásd Ef 3:18-19). Az a tény azonban jelentőségteljes, hogy az ’áhab ige, ami „szeretetet” jelent, a Szentírásban először egy apa szeretetére utal – Ábrahám szeretetére Izsák, az ő „egyetlenegye” (1Móz 22:2) iránt. Épp Ábrahámnak a fia iránti szeretete adja azt az összefüggést, amelyben Isten iránti szeretete „próbára” lett téve, és ezáltal megnyilvánult (1Móz 22:1, 12).

De nem csak Ábrahám Isten iránti szeretete került próba alá. A pátriárka személyes tapasztalata nyomán Isten szeretete is megnyilvánult előtte. Így megértette Isten szeretetének mélységét. Ahogy Ellen G. White magyarázza: „Isten egyrészt Ábrahám lelkébe akarta vésni, hogy az evangélium valóság, másrészt próbára akarta tenni hitét a paranccsal, hogy ölje meg fiát. Azért kellett elviselnie a lelki gyötrelmet e félelmes próba sötét napjaiban, hogy saját tapasztalata által felfogjon valamit abból a hatalmas áldozatból, amelyet a végtelen Isten hoz az ember megváltásáért... Mivel bizonyíthatná Isten jobban végtelen könyörületét és szeretetét” (Pátriárkák és próféták. Budapest, 1993, Advent Kiadó, 120. o.)?

Isten nem adott Ábrahámnak filozófiai, teológiai vagy pszichológiai magyarázatot a szeretetéről, hanem úgy döntött, megengedi neki, hogy átélje (korlátozott emberi szinten) azt, amit Isten maga is át fog élni (végtelen, isteni szinten). Ezt az Ábrahám és Isten közötti párhuzamot (Ábrahám feláldozta volna az „egyetlenegyét”, akit szeretett, valamint Isten, aki feláldozta az Ő „egyetlen Fiát”, akit Ő, „az Atya szeret”) erősíti meg János, ugyanazzal a nyelvezettel (intertextualitás) határozva meg a szeretet: „Mert úgy szerette Isten a világot, hogy az ő egyszülött Fiát adta, hogy aki hisz őbenne, el ne vesszen, hanem örök élete legyen” (Jn 3:16; vö. 1Jn 4:9).

**Isten Báránya**

János az „Isten Báránya” címet használja Jézus azonosításaként: „Másnap János látta Jézust hozzá menni, és azt mondta: Íme, az Isten Báránya, aki elveszi a világ bűnét” (Jn 1:29, 36)! Érdekes és jelentőségteljes, hogy a „bárány” kifejezés a Szentírásban először Izsák megkötözésének történetében jelenik meg, „égőáldozat”-ra utalva (1Móz 22:7). Azonban nem ez volt az első alkalom, amikor bárányt áldoztak. Ábel is bárányt áldozott égőáldozatként (1Móz 4:4; vö. 4Móz 18:17), de 1Móz 22:7-8 az első igehely, ahol kifejezetten a szeh, „bárány” szó szerepel; a héber Bibliában is ez az egyedüli szakasz, ahol a szeh, „bárány” szó határozottan van jelen. Más igehelyekben ez a szó határozatlan értelemben szerepel. Ez az egyedi eset arról tanúskodik, hogy itt egy különleges és egyedülálló alkalmazásról van szó. Izsák (Ábrahámmal együtt) arra az egyedi, vagyis az egyetlen bárányra utal, aki minden más fölött áll.

János az evangéliumában (Jn 1:29, 36) és különösen az apokalipszisé­ben (23 alkalommal) határozott értelemben használja a bárány szót („a bárány”), utalásként Izsák kérdésére: „Hol van az égőáldozatra való bárány” (1Móz 22:7)? Ez az intertextuális kapcsolat lehetővé teszi, hogy feltételezzük: „a bárány” Isten Fiára utal. Ez a magyarázat megerősítést nyer Ábrahámnak az Izsák kérdésére adott válaszában: „Isten majd gondoskodik az égőáldozatra való bárányról” (1Móz 22:8).

1Móz 22:8-ban Ábrahám kijelentésének nyitó szerkezete különösen beszédes. Először is, bár a héber nyelvben jellemzően az ige áll az első helyen, majd a tárgy következik, itt az „Isten” szó van a mondat elején, még az ige előtt, hogy hangsúlyozza: a megoldás csakis Istenben van. Ő az, aki gondoskodni fog. Másodszor, 1Móz 22:8 nyitó kifejezése ugyanolyan reflexív szerkezetet használ, mint a lek löká („menj magad”), ahogy Isten Abrám elhívását bevezette (1Móz 22:2; vö. 12:1). Ebben az esetben az 1Móz 22:8-ban megtalálható kifejezés így is fordítható: „Isten önmagát fogja biztosítani, mint bárányt”. Így a bárányt Istennel azonosítjuk. Tehát a bárány, amiről itt szó van, nem csupán egy állat, amire Izsák gondolt, hanem Istenre mutató szimbólum.

**Isten győzelme**

Izsák arra számított, hogy Isten egy bárányt fog biztosítani, ám egy kos jelent meg helyette: „fölemelte Ábrahám a szemét, és látta, hogy íme, a háta mögött egy kos...” (1Móz 22:13). A kos az engesztelés napján feláldozott kosra utal (3Móz 16:3, 6). Valóban egyedülálló intertextuális kapcsolat van Izsák feláldozásának története és az engesztelés napjának szövege között. Izsák megkötözésének leírásában minden más bibliai szakasznál több a közös szó az engesztelés napjának szövegével. Ugyanazt az összefüggést találjuk a következőkben: ‘óláh, az „égőáldozat” (1Móz 22:13; vö. 3Móz 16:3, 5); rá’áh „megjelenik” ugyanabban a passzív formában, nifal (1Móz 22:14; vö. 3Móz 16:2); valamint a jiqqach és „elhoz”, „átvesz” (1Móz 22:13; vö. 3Móz 16:5). A két szakasz közötti fontos intertextuális kapcsolat azt jelzi, hogy aki leírta az engesztelés napjára vonatkozó törvényt 3Mózes 16-ban, figyelembe vette az Izsák feláldozásáról szóló szöveget.

Másrészről érdemes megjegyezni, hogy Izsák megkötözésének szövege jelen van Dániel 8. fejezetében is, amely kifejezetten az eszkatológiai engesztelés napjára vonatkozó prófécia. Az első sor bevezeti Dániel látomását – „Fölemeltem a szememet, és láttam, hogy íme, egy kos áll a folyam előtt” (3. vers) – világosan utal Izsák feláldozásának szövegére, mivel Dániel kifejezése 1Móz 22:13-ból való idézet. Az Izsák feláldozásának szövegére tett utalást tovább erősítik a 3Mózes 16 és Dániel 8 közötti fontos intertextuális kapcsolatok (különösen a rá’áh, „látni” ige használata, amely kulcsfontosságú mindkét szakaszban). Dániel 8 fényében tehát megértjük, hogy Ákédá történetében a kos az eszkatológiai engesztelés napjára utal.

Ezt a nézőpontot valóban megerősíti az Ákédá szövegét lezáró isteni áldás (1Móz 22:17), ami nemcsak Ábrahám jövőbeli leszármazottaira vonatkozik, hanem a nemzetek jövőjére is. Az Úr megígéri, hogy Ábrahám magva „örökségként fogja birtokolni ellenségeinek kapuját”. Ez az ígéret utal Krisztus győzelmére a kígyó felett, valamint az élet győzelmére a halál felett, erre mutat előre 1Móz 3:15. Izsák megkötözésének története Isten népének végső szabadulásához vezet majd az eszkatológiai engesztelés napján (vö. Dán 8:14). Ezt az üzenetet közvetíti A zsidókhoz írt levél is, amely az Ákédá záró áldását alkalmazza (Zsid 6:14) az engesztelés napjának rendkívüli pillanatában, amikor a Főpap „beljebb hatol a kárpitnál” (Zsid 6:19; vö. 3Móz 16:2, 15).

#### Gyakorlati alkalmazás

**Olvassuk el az alábbi részleteket Ábrahám és Izsák hallgatással töltött időszakairól, majd a feltett kérdésekről 1Móz 22:6-8-ban! Milyen lelki tanulságokat találunk?**

**1Móz 22:6: „mentek ketten együtt”. Ez a kifejezés kétszer szerepel (1Móz 22:6, 8), és drámaian hangzik, kiemelve az apa és fia csendes haladását.**

**1Móz 22:7-8: Izsák megszólalt. 1Móz 22:7-8-ban a csendet végül Izsák törte meg, aki a történetben csak ebben a párbeszédben szólalt meg: „Megszólította Izsák az atyját, Ábrahámot: Atyám” (1Móz 22:7)! Amikor Izsák először megszólal, elsőként az ’abi, „atyám” héber szót mondja ki, amely emlékeztet a kapcsolatára Ábrahámmal, aki éppen az áldozatra készül.**

„Az pedig mondta: Íme, itt vagyok, fiam” (1Móz 22:7). A „fiam” (beni) kifejezés megfelelő válasz az „atyám” (’abi) kifejezésre. Az apa szereti a fiát, és fia iránti szeretetének intenzitása még fájdalmasabbá teszi az áldozat gondolatát (vö. Jn 5:20).

„Izsák pedig megkérdezte: »Itt van a tűz és a fa, de hol van az égőáldozatra való bárány«” (1Móz 22:7)? Ez a kérdés anélkül utalt a kimondatlan valóságra, hogy konkrétan megkérdezte volna: „Én vagyok a bárány?”

