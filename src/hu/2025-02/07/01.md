---
title:  A Prófécia Alapjai
date:  10/05/2025
---

### E heti tanulmányunk
1Mózes 3:21-24; 4Mózes 2:3-25; Ézsaiás 6:6-8; 14:12-14; Ezékiel 1:4-14; Jelenések 4:1-11

`„Majd az Úr szavát hallottam, aki ezt mondta: Kit küldjek el, és ki megy el nekünk? Én azt mondtam: Íme, itt vagyok én, küldj el engem” (Ézs 6:8, ÚRK)!`

Istennek azon az alapon van joga uralkodni az univerzum felett, hogy mindent Ő teremtett (Jel 4:11), a másik ok pedig a jelleme. A jellemét megismerve kezdjük egyre jobban megérteni, hogyan és miért szűkölködik a bűnös ember Isten dicsősége nélkül (Róm 3:23).

Ezen a héten még tovább haladunk előre a tróntermi látomásban. Elgondolkodunk azon, hogy miként viszonyul a bűnös emberiség a szent Istenhez, hogyan állít helyre bennünket Krisztus áldozata és visz közelebb a trónhoz. Isten helyre akar állítani bennünket, nemcsak egyénenként, hanem az emberiség egészét is, hogy újból az Ő dicsőségét mutassuk be a teremtett világban. A Biblia többi részét átvizsgálva fontos nyomokat találunk, amelyek segítenek megérteni, illetve kellőképpen értékelni a nemes hivatást, amit bűnbocsánatot nyert és megváltott bűnösökként Istentől kaptunk.

Az ember lázadásának egyszer s mindenkorra, örökre vége lesz. Utána Isten szeretetben gazdag, önmegtagadó és önfeláldozó jelleme még fényesebben tündököl majd, mint ahogy eredetileg tervezte az emberiség számára. Ő soha nem akarta, hogy az ember elbukjon, viszont a kereszt különleges módon tárja elénk szeretettel teljes jellemét.

---

#### Ellen G. White idézetek

Ádám bukása óta Krisztus választott szolgáira bízta az Ige magvát, hogy elvessék az emberi szívekbe. Egy láthatatlan hajtóerő, egy mindenható hatalom csendben, de eredménnyel munkálkodott az aratás előkészítésén. Isten kegyelmének harmatját, esőjét, napsugarait küldte az igazság magvának zsendítésére. Jézus kész volt tulajdon vérével öntözni a magot. A tanítványoknak abban a kiváltságban volt részük, hogy az Úrral munkálkodhattak. Krisztus és a hajdani idők szent embereinek munkatársai voltak. Amikor pünkösdkor kitöltetett a Szent­lélek, egyetlen napon ezrek tértek meg. Ez volt Krisztus vetésének eredménye, munkájának gyümölcse. – Jézus élete, 192. o.

A teljes világegyetem az élet fejedelmének irányítása alatt áll… Ő az egész világért lefizette a megváltás árát. Általa mindenki üdvösséget nyerhet. Felszólít, hogy legyünk engedelmesek, higgyünk, fogadjuk be Őt, és éljünk. Ha minden ember elhagyná a lázadás fekete zászlaját, és az ő zászlaja alatt sorakozna fel, olyan egyház jöhetne létre, amely az egész emberiséget felöleli. Akik hisznek benne, azokat hűséges alattvalóiként mutatja be az Atyának. Ő a mi közbenjárónk és Megváltónk. Ő fogja megvédeni választottait Sátán hatalmától, és győzi le minden ellenségünket. […]

Krisztusnak az volt a célja, hogy tanítványai értsék meg: nem hagyja őket elárvultan… Közeledett a halála, de meg akarta értetni velük, hogy fel fog támadni. És bár a mennybemenetele után már nem lesz közöttük, hit által mégis láthatják és felismerhetik Őt, és arról biztosította őket, hogy ugyanolyan szeretetteljes érdeklődést fog tanúsítani irántuk, mint amikor köztük járt. – From the Heart, 252. o.

Nincs más Krisztushoz fogható szelíd és hűséges vigasztaló. Ő megindul gyengeségeink láttán. Lelke szólítja meg a szívet. A körülmények elszakíthatnak bennünket a barátoktól; a végtelen és háborgó óceán hullámokat emelhet közénk. És bár őszinte a barátságuk, mégis megtörténhet, hogy őszinteségüket nem tudják teljes mértékben hálás lelkülettel alátámasztani. Ellenben semmilyen körülmény vagy távolság sem szakíthat el bennünket mennyei vigasztalónktól. Bárhol is lennénk, bárhová is mennénk, Ő mindig velünk marad. Krisztus Őt küldte maga helyett. Ő mindig mellettünk van, nyugodt, szelíd szavakat sugall, támogat, segít, fölemel és bátorít. A Szentlélek befolyása Krisztus élete az emberi lélekben. Ez a Lélek dolgozik bárkiben, aki elfogadja a Megváltót. Aki tudja, hogy mit is jelent a Szentlélek bennük munkálkodása, megtermi a Lélek gyümölcseit: a szeretetet, az örömöt, a békességet, a hosszútűrést, a szelídséget, a jóságot és a hűséget. – Advent Review and Sabbath Herald, 1897. október 26.