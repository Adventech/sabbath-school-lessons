---
title: Tanítói melléklet
date: 16/05/2025
---

### A prófécia alapjai

#### Áttekintés

**Kulcsszöveg: Ézsaiás 6:8**

**Alapigék:  Ézs 6:6-8; Jel 4:9-11**

Isten a forrása minden jónak, hiszen Ő minden jó Teremtője, élőknek és életteleneknek egyaránt. A Biblia első szavaiból kihallatszik ez az igazság: „Kezdetben teremtette Isten az eget és a földet” (1Móz 1:1). A héber mondatban a „teremtette” szót megelőzi az alany, „Isten”, megerősítve azt, hogy mivel Isten a Teremtő, ezért Isten. Az e heti tanulmányban ennek a meghatározó igazságnak a jelentőségéről gondolkodunk, ami az alapja Isten három bibliai kinyilatkoztatásának.

Először Isten mennyei királyi székére figyelünk. Mivel Isten az ősoka mindennek, minden tőle függ, ezért Ő a Király, aki uralkodik a mindenség felett. Istent itt királyok Királyaként látjuk, aki a mennyei királyi széken ül (Ézs 6:1, 6-8; Jel 4:9-11). Figyelmünket ezután földi királyi székére fordítjuk. Mivel Isten a világegyetem Királya, trónja és fennhatósága a földre is kiterjed. A második részben Isten földi uralkodásáról foguk tanulni, arról, hogyan nyilvánult ez meg az Édenben, azután később Izraelben, a szövetség ládájával összefüggésben, majd a Sionon, amit szintén Isten jelenlétének, trónjának helyeként ábrázol az Ige.

A harmadik részben arról fogunk elmélkedni, hogy reménységünk az Isten trónja az „új Jeruzsálemben”, az újjáteremtett földön. Összegzésképpen a következő tanulságot visszük majd magunkkal: Mit jelent számunkra, jelen életünkre nézve, hogy Isten trónja a szívünkben van?

#### Kommentár

**Isten trónja a mennyben. Isten mennyei trónja már a föld teremtése előtt létezett. Jeremiás szerint ez a hely az univerzum teremtése előtt, a kezdet kezdetétől fogva létezik (Jer 17:12). Ebben a konkrét mennyei összefüggésben történt meg Lucifer első lázadása, vagyis idáig vezethető vissza a gonosz eredete. Ez a bizonyságtétel azért fontos, mert mutatja, hogy a gonosz problémája univerzális, más világokat is érint, nem csak a földet. Következésképpen annak egyetlen megoldása is csak kozmikus lehet, és Lucifer megsemmisülését kell maga után vonnia (Jel 20:7-10). Ézsaiás ábrázolása szerint Isten királyi széke az a hely, amely körül a mennyei lények szolgálnak, dicsőítik és imádják a világegyetem Királyát: „láttam az Urat magasra emelt trónon ülve, és palástja betöltötte a templomot” (Ézs 6:1). A királyi szék elhelyezkedése a mennyben igen gazdag jelentéstartalommal bír Isten valóságával és a nekünk szóló tanulságokkal kapcsolatban.**

Az első gondolat, amit a trón jelképez: a királyság. A mindenség Teremtőjeként Isten uralja és irányítja az egész világegyetemet. Számunkra ez azt is jelenti, hogy fontos engedelmeskedni az Ő törvényeinek, bízni hatalmában és vezetésében. Továbbá, mivel az uralom gyakran kapcsolódik az ítélet szerepköréhez (Zsolt 122:5), ezért minden teremtmény, beleértve az embert is, tekintse Istent bírájának, aki látja és megítéli az összes jó és rossz cselekedetünket (Préd 12:16). Ezen túlmenően azt is látjuk, hogy Isten az, aki megment a gonosztól. A Bibliában a bíró egyben a „szabadító” is (Bír 3:9, 15; 6:36; 12:3). A Biblia Isten trónját úgy mutatja be, mint ami a mennyben van, tehát az ítélet és a szabadítás nincs a mi kezünkben. Kizárólag Istené az ítélet, és Ő a Szabadítónk is.

A Biblia hangsúlyozza, hogy Isten királyi széke a mennyben van, és ez több üzenetet is közvetít. Az elhelyezés utal arra, hogy Isten a teremtett világtól különálló entitás, Ő nem a fa, vagy nem a fában él. Isten nem emberektől vagy emberekből származik. Ő a Teremtő, végtelenül messze a földtől, ezért elérhetetlen, nagyobb annál, amit felfoghatnánk. „Isten a mennyben van, te pedig a földön. Azért hát kevés beszédű légy” (Préd 5:2).

Istent semmilyen teológiai vagy emberi leírás nem tudja igazán bemutatni, mert lénye felülhaladja értelmünket (Jób 11:7-12; 36:26; Ézs 55:8-9). Amikor hozzá imádkozunk, szavainknak, sőt még a hallgatásunknak is tiszteletet kell kifejeznie. Isten megfejthetetlen titkára utal a trónnal kapcsolatos, összetett jelentéstartalom, ami egy hatalmas kerubok által mozgatott, természetfeletti, tüzes szekér képében jelenik meg. A kerubok szárnyas teremtmények, emberi kezekkel (Ez 1:8). Isten trónjának dicsőséges és finom szépsége az elérhetetlen transzcendencia érzetét kelti. Ezékiel úgy ábrázolja a trónt, mint ami drágakövekből készült, konkrétan lapis lazuliból, amit az ókori Közel-Keleten az istenséggel hoztak összefüggésbe. Dániel látomásában a trón tűzláng (Dán 7:9); A jelenések könyvében smaragdszínű szivárvány övezi, valamint hét fáklya vagy tüzes lámpás a kristálytenger előtt (Jel 4:3-6). E tökéletes és magasztos szépséghez az ember csak egyféleképpen viszonyulhat: alázattal vegyes hódolattal, vagy pedig ha elszakad Istentől, nyomorúságának és bűnös állapotának fájó tudatával.

Más részről ez a titokzatosság és tökéletes szépség felhívás is a számunkra, hogy istentiszteleteinken ezt fejezzük ki. Azzal tanúsítjuk ezt, ha tisztelettel kutatjuk Isten szóbeli és a természetben adott kinyilatkoztatásait. Isten szépsége és titka arra is felhívás, hogy térjünk meg, engedjük neki bűnös jellemünk helyreállítását. A Mindenható trónjának szépsége és titka továbbá arra is hív bennünket itt és most, hogy tegyünk bizonyságot abszolút igazságáról.

**Isten trónja a földön. Isten jelenléte azonban nem korlátozódik csak a mennyre, Ő nincs távol és nem is közönyös az emberek sorsa iránt. A mennyei trón különböző ábrázolásban megjelent a földön is.**

**Az Éden kertje. Először az Éden kertjében jelent meg a földön Isten „mennyei” trónja, amit a Szentírás a mennyei templomot idéző fogalmakkal ábrázol. Az Éden előtt, lángoló pallossal álló kerubok (1Móz 3:24) emlékeztetnek az Isten mennyei trónja körül állókra, akik tüzes lángként szolgálnak (Zsolt 104:4; vö. Dán 7:9; Jel 4:3-6). A folyók az Éden kertjében (1Móz 2:10-14) az élet vizére utalnak, „amely ragyogó volt, mint a kristály, és az Isten és a Bárány trónjából ered” (Jel 22:1). A drágakövek szintén megjelennek mindkét helyen, a mennyben és a földön egyaránt (1Móz 2:12; vö. Ez 1:26).**

**A szövetség ládája. Isten trónjának másik fontos helyszíne a szövetség ládája volt, amiben a mennyei trónnak szintén több jellemzője megmutatkozott (például a kerubok), és Isten trónjaként vagy lába zsámolyaként utal rá az Írás (lásd 1Krón 28:2). Hasonlóan más királyi székekhez, itt történik az ítélethozatal. A „zsámolyt” 2Krón 9:18 is említi, ahol azt olvassuk, hogy az ősi keleti szokás szerint Salamon trónja elé erősítették, a templomban Isten lábához helyezték el (lásd Zsolt 99:5; 132:7; JSir 2:1), utalásként arra, hogy Isten afelett áll.**

**Sion hegye. Amikor Izrael letelepedett, a szövetség ládáját a jeruzsálemi templomban helyezték el, Sion hegyén. Sion hegyét a Szentírás Isten királyi székének, ítélőszékének szinonimájaként használja (Zsolt 9:5; Ézs 16:5). Minden korábbi, Isten trónjára vonatkozó utalás ettől kezdve Sionra értendő, ahol Isten lakozik és ítéli a népeket (Zsolt 9:12-16). Ez a gondolati vonal folytatódik az Újszövetségben, ahol Krisztus és az apostolok ülnek az ítélőszékekbe, hogy megítéljék a világot (Mt 19:28). Sion a mennyei, Új Jeruzsálemet is jelöli, ahol teljesül a békesség, szeretet, örök élet bibliai ígérete (Jel 21:1-4).**

**Isten temploma vagyunk. Isten végül népe között fog lakni. A sákan (lakozni) héber szó azt szemlélteti, hogy Isten a népe között lakik szent hajlékában (2Móz 25:8-9). Isten köztünk lakozása erőteljes gondolat, ebből származik a miskán („szentély”) szó. A szentély az a hely, ahol Isten lakozik. Ez az ige a szentélyen megnyugodó (sákan), ott lakozó (2Móz 40:35) felhőre is vonatkozik. Az Újszövetség ezt a gondolatot kiterjeszti a hívőre is: „Avagy nem tudjátok, hogy a ti testetek a bennetek lakozó Szentlélek temploma, amelyet Istentől kaptatok, és nem a magatokéi vagytok?… dicsőítsétek azért Istent a ti testetekben” (1Kor 6:19-20) – vonja le Pál a következtetést.**

#### Gyakorlati alkalmazás

**A királyi szék pedagógiája. Napjainkban nem tűnik éppen időszerűnek a királyság és a „trón” fogalma. Ezért mintha elvesztettük volna a transzcendencia (természetfelettiség), a tisztelet és a szentség érzetét. Beszéljük meg ezeket a fogalmakat! Gondoljuk át az alábbiakat, mint lehetséges módszereket e gondolat közvetítésére!**

1.  Szervezzünk kirándulást a természetbe, ahol láthatjuk Isten keze munkájának nagyságát és pompáját! Ezzel elültethetjük az emberek szívébe a trónja iránti tiszteletet és a természetfeletti nagyság érzetét.

2.  Látogassunk meg egy csillagvizsgálót, ahol rácsodálkozhatunk a világegyetem végtelenségére!

3.  Hívjunk meg egy tudóst, hogy előadásában érzékeltesse az emberi test hihetetlenül összetett működését és annak rejtélyeit!

**A királyi szék az istentiszteletben. Az Isten királyi székéről folytatott tanulmány fényében tekintsük át az istentiszteleteinket, az imaházban való magatartásunkat, az imádság, az éneklés, a prédikáció módját!**

**Isten királyi széke az etikában. Ismerjük el és értékeljük Isten uralkodói jelenlétét a szomszédságunkban, a rokonságban, testvéreink, szüleink, házastársunk életében! Isten trónja és természetfeletti volta miként befolyásolja emberi kapcsolatainkat?**

**Isten királyi széke a személyes életünkben. Mit jelent a mindennapokban az, hogy a Szentlélek temploma (Isten királyi széke, jelenlétének helye) vagyunk? Más szóval, hogyan hat ez arra, ahogyan a testünkkel bánunk, miként osztjuk be az időnket, hogyan vezetjük a háztartást és viselkedünk a munkahelyünkön?**



---

#### Ellen G. White idézetek

A nagy küzdelem, „A küzdelem véget ér” című fejezet (676–678. o.).