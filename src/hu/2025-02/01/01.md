---
title:  Próféciamagyarázati Elvek
date:  29/03/2025
---

### E heti tanulmányunk
Zsoltárok 139:1-6; Jeremiás 9:23-24; Dániel 12:4; 2Timóteus 3:15-17; Zsidókhoz 4:12; Jelenések 22:10

> <p></p>
> „A bölcs ne dicsekedjék a bölcsességével, az erős ne dicsekedjék az erejével, a gazdag ne dicsekedjék a gazdagságával! Hanem aki dicsekszik, azzal dicsekedjék, hogy értelmes, és ismer engem, hogy én vagyok az ÚR, aki kegyelmet, jogot és igazságot gyakorlok e földön, mert ezekben telik kedvem – így szól az ÚR” (Jer 9:24, ÚRK).

Ahogy általában a Szentírással kapcsolatban, úgy a próféciák tekintetében sem értenek mindig egyet a keresztények, ami miatt többen arra következtetnek, hogy a bibliai próféciákkal foglalkozni időpazarlás. Hiszen ha a keresztények vitatkoznak a próféciák minden semmisége és címe felett, mennyire lehet igazolható a hitük? Sajnos sok hívő kezd arra gondolni, hogy egyszerűen nem lehet megérteni a Biblia néhány könyvét, mint például A jelenések könyvét. Ahelyett, hogy olvasni kezdenék, inkább kerülik, néha jószándékú lelkészek tanácsát követve, akik szerint a próféciák tanulmányozása több problémát okoz, mint amennyit megold.

Azonban nem volt ez mindig így. A kereszténység történelmének első tizennyolc évszázadában a legtöbb hívő pozitívan viszonyult a bibliai próféciákhoz, és meglepően nagy volt az egyetértés azzal kapcsolatban, hogy melyek a kulcsfontosságú üzenetei. Éppen ez volt Isten szándéka. „Kérlek azonban titeket, testvéreim, a mi Urunk Jézus Krisztus nevére, hogy mindnyájan egyféleképpen szóljatok, és ne legyenek köztetek szakadások, hanem legyetek ismét egy értelmen és azonos véleményen” (1Kor 1:10, ÚRK). Ezen a héten olyan elveket vizsgálunk meg, amelyeket követve ellentmondás nélkül, megbízható módon érthetjük meg a próféciát.

---

#### Ellen G. White idézetek

A Krisztus második eljöveteléről szóló tanítás elfogadói ráébredtek arra, hogy meg kell térniük, és meg kell alázkodniuk Isten előtt. Sokan, akik hosszú ideig ingadoztak Krisztus és a világ között, ekkor már úgy érezték, hogy ideje állást foglalniuk… A megtértek mind a testvérei­ket, mind a bűnösöket kérve kérték, hogy készüljenek az ítélet napjára. […]

Miért nem ismerik olyan sokan a Szentírás e fontos részét? Miért idegenkednek attól, hogy tanításait megvizsgálják? Azért, mert a sötétség fejedelme tervszerűen igyekszik elrejteni az emberek elől, ami leleplezi csalásait. Krisztus, a kinyilatkoztató, előre látva a Jelenések könyvének kutatása elleni harcot, áldást mondott mindazokra, akik olvassák, hallgatják és megtartják a „prófétálás beszédét”. – A nagy küzdelem, 340, 342. o.

Tanítóink a múltban kijelentették, hogy Dániel és a Jelenések könyve bepecsételt irat, tehát az emberek nem foglalkoztak vele. A misztikus fátylat, mely visszatartotta az embereket attól, hogy fellebbentsék, Isten keze távolította el Igéjének e részeiről. A könyv címe: „Jelenések” éppen azt jelenti, hogy az Úr igen fontos dolgokat nyilatkoztatott ki. Ennek a könyvnek az igazságai hozzánk szólnak, akik az utolsó napokban élünk. Mi szent dolgok szent helyén állunk. A fátylat elvonta róluk a mennyei kéz. Ne maradjunk tehát távol, kívül. Lépjünk be, ám ne gondatlanul, szentségtelen tiszteletlen gondolatokkal, ne indulatosan, ha­nem tiszteletteljesen, Isten félelmében. Közeledik az az idő, amikor a Jelenések könyvének próféciái beteljesednek. – Bizonyságtételek a lelkészeknek, 113. o.

Isten szólt, és az ő szava megbízható. Hitünket az „így szól az Úr” kijelentésre kell alapoznunk. Isten azt akarja, hogy tanulmányozzuk a körülöttünk zajló eseményeket, és vessük össze mindazzal, amit Igéjében tanított, mivel meg kell értenünk, hogy az utolsó időben élünk. Szükségünk van a Bibliára, és tudnunk kell, hogy mi van megírva. A próféciák szorgos kutatója a tiszta igazságot kapja jutalmul, hiszen Jézus megmondta: „A te Igéd igazság.” – Signs of the Times, 1894. ok­tóber 1.