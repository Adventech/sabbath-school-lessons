---
title:  Jelképes Vagy Szó Szerinti?
date:  03/04/2025
---

A prófécia tanulmányozói számára az egyik legfontosabb eldöntendő kérdés: hogyan határozzák meg, hogy szó szerint, vagy jelképesen kell-e érteni a Biblia szavait? Hogyan lehet megmondani, hogy az író szimbolikus nyelvezetet használt-e, és honnan tudható, mit jelképez a szimbólum? Ennek alapvető módja, ha megnézzük, a Bibliában hogyan fordul elő az adott jelkép, szimbólum, és nem a mai használatát kell figyelembe venni. Például egyesek szerint Dániel 7. fejezetében a medve Oroszországra mutat, mivel Oroszországot ma gyakran medvével szimbolizálják. A prófétai szimbólumok magyarázatának ez nem komoly, megbízható módja.

`Keressük ki a következő igehelyeket, és engedjük, hogy a Biblia magyarázza önmagát! Az egyes szövegekben milyen prófétai szimbólumokat találunk? A Biblia milyen magyarázatot ad ezekre?`

Dán 7:7; 7:24; 8:3

Ef 6:17; Zsid 4:12; Jel 1:16

Jer 6:2; Ef 5:31-32; Jel 12:1; 21:2

Többnyire eltűnik a próféciák szimbólumainak titokzatossága azt az egyszerű szabályt követve, hogy engedni kell a Bibliának magyarázni a saját kifejezéseit. Látjuk például, hogy a szarv politikai erőt vagy nemzetet szimbolizál, a kard jelképezi Isten Igéjét, és igen, az asszony jelképezheti az egyházat. Itt világosan látszik, hogy a Biblia önmagát magyarázza.

Amire azonban még választ kell találnunk, hogy Isten miért szimbólumokban, nem pedig nyíltan szól? Például 1Pt 5:13 versében Péter miért utal Róma városára rejtélyesen Babilonként?

Sok oka lehet annak, hogy a próféciákban Isten szimbolikus nyelvezettel üzen. Például még hevesebbé válhatott volna az újszövetségi egyház amúgy is súlyoz üldöztetése, ha A jelenések könyve nyíltan annyi gonoszság elkövetőjeként utal Róma városára. Bármi volt is az ok, az biztos, hogy Isten akarata szerint való és fontos a szimbólumok jelentésének megértése.

`Néhány szimbólum és prófécia továbbra is rejtélyes marad, viszont hogyan erősíti a hitünket, ha azokra a részekre koncentrálunk, amelyeket már értünk?`

---

#### Ellen G. White idézetek

Földi szolgálata első időszakában Krisztus egyszer azt a kijelentést tette: „Rontsátok le a templomot, és három nap alatt megépítem azt.” (Jn 2:19) Jézus a jövendőmondás képes beszédével saját halálát és feltámadását mondta meg ily módon előre. „Ő pedig az ő testének templomáról szól vala.” (Jn 2:21) A zsidók Jézus szavait szó szerinti értelmükben fogták fel, és az volt a meggyőződésük, hogy a Megváltó a jeruzsálemi templomra utalt szavaival. Mindazok között, amiket mondott – kivéve ezt az egyet –, a papok semmi olyat nem találtak, amit felhasználhattak volna ellene. E szavak elferdítésétől remélték, hogy valami hasznot húzhatnak belőle. A rómaiak hozzájárultak a templom újjáépítéséhez és feldíszítéséhez. Erre nagyon büszkék is voltak. Ezzel szembeni bármiféle megvetés kimutatása biztos, hogy azonnal felkeltette volna a méltatlankodásukat. Itt, ennél a vádpontjuknál találkozhattak tehát a rómaiak és a zsidók, a farizeusok és a szadduceusok. Igen, mert mindegyikük nagy tiszteletben tartotta a templomot. Ezen a ponton két tanút is találtak, akiknek a tanúvallomásában nem volt annyi ellentmondás, mint a többiekében. Egyikük, akit megvesztegetéssel vettek rá Jézus megvádolására, kijelentette: „Ez azt mondta: Leronthatom az Isten templomát, és három nap alatt felépíthetem azt.” (Mt 26:61) Így ferdítették el Krisztus szavait. Ha pontosan azt mondták volna el, amit Jézus mondott, akkor nem tudták volna biztosítani elítéltetését, még a Szanhedrin segítségével sem. Ha Jézus csupán csak ember lett volna, amint a zsidók állították, akkor kijelentése csak egy észszerűtlen, dicsekedő lelkületre mutatott volna, de nem magyarázhattak volna bele semmiféle istenkáromlást. Még akkor is, ha a hamis tanúk tévesen jelentették és képviselték Jézus mondását, szavai semmi olyat nem tartalmaztak, amit a rómaiak halálbüntetésre méltó bűnténynek tekintettek volna. – Jézus élete, 705. o.

Mielőtt olvassátok a Bibliát, engedjétek, hogy szíveteket meglágyítsa és engedelmessé tegye az imádságos lelkület. Akkor fog diadalmaskodni az igazság, amikor a Biblia alázatos kutatóját az igazság lelkülete vezeti. Ó, milyen értékes gondolat, hogy még mindig él és uralkodik az igazság szerzője. Kérjétek Őt, hogy ejtse ámulatba elméteket az igazsággal. Csak így válik hasznotokra a Szentírás tanulmányozása. Krisztus nagy tanítómester a követőinek, és nem hagy benneteket sötétségben járni.

A Biblia önmagát magyarázza. Egyik része egyszerű szépséggel kapcsolódik az igazság másik részéhez, mígnem az egész könyv teljes összhangot alkot. Egy-egy szövegben a világosság rávilágít az Ige olyan részeire, ami korábban még nem tűnt érthetőnek. – Advent Review and Sabbath Herald, 1959. augusztus 13.

Ha úgy tanulmányozod a Szentírást, hogy őszintén szeretnéd megismerni az igazságot, akkor Isten elküldi Szentlelkét, aki a szívedre és elmédre hat Igéjének világosságával. A Biblia önmagát magyarázza meg. Egyik szöveg a másikra ad magyarázatot. Ha egyazon kérdéssel kapcsolatos szövegeket összevetsz egymással, olyan összhangot és szépséget fedezel fel, amiről álmodni sem mertél. Nincs más könyv, amelynek az olvasása ily módon megerősítené, kitágítaná, felemelné és nemesebbé tenné az elmét, mint ennek a könyvnek a figyelmes tanulmányozása. – Youth’s Instructor, 1898. június 30.