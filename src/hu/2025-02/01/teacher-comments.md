---
title: Tanítói melléklet
date: 04/04/2025
---

### Próféciamagyarázati elvek

#### Áttekintés

**Kulcsszöveg: Jeremiás 9:24**

**Alapigék:  2Tim 3:15-17**

**Bevezetés: Egy szemináriumi professzor az Ó- és Újszövetség tárgyak szemesztereinek elején a következő kérdéssel akarta felkelteni a diákok érdeklődését: „Mi a legfontosabb eszköz ahhoz, hogy jobban megértsük a Bibliát?” A diákok az általuk legjobbnak vélt válaszokat adták: „bibliai szótárak”, „imádság”, „a Szentlélek”, „bibliai nyelvek” (héber, ógörög), „bibliai szoftverek” stb. Miután a professzor meghallgatta az összes választ, elmondta, hogy bár minden, ami elhangzott, kétségkívül nagyon hasznos, egyet nem említettek, ami – az imádságon és a Szentlélek vezetésén kívül – a legfontosabb erőforrás: az idő.**

Tagadhatatlan, hogy ebből igen kevés áll rendelkezésünkre. Amikor készen állunk a Biblia tanulmányozására, a következő kérdésen kell elgondolkoznunk: Hogyan olvassuk? Mik azok az elvek, amelyeknek irányítaniuk kell ennek a különleges könyvnek a kutatása és megértése során?



**A tanulmány témái: Ezen a héten tíz elvet fogunk megvizsgálni a bibliai próféciák olvasása kapcsán. Az első öt a szövegre összpontosít: nyitottan olvasni (új szövegként), figyelmesen olvasni (fontos szövegként), esztétikailag olvasni (szép szövegként), kontextusában olvasni (szövegkörnyezetében) és intertextuálisan olvasni (más bibliai szakaszok fényé­ben).**

A következő öt olvasási elv a szövegre adott válaszunkra összpontosít: a lelki olvasás (mint ihletett szöveg), az értő olvasás (mint nehéz szöveg), a közös olvasás (mint a közösség számára szóló szöveg), az egzisztenciális olvasás (mint olyan szöveg, amely érinti az életünket) és az etikus olvasás (felelősségteljes értelmezés) elve.

#### Kommentár

A bibliai próféciákról szóló beszélgetés alapját a bibliai szöveg képezi, ezért az olvasó elsődleges szándéka az legyen, hogy kutató, nyitott elmével olvasson.

1.  Nyitott olvasás: olvass úgy, mintha egy új szöveg lenne, amit nem értesz! Érdekes módon Dániel is csak akkor kezdte megérteni Dán 9:2 próféciáját, amikor felismerte, hogy „nem tudta megérteni” (Dán 8:27). A Biblia szerint az ember természeténél fogva „sötétségben” él (Jn 1:5). A leggyakoribb kísértés, hogy azt hisszük, már értjük az üzenetét, mielőtt elolvastuk volna. Így a saját gondolatainkat erőltetjük a szövegre (eisegézis – belemagyarázás) ahelyett, hogy hagynánk az igét önállóan szólni (exegézis – szövegmagyarázat). Ez akkor fordul elő, amikor a bibliai próféciát a saját érvelésünk vagy a mi korunk történéseinek a fényében olvassuk.

2.  Figyelmes olvasás: A bibliai próféciák az üdvösségre vonatkozó alapvető igazságok mellett fontos információt tartalmaznak a világ sorsáról (2Tim 3:15-17). A próféták gondosan választották meg szavaikat és kifejezési formáikat, hogy közvetítsék látomásaikat. Ezért olvassunk lassan, körültekintően figyelve a szavakra! Olvassuk el többször is az adott részt, hogy biztosan ne maradjon ki semmi az olvasás során! Így „ott is forrásokat fogunk találni, ahol a felületes olvasó csak sivatagot lát” (Ellen G. White: Nevelés. Budapest, 2015, Advent Kiadó, 166. o.). Jobb felismerni, hogy nem értünk valamit, mintsem beérni sekélyes vagy hamis értelmezéssel.

3.  Esztétikai olvasás. A szöveg irodalmi jellemzői (felépítése, párhuzamok) segítenek a próféciák üzenetének megfejtésében. Megérthetjük Dániel próféciáját a szoborról (Dániel 2), ha párhuzamba állítjuk a négy fenevadról szóló próféciával a 7. fejezetben. Párhuzamok találhatók Dániel és Jelenések próféciái között is. Nézzük meg az alábbi táblázatot, amelyben Jelenések 13–14 apokaliptikus látomása sok tekintetben párhuzamban áll Dániel 7 próféciájával, amely szintén összefügg a 8. fejezettel!

Ezek a párhuzamok azt mutatják, hogy a mennyei engesztelés napja/ítélet napja Dániel 7. és 8. fejezetében megfelel és egy időben történik a földön a hármas angyali üzenet hirdetésével Jelenések 14-ben.

4.  Kontextusában olvasni: A karkemisi csata az észak-babiloni hadsereg és a dél-egyiptomi hadsereg között zajlott (vö. Dán 1:1; Jer 46:2). Dániel próféta ezt használja példaként az északi király és a déli király közötti eszkatológiai háborúk próféciájában, a 11. fejezetben (történelmi kontextus). Dániel 7. fejezetét arám nyelven írták, amely az akkori időszak közvetítőnyelve volt, míg Dániel 8. fejezetének az eredeti nyelve héber, Izrael nyelve volt. Ez arra utal, hogy Dániel 7 próféciája a földi királyságokra összpontosít, és egyetemes hatással bír, míg Dániel 8 próféciája Isten népére összpontosít, és lelki hatása van.

5.  Intertextuális olvasás: Mivel a prófétai szöveg saját magát értelmezi, szükséges, hogy a jelentését elsősorban magában a szövegben keressük. Ez a megközelítés arra az alapelvre épít, amelyet Ellen G. White fogalmazott meg Luther Márton elveit követve: „az Írás önmagát magyarázza, az egyik szakasz a másik jelentésének kulcsa” (Evangelism. 581. o.). Például a kos és a kecskebak összekapcsolása Dániel 8-ban arra utal a 3Mózes 16-tal való nyelvi összefüggés mellett, hogy Dániel 8 próféciája az engesztelési napra vonatkozik.

**Összpontosítva az ember saját válaszára**

A próféciák tanulmányozásának minősége függ attól is, hogy az adott személy hogyan közelíti meg a szöveget.

1.  Lelki módon történő olvasás: A Szentírást Isten ihlette. Ezért logikus, hogy teljes megértéséhez lelki tényezők is kellenek. Mert az ilyen dolgokat „lelki módon kell megítélni” (1Kor 2:14). Gyakorlatilag ez azt jelenti, hogy a hit és az imádság fontos tényezők az exegézis eredményességét tekintve. Az ima Isten segítségét hozza el a tanulmányozásba. Ha hiszünk abban, hogy Isten ihlette a bibliai próféciát és a prófécia meg fog valósulni, képesek lehetünk észrevenni annak beteljesedését, még ha mások nem is látják.

2.  Értő olvasás: A ihletett szöveg megértésének feladata szorgalmat és fáradságos munkát igényel. Az „érteni” ige kulcsszó Dániel próféta könyvében (15 alkalommal szerepel). „Hanem aki dicsekszik, azzal dicsekedjék, hogy értelmes, és ismer engem” (Jer 9:24). Más szóval, Isten ismerete a bölcsesség végső célja.

3.  Közös olvasás: Ahogyan a bibliai próféciák szövege Isten népének tanúságtétele révén jutott el hozzánk, úgy ezen próféciák is Isten népének vannak rendelve. Az Ige tanulmányozásában szerepe van az egyén kreatív hozzájárulásának, de bevonja a hittestvéreket is. Amikor Isten szól, általában a népét, mint imádkozó közösséget szólítja meg: „Halld meg, Izráel” (5Móz 6:4). Dániel előre megjövendöli, hogy az idők végén „sokan” (vagyis Isten népe, a „bölcsek”) „megértik” (Dán 12:10).

4.  Egzisztenciális olvasás: Ha a Szentírás nem változtat meg bennünket, nem hat az életünkre, nem fogjuk megérteni. Ennek szemléltetésére érdemes elgondolkodnunk egy Afrikában járt európai utazó történetén, aki gúnyolta afrikai szolgáját, amiért az a Bibliát olvasta: „Miért olvasod a Bibliát? Ez csak egy sor mese.” A szolga így válaszolt: „Ha nem olvasnám a Bibliát, már rég megettelek volna.” Ez a történet egy fontos elvet tartalmaz, ami bemutatja, hogy Isten Igéje „kétélű kardhoz” hasonlít (Zsid 4:12). Isten prófétai Igéje nemcsak ellenségeink és elnyomóink bűneire mutat rá élesen, hanem „ellenünk” is szólhat, tanúskodhat (Jer 28:8).

5.  Etikus olvasás. Sajnos a bibliai próféciákat gyakran használták az emberek bűneinek indoklására. 1Móz 9:25 versének torz értelmezéséből indultak a faji megkülönböztetést és rabszolgaságot alátámasztó rasszista elméletek. Az antiszemitizmust, amely pogromokhoz és keresztes hadjáratokhoz vezetett, és jelentős szerepet játszott 6 millió zsidó meggyilkolásában, bibliai próféciák téves értelmezésével indokolták (Dán 9:24). A történelem folyamán a nők elleni családi erőszakot és bűncselekményeket gyakran 1Móz 3:16 versére való hivatkozással igazolták. Miközben Isten prófétai Igéjét tanulmányozzuk ebben a negyedévben, engedjük, hogy az ihletett Szentírás teljes mértékben átvegye az irányítást elménk és szívünk felett, hogy nevelhessen bennünket az igazságban (2Tim 3:16).

#### Gyakorlati alkalmazás

Alkalmazzuk az e heti tanításokat, és válaszoljunk az alábbi kérdésekre 2Tim 3:15-17-re összpontosítva!

1.  Melyek 2Tim 3:15-17 kulcsszavai?

2.  Gondolkodjunk el a következő szavak jelentőségén: „szent írások”, „bölcs”, „ihletett”, „tökéletes”.

3.  Miért ösztönöz kreatív gondolkodásra a Szentírás tanulmányozása?

4.  Milyen a szöveg szerkezete?

5.  Mi az adott szakasz kontextusa?

6.  Keressünk két másik bibliai szöveget, amelyek ugyanazzal a témával foglalkoznak! Például Zsolt 119:97-104 és Jn 5:39. Azonosítsuk a párhuzamokat e szövegek között, és hasonlítsuk össze őket a témáik szerint! Miben hasonlítanak, miben különböznek?

A személyes reakcióra összpontosítva:

1.  Mely szavak utalnak 2Tim 3:15-17-ben arra, hogy a Szentírást tisztelettel kell tanulmányozni? Gondolkodjunk el közösen, és beszélgessünk például az alábbi szavakról: „Szentírás” (ez a szó arra utal, hogy a tanulmányozásához lelki hozzáállás szükséges), „ihletett” (ajándék Istentől, a Szentlélek munkája).

2.  Mely szavak utalnak arra a szövegben, hogy szükséges értően olvasni a szöveget? Gondolkodjunk el közösen, és beszélgessünk például az alábbi szavakról: „ismer” (kognitív funkció; tanulandó információ), „bölcs” (a gondolkodás alkalmazása), „nevelés” (az irányelvek befogadásának és új dolgok tanulásának képessége).

3.  Mely szavak utalnak a közös olvasás szükségességére? Gondolkodjunk el közösen, és beszélgessünk például az alábbi szavakról: „gyermekségedtől fogva” (szülők bevonása), „megjobbítás” (szülők és tanárok bevonása), „jó cselekedet” (amit annak érdekében teszünk, hogy segítsünk a rászorulókon).

4.  Mely szavak utalnak arra, hogy a szöveget alkalmazni kell az életünkben? Gondolkodjunk el közösen és beszélgessünk például az alábbi szavakról: „bölccsé tesz” (élesíti a megkülönböztető képességet és a személyes ítélőképességet). Mely szavak utalnak az etikai érzékenység szükségességére? Gondolkodjunk el közösen és beszélgessünk például az alábbi kifejezésről: „igazságban” (fejleszti annak képességét, hogy felismerjük, mi a helyes).



---

#### Ellen G. White idézetek

Tapasztalatok és látomások, „William Miller” című fejezet (229–232. o.).