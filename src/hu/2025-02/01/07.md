---
title:  További tanulmányozásra
date:  04/04/2025
---

Ellen G. White: A nagy küzdelem. Budapest, 2020, Advent Kiadó, „Egy amerikai reformátor” c. fejezetből 274-281. o.

„Lelkészek és mások is kijelentették, hogy a Dániel és Jelenések könyvének próféciái felfoghatatlan titkok. Krisztus pedig a korunkban bekövetkező események kapcsán Dániel próféta szavaira irányította tanítványai figyelmét, és azt mondta: »Aki olvassa, értse meg« (Mt 24:15). Az az állítás, hogy a Jelenések könyve titok, amit nem lehet megérteni, éppen a könyv címének mond ellent: »Jézus Krisztus kijelentése, amelyet adott néki az Isten, hogy megmutassa az Ő szolgáinak, amiknek meg kell lenniük hamar… Boldog, aki olvassa, és akik hallgatják e prófétálásnak beszédeit, és megtartják azokat, amelyek megírattak abban; mert az idő közel van« (Jel 1:1-3)…

Hogyan merészelik egyes emberek az ihlett Ige bizonyságtételével szemben azt állítani, hogy a Jelenések könyve olyan titok, amely meghaladja az emberi értelmet? Ez a könyv kinyilatkoztatott titok, nyitott könyv. A Jelenések könyvének tanulmányozásakor az ember figyelme Dániel próféciáira terelődik. Mindkettő mérhetetlenül fontos eligazítás, amelyet Isten adott az embernek a világtörténelem lezárulásakor bekövetkező eseményekről. János előtt az egyház életének mélységes és érdekfeszítő jelenetei tárultak fel. Látta Isten népé­nek helyzetét, veszélyeit, küzdelmeit és végső szabadulását. Feljegyezte a végső üzenetet, amely beérleli a föld aratását: a kévéket, hogy a mennyei csűrbe kerüljenek; a konkolyt pedig, hogy a tűz elpusztítsa. Mérhetetlenül fontos dolgok, különösen az utolsó gyülekezetnek szóló képek tárultak fel előtte, hogy azok, akik a tévelygéstől az igazsághoz akarnak térni, eligazítást kapjanak az előttük álló veszélyekről és harcokról. Senkinek sem kell sötétségben maradnia azzal kapcsolatban, hogy mi fog történni a földön” (i. m. 295. o.).

**Beszélgessünk róla!**

`1) Hogyan erősíti a hitünket a próféciák tanulmányozása? Az ezerévekkel korábban leírt és évszázadokkal, ha nem évezredekkel később teljesedett próféciák közül melyek szilárdították meg leginkább a bizalmunkat a Bibliában és főként az ihlető Istenben? Miért erős, logikus érv pl. Dániel 2. fejezete, hogy ne csak Isten létezésé­ben tudjunk bízni, hanem abban is, hogy Ő ismeri a jövőt?`

`2) Hogyan védekezhetünk a próféciamagyarázat vad és spekulatív módszerei ellen, amelyekre néha még egyházunk sorai között is látni példát? „Mindent megpróbáljatok; ami jó, azt megtartsátok” (1Thessz 5:21)! Miért kell figyelnünk erre a tanácsra?`

„Álljatok hát elő, körülövezvén derekatokat igazlelkűséggel…” (Ef 6:14)

„Nincs más védelem a gonoszság ellen, csak az igazság. Egyetlen ember sem állhat ki szilárdan az igazságért, akinek szívében nem kap helyet az igazság. Csupán egyetlen hatalom létezik, ami állhatatossá tehet és meg is tarthat annak – Isten hatalma, amit Krisztus kegyelme által tulajdonít nekünk.

Az egyházban sokan biztosra veszik, hogy értik a hitüket, és nem ismerik fel saját gyengeségeiket, amíg valamilyen küzdelembe nem kerülnek. Ha eltávolodnak a hasonló hitet vallóktól és egyedül kell megállniuk, egyedül kell magyarázatot adniuk hitükre, meglepetten tapasztalják, hogy mennyire zavarosak a gondolataik azzal kapcsolatban, amit igazságként fogadtak el…

Az Úr mindenkit szólít, aki Igéjében hisz, hogy ébredjen fel álmából. Értékes, időszerű világosságot kaptunk, a Biblia igazsága az, ami bemutatja az előttünk álló veszélyeket. Ez a világosság a Szentírás komoly tanulmányozására vezessen bennünket, a lehető legszigorúbban meg kell vizsgálnunk azt az álláspontot, amit elfogadunk… Az igazság lényegét illetően a hívők ne hagyatkozzanak feltételezésekre és rosszul meghatározott elképzelésekre! Hitüknek Isten Igéje szilárd alapján kell állnia, hogy amikor a próba ideje elérkezik… bemutathassák reménységük indokait…

Az igazság szilárd alapon áll az örökkévaló Sziklán – az alapon, amit semmilyen vihar nem mozdíthat el… Ne eresszük le az igazság zászlaját… az utolsó időre vonatkozó komoly igazságot ne vegyítsük mással, ami elrejtené hitünk sajátságos jellemzőit” (Ellen G. White: God’s Amazing Grace. 29. o.)!

---

#### Ellen G. White idézetek

Tapasztalatok és látomások, „William Miller” című fejezet (229–232. o.).