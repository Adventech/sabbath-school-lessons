---
title:  Isten Azt Akarja, Hogy Megértsük
date:  31/03/2025
---

Kevés frusztrálóbb dolog van annál, mint amikor az ember külföldön jár és alig beszéli a nyelvet, de gyorsan meg kellene értetnie magát valakivel, mondjuk az orvosi rendelőben, vagy a gyógyszertárban. Tudja, mit akar mondani, de nincs hozzá kellő szókészlete.

Istennel kapcsolatban más a probléma. „Mert amint magasabbak az egek a földnél, akképpen magasabbak az én útaim útaitoknál, és gondolataim gondolataitoknál” (Ézs 55:9) – mondja az Úr. Nem Isten szókészlete hiányos a kommunikációhoz, a probléma az, hogy nekünk nem elegendő a szókészletünk, vagyis az értelmi kapacitásunk teljes megértéséhez.

`Mit mondanak az alábbi szakaszok Isten felfogóképességéről, szemben a miénkkel?`

Zsolt 139:1-6

Zsolt 147:5

Róm 11:33

1Jn 3:20

Az az igazság, hogy soha nem fogjuk teljesen megérteni Isten gondolatait, mivel Ő végtelen és mindentudó. A teremtéssel kapcsolatban sem foghatunk fel mindent, akkor magát a Teremtőt hogyan érthetnénk egészen? Lehetetlen. Noha nem fogunk mindent megérteni, annyi azért világos lehet a számunkra, amennyi az üdvösségünkhöz szükséges (lásd 2Tim 3:14-15). Amikor az apostolok az evangéliumot magyarázták, gyakran utaltak beteljesedett próféciákra. Ebből arra következtethetünk, hogy a próféciák egyik fő célja a megváltás tervének bemutatása. A bibliai próféciának végeredményben Jézushoz és az általa az egész emberiségnek felkínált üdvösséghez kell vezetnie bennünket. Hiszen az Úr, aki mindent teremtett (lásd Jn 1:1-3; Kol 1:16), lejött a földre, majd feláldozta magát a kereszten minden emberért, még a leggonoszabbért is! Ennyire szeret Isten mindannyiunkat. Mindezt megtette értünk, akkor nyilván azt akarja, hogy mindenki, még a legnyomorultabbak is megtudják, mit kínál fel nekünk Jézusban. Éppen ezt mutatja be a prófécia.

`Valóban sok mindent nem tudunk, miért különösen fontos tehát most arra összpontosítani és azt követni, amit viszont ismerünk, nem pedig görcsösen fennakadni azon, amit nem?`

---

#### Ellen G. White idézetek

A valdensek nemcsak azt tanulták meg a Szentírásból, hogy miként bánt Isten az emberekkel a múltban, és mit nyilatkoztatott ki a jelen felelősségeiről és feladatairól, hanem felismerték a jövő veszélyeit és örömeit is. Hitték, hogy nemsokára lezárul a föld történelme, és miközben könnyek között imádkozva tanulmányozták a Bibliát, még mélyebben átérezték drága kijelentéseit és kötelességüket, hogy másoknak is el kell mondaniuk a megmentő igazságot. A megváltás terve világosan tárult eléjük a Biblia szent lapjairól, és mert hittek Jézusban, szívükben öröm, reménység és béke lakott. Amikor a fény bevilágított az értelmükbe, és boldoggá tette a szívüket, szerették volna sugarait azokra is hinteni, akik a pápai tévelygés sötétségében élnek. – A nagy küzdelem, 72. o.

Mindaz a szülői szeretet, amely az emberek szívében él nemzedékről nemzedékre, a gyöngédség forrásai, melyek az ember lelkében megnyíltak, jelentéktelen csermelyek csupán Isten végtelen, kimeríthetetlen szeretetének határtalan óceánjához képest. Nyelv el nem mondhatja, toll le nem képes írni. Életed minden napján elmélyedhetsz abban. Szorgalmasan kutathatod a Szentírást, hogy megértsd. Segítségül hívhatod összes istenadta erődet és képességedet abbeli igyekezetedben, hogy felfoghasd a mennyei Atya szeretetét és irgalmasságát, de még mindig megmarad azután a végtelenség. Mégsem értheted meg az Úr szeretetének mélységét, amely abban nyilvánul meg, hogy halálra adta Fiát a világért. Ezt még az örökkévalóság sem lesz képes teljesen kijelenteni nekünk. Mégis, ha tanulmányozzuk a Bibliát, ha elmélkedünk Jézus Krisztus életéről és a megváltás tervéről, egyre inkább feltárulnak előttünk ezek a hatalmas témák. – Bizonyságtételek a gyülekezeteknek, 5. köt., 740. o.

A tanítványok ama napok alatt, amelyeken Jézus közöttük tartózkodott, sok új tapasztalatot szereztek. Amikor szeretett Mesterük a történteket az Írás fényénél megmagyarázta nekik, hitük teljesen megszilárdult benne. Megértek arra, hogy elmondhassák: „Tudom, kinek hittem.” (2Tim 1:12) Kezdték felismerni munkájuk lényegét, horderejét és kiterjedését. Megértették, hogy mi a feladatuk: hirdetni a világnak a rájuk bízott igazságokat. Bizonyítaniuk kell a világ előtt Krisztus életének eseményeit, halálát és feltámadását, az ezekre vonatkozó jövendöléseket, a megváltási terv csodáit és Jézus bűnbocsátó hatalmát. A béke és üdvösség evangéliumát kell hirdetniük bűnbánat és Krisztus ereje által. – Az apostolok története, 27. o.