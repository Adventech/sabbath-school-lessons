---
title:  A Halottak Sorsa
date:  20/12/2020
---

Az 1600-as években Blaise Pascal, francia író az emberiség helyzetén töprengett. Egyvalami világos volt a számára: bármeddig él is az ember (akkoriban nem éltek túl sokáig) és legyen akármilyen jó élete (akkortájt az élet általánosságban nem lehetett különösen jó), előbb-utóbb mindenki meghal.

Ráadásul bármi történjék is a halál után, az tovább, végtelenül tovább tart, mint a halál előtti rövid életünk. Pascal szerint ezért az a leglogikusabb, amit tehetünk, hogy kitaláljuk, milyen sors vár a halottakra. Ezért figyelte döbbenten, mennyire lefoglalják az embereket olyan dolgok, mint „a hivataluk elvesztése vagy a tekintélyüket ért vélt sérelem”, miközben mit sem törődnek azzal, hogy mi lesz majd a haláluk után.

Lényeges, amire Pascal rámutat. Kétségkívül éppen ezért szentel annyi időt a Biblia az ígéretre, ami azokra vár, akik üdvösségre leltek Jézusban, annak az ígéretére, hogy mit tartogat számunkra a jövő.

`Olvassuk el a következő igéket! Minek a reményét találjuk bennük? Jn 3:16; 4:14; 6:40, 54; 1Tim 1:16; Tit 3:7; 1Jn 5:13; Júd 1:21`

A kereszt fényében igen sokat jelent az örök élet, egyedül csak az örök életnek van értelme! Emberi testet ölt, majd emberként meghal a világmindenség Teremtője, aki „a világot is teremtette” (Zsid 1:2), akiben „élünk, mozgunk és vagyunk” (ApCsel 17:28), az Isten. Miért? Azért, hogy végül elporladjunk, mint tetemek az út szélén?

Az Újtestamentumot átszövik az örök élet ígéretei, mert csak az örökkévalóság adhatja a helyreállítás garanciáját. Évmilliók, sőt évmilliárdok alatt sem lehet annyi jó pillanat, ami kárpótlást nyújtana a rosszért. Egyedül az örök élet hozhat mindent egyensúlyba, adhat többet, hiszen a végtelen összehasonlíthatatlanul több, mint a véges! Pascalnak igaza volt: az itt töltött időnk annyira korlátozott azzal szemben, ami majd következik. Milyen balgaság volna nem készülni a ránk váró örökkévalóságra!

`Mit mondhatunk annak, akit egyáltalán nem érdekel, hogy mi lesz a halál után? Hogyan lehetne rávezetni, hogy valójában mennyire logikátlan az álláspontja?`

---

#### Ellen G. White idézetek

Senkinek sem kell elveszítenie az örök életet. Aki elhatározta, hogy naponta a mennyei Tanítómestertől tanul, bizonyosságot fog nyerni elhívatására és döntésére vonatkozóan. Alázzuk meg szívünket Isten előtt, és továbbra is igyekezzünk megismerni Őt, akinek a megismerése örök életet jelent.

„Annakokáért, atyámfiai, igyekezzetek inkább a ti elhívatástokat és kiválasztatásotokat erőssé tenni; mert ha ezeket cselekszitek, nem ütköztök meg soha. Mert ekképpen gazdagon adatik majd néktek a mi Urunknak és megtartónknak, a Jézus Krisztusnak örök országába való bemenetel” (2Pt 1:10–11)…

Ó, micsoda bátorítás és reménység! Mutassuk be szüntelenül a világnak, hogy egy jobb, mennyei hazát keresünk. A menny értünk lett létrehozva, és mi a mennyben akarunk lenni. Nem engedhetünk meg magunknak semmit sem, ami elválasztana Istentől és a mennytől. Már ebben az életben a mennyei természet részeseivé kell válnunk. Testvérek és testvérnők, csupán egy életetek van. Éljetek erényes, Krisztusban és Istenben elrejtett életet! – In Heavenly Places, 29. o.

Az ember örök életet nyerhet, ha hit által eggyé válik Krisztussal. Isten a Fiához hasonlóan szereti azokat, akiket Krisztus megvált. Micsoda gondolat! Szeretheti-e Isten a bűnöst úgy, mint saját Fiát? Igen! Ezt Krisztus mondta, és Ő komolyan is gondolja, amit mond. Minden törekvésünket meg fogja áldani, ha élő hit által ígéreteibe kapaszkodunk és Őbelé helyezzük bizalmunkat. Tekintsetek rá, és éltek! Mindazok, aki engedelmeskednek Istennek, benne foglaltatnak Krisztus Atyjához intézett imájában: „És megismertettem velük a te nevedet, és megismertetem; hogy az a szeretet legyen őbennök, amellyel engem szerettél, és én is őbennök legyek.” (Jn 17:26) Csodálatos igazság ez! Túl mély ahhoz, hogy az emberi természet felfoghatná!

Krisztus így szól: „Én vagyok az életnek ama kenyere; aki hozzám jő, semmiképpen meg nem éhezik, és aki hisz bennem, meg nem szomjúhozik soha.” (Jn 6:35) „Az pedig annak akarata, aki elküldött engem, hogy mindaz, aki látja a Fiút és hisz őbenne, örök élete legyen; és én feltámasszam azt az utolsó napon.” (Jn 6:40) – Szemelvények Ellen G. White írásaiból, 1. köt., 300. o.

Jézus nemsokára visszatér, ezért nekünk éberen kell várnunk az Ő eljövetelére. Semminek sem engedhetjük meg, hogy közénk és Jézus közé álljon. Itt kell megtanulnunk a menny énekét, hogy amikor majd küzdelmünk véget ér, Isten országában együtt énekelhessünk a mennyei angyalokkal. Milyen éneket? Az örökkön örökké a trónon ülő Bárányt dicsőítő és magasztaló éneket. Itt e földön ellenszegüléssel fogunk szembesülni. Krisztusért az emberek és Sátán is meggyűlölnek majd bennünket, mivel a kísértő tudja, hogy Jézus követőiben olyan mennyei erő rejlik, amely ellenáll a befolyásának. Nem fogjuk tehát elkerülni a megvetést…

Pál apostol tanácsol: „Ne dobjátok el hát bizodalmatokat, melynek nagy jutalma van.” Továbbá pedig: „Az igaz ember hitből él.” – Lift Him Up, 372. o.