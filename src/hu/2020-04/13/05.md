---
title:  Iskola A túlvilágban
date:  23/12/2020
---

`„Mert a mi pillanatnyi könnyű szenvedésünk igen-igen nagy örök dicsőséget szerez nékünk; mivelhogy nem a láthatókra nézünk, hanem a láthatatlanokra; mert a láthatók ideig valók, a láthatatlanok pedig örökkévalók” (2Kor 4:17-18). Minek a reményét kínálják ezek a versek? Nevezzünk meg néhányat a láthatatlan, örök valóságok közül, amelyeket Isten Jézus által ígér nekünk! Lásd még Jel 2:7; 7:14-17; 21:1-2!`

A Jézus által kapott ígéretek valóságosak, minden jó okunk megvan arra, hogy el is higgyük ezeket, de továbbra is tény, hogy a Bibliában csak utalásokat, felvillanásokat láthatunk abból, ami ránk vár. Abban viszont biztosak lehetünk, hogy fantasztikus lesz, hiszen próbáljuk csak meg elképzelni, milyen lehetne az élet a bűn pusztítása nélkül!

Minden fájdalmunk, szenvedésünk, mindaz, amivel küzdenünk kell a bűn miatt, annak következményeként történik. Krisztus azért jött a földre, hogy a folyamatot visszafordítsa. Majd helyreállítja a földet, hogy ismét olyan legyen, mint amilyennek Isten eredetileg, a bűn betörése előtt akarta. Sőt, még jobb is lesz! A nagy dicsőségben pedig örökké láthatjuk majd megváltásunk árát, a sebeket Jézus kezén és lábán.

„Akkor eltűnik majd a fátyol, amely most elhomályosítja a látásunkat, és szemünk meglátja a szépségnek azt a világát, amelyből most csak halvány fénysugarakat fogunk fel a mikroszkóppal. Amikor majd szemléljük a menny dicsőségét, amelyet most távolról vizsgálhatnak a teleszkópokon át, amikor eltűnik a bűn rozsdája, és az egész föld az Úrnak, a mi Istenünknek szépségében jelenik, akkor óriási terület nyílik meg kutatásaink számára! Ott a tudományok ismerője olvashatja majd a teremtés jelentéseit, és a gonosz törvényének semmi emlékeztetőjét sem fogja látni. Hallgathatja a természet hangjának csodálatos zenéjét, és nem hall jajszót, és a szomorúság töredékét se látja sehol. Minden teremtett dolgon csak egyetlen kézírást fedezhet fel. A végtelen nagy világegyetemben szemlélheti »Isten nevének nagybetűs kézírását«, és a földön, a tengeren és az égen a gonosz egyetlen jelét sem láthatja” (Ellen G. White: Előtted az élet. Nevelés. Budapest, 1992, Advent Kiadó, 299. o.).

`Próbáljuk meg elképzelni az öröklétet az egészen új világban, ahol semmi olyan nem lesz, ami most úgy megnehezíti az életet! Milyennek tudjuk elgondolni az örökkévalóságot? Mi az, amit leginkább várunk?`

---

#### Ellen G. White idézetek

Ott a halhatatlan lények soha el nem múló gyönyörűséggel tanulmányozzák a teremtői hatalom csodáit és a megváltó szeretet titkait. Ott nem lesz kegyetlen, csaló ellenség, aki arra kísértse őket, hogy Istenről megfeledkezzenek. Minden képességük fejlődni, minden tehetségük gyarapodni fog. Az ismeret megszerzése nem fárasztja el elméjüket, és nem meríti ki életerejüket. Ott a legnagyszerűbb vállalkozásokat is keresztülvihetik, a legmagasabb célokat is elérhetik, és a legnagyszerűbb törekvéseket is megvalósíthatják, mégis új magasságokba emelkedhetnek, hogy felülmúlják azokat; új csodák felett álmélkodnak, új igazságokat értenek meg, új célok tűnnek eléjük, amelyek kiváltják testi, lelki és szellemi erőiket.

Amint az örökkévalóság évei egymást követik, Isten és Krisztus felől mindig nagyobb és gazdagabb dicsőség tárul eléjük. Amilyen mértékben halad előre ismeretük, olyan mértékben növekszik szeretetük, tiszteletük és boldogságuk. A megváltottak minél többet tanulnak Istenről, annál jobban csodálják jellemét. Amikor Jézus feltárja előttük a megváltás gazdagságát és a Sátán ellen vívott nagy küzdelemben véghezvitt bámulatos tetteit, a megváltottak szívét buzgóbb ájtatosság hatja át, és elragadóbb örömmel játszanak arany hárfáikon. A dicséretet zengedező hatalmas énekkarban tízezerszer tízezer és ezerszer ezer hang egyesül. – A megváltás története, 432. o.

De közeleg a nap, amikor a harc véget ér. Az egyház győzni fog. Isten akarata lesz meg a földön, ahogy a mennyben is. Az üdvözültek a menny törvényén kívül más törvényt nem ismernek. Mindnyájan boldog, eggyé vált család lesznek, magukra öltve Krisztus igazságának – a dicsőítésnek és hálaadásnak – palástját. Az egész természet a maga páratlan szépségében dicsőítéssel és imádattal adózik Istennek. A világ a menny fényességében fürdik majd. A hold fénye olyan lesz, mint a nap fénye, és a nap hétszerte fényesebb lesz, mint amilyen most. Az évek boldogságban peregnek. E kép felett a hajnalcsillagok együtt énekelnek, és Isten fiai örömükben kiáltoznak, miközben Isten és Krisztus együtt hirdeti ki: „Nem lesz többé bűn, és halál sem lesz többé.”

Az eljövendő dicsőséget bemutató látomások, ezek az Isten kezével megrajzolt jelenetek legyenek drágák Isten gyermekeinek!

Az örökkévalóság küszöbén állva halljátok meg a kedves üdvözlést, amely azokhoz szól, akik ebben az életben együttműködtek Krisztussal, és kiváltságnak és megtiszteltetésnek tartották, hogy érte szenvedhetnek. Az angyalokkal együtt leteszik koronájukat a Megváltó lábához, és így kiáltanak: „Méltó a megöletett Bárány, hogy vegyen erőt és gazdagságot és bölcsességet és hatalmat és tisztességet és dicsőséget és áldást... A királyi székben ülőnek és a Báránynak áldás és tisztesség és dicsőség és hatalom örökkön örökké.” (Jel 5:12–13)0 – A nagy Orvos lábnyomán, 504–506. o.