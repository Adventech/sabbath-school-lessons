---
title:  A Nagy Tanító
date:  24/12/2020
---

Amint az egész negyedév során láttuk, Krisztus földi szolgálatának egyik központi része a tanítás volt. Kezdettől fogva a tetteivel, a cselekedeteivel tanította az igazságot a követőinek önmagáról, az Atyáról, a megváltásról és a ránk váró reménységről (lásd Mt 5:2; Mk 4:2; Lk 19:47; Jn 6:59).

Bármelyik evangéliumot átfuthatjuk, mindegyikben Jézus tanításait találjuk. Igéje által az Úr még most is tanít bennünket, és ez az új világban is folytatódni fog. Viszont képzeljük csak el, hogy mennyire más lesz minden abban az életben, amit nem terhel a bűn és sok olyan korlát, ami most szorít bennünket!

`„És ha mondja néki valaki: Micsoda ütések ezek a kezeiden? azt mondja: Amiket az én barátaim házában ütöttek rajtam” (Zak 13:6). Miről szól ez az ige?`

„Az évek, az örökkévalóság évei folyamán még káprázatosabb, még dicsőségesebb dolgok tárulnak fel Istenről és Krisztusról. Nő a szeretet, a tisztelet és a boldogság, miként a tudás is. Az ember minél többet megtud Istenről, annál jobban csodálja jellemét. Ahogy Jézus feltárja a megváltás kincseit és a Sátánnal vívott nagy küzdelem csodálatos eredményeit, a megváltottak szívét még nagyobb áhítat tölti be, és még mámorosabb örömmel pengetik aranyhárfájukat. Tízezerszer tízezer és ezerszer ezer hang cseng össze a dicsőítés hatalmas kórusában…

A nagy küzdelem véget ért. Nincs többé bűn, és nincsenek bűnösök. Az egész világegyetem megtisztult. A végtelen nagy teremtettséget tökéletes harmónia és boldogság tölti be. Tőle, aki mindent teremtett, árad az élet, a fény és az öröm a határtalan téren át. Élők és élettelenek – a legparányibb atomtól a legnagyobb csillagig – tökéletes szépségükkel és felhőtlen boldogságukkal hirdetik, hogy Isten a szeretet” (Ellen G. White: A nagy küzdelem. Budapest, 2013, Advent Kiadó, 577-578. o.).

`Az öröklétben tanulható sok csodálatos igazságból semmi nem fog annyira lenyűgözni, mint Krisztus értünk hozott áldozata. Gondolkozzunk el azon, hogy mennyire mély és gazdag ez a téma, ha az egész örökkévalóságon át ezt fogjuk kutatni! Hogyan tanulhatjuk meg már most jobban értékelni Jézus keresztáldozatát?`

---

#### Ellen G. White idézetek

„Láttam új eget és új földet; mert az első ég és az első föld elmúlt” (Jel 21:1). A tűz, amely a gonoszokat megemészti, megtisztítja a földet. Elsöpri az átok minden nyomát.

A bűnnek egyetlen emléke marad: Megváltónk örökre viselni fogja kereszthalálának nyomait. A bűn kegyetlenségének semmi emléke nem marad, de láthatók lesznek a sebhelyek Krisztus fején, oldalán, kezén… A megdicsőült Krisztust szemlélve a próféta így szól: „Ragyogása mint a napé, sugarak támadnak mellőle, és ott van az Ő hatalmának rejteke” (Hab 3:4). Az Üdvözítő megsebzett oldalából folyó vér békéltette meg az embert Istennel. Ott van Krisztus dicsősége, ott van az „Ő hatalmának rejteke”... Jézus a megalázás nyomait a legmagasabb érdemjelként viseli. A Golgota sebei a Megváltót dicsőítik, és hatalmát hirdetik az örök korszakokon át…

Amikor az üdvözültek a Megváltójukra néznek, és arcán meglátják az Atya örök dicsőségét; amikor trónjára tekintenek, amely öröktől fogva mindörökké létezik, s megértik, hogy országának soha nem lesz vége, felzendül lelkes énekük: „Méltó, méltó a Bárány, akit megöltek, és aki végtelenül drága vérén megváltott minket Istennek!” – Maranatha, 362. o.

A világegyetem minden kincse kutatásra tárul Isten megváltott gyermekei elé. A halandóság béklyóitól megszabadult ember fáradhatatlanul szárnyal távoli világok felé, amelyeknek lakói sírtak az emberi szenvedés láttán, de örömének csendült ajkukon már egyetlen ember megtérésének hírére is. E föld lakói kimondhatatlan élvezettel osztoznak az el nem bukott lények boldogságában és bölcsességében. Megismerik tudásuk kincseit, amelyeket a végtelen korokon át Isten keze munkájának szemlélésével gyűjtöttek. Tisztán látó szemmel nézik a természet dicsőségét – napokat, csillagokat és naprendszereket –, amelyek kijelölt pályájukon keringenek Isten trónja körül. Mindenre – a legparányibbtól a legnagyobbig – a Teremtő neve van írva. Minden Isten végtelen hatalmát hirdeti. – Boldog otthon, 548. o.

A megváltás ismerete a legmagasabb rendű tudomány, amelyet az angyalok és az el nem bukott világok értelmes lényei is tanulmányoznak. Olyan tudomány, ami a végtelen Isten szándékát kutatja, „amely öröktől fogva el volt rejtve”, s melyet végtelen korszakokon át tanulmányoznak majd a megváltottak. Ez a legmagasabb rendű ismeret, amellyel ember csak foglalkozhat. Felüdíti az elmét és fölemeli a lelket…

Krisztus testtélételének, engesztelő áldozatának, közbenjárói munkájának tanulmányozása foglalkoztatja a szorgalmas kutató elméjét mindaddig, amíg az idő tart, és a mennyre tekintve így kiált fel: „Nagy a kegyességnek ama titka!” – Maranatha, 365. o.