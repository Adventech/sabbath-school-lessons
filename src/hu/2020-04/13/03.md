---
title:  Új Élet
date:  21/12/2020
---

`„És az Isten eltöröl minden könnyet az ő szemeikről; és a halál nem lesz többé; sem gyász, sem kiáltás, sem fájdalom nem lesz többé, mert az elsők elmúltak” (Jel 21:4). Ezek szerint mennyire fog különbözni a mostani világtól az új élet, amelyben nem lesz halál, szomorúság, sem fájdalom?`

Egy keresztény az evangélium reménységéről, az örök élet Jézus Krisztus általi ígéretéről beszélt a barátjának, aki nem fogadta jól a gondolatot. „Örök élet? – kérdezett vissza megborzongva. – Milyen rémes gondolat! Éppen elég rossz ez a hetven-nyolcvan év, ugyan ki akarná, hogy örökké tartson? Igazi pokol volna.”

Bizonyos szempontból érthető volna, amit mond, csakhogy egy dolgot nem vett figyelembe: az örök életben nem folytatódik egyszerűen ez az élet. Azt ugyan ki szeretné? Az iménti bibliavers is kifejti, hogy az „elsők” elmúltak, minden újjá lett.

**Mit tudhatunk meg az új életről az alábbi igehelyeket olvasva?**

`2Pt 3:10-13`

`Jel 21:1-6`

`Mindannyiunk számára fontos kérdés: Mi kell ahhoz, hogy mi is tapasztaljuk az új életet? Hogyan juthatunk el oda? Mit tehetünk, hogy biztosan oda kerüljünk? Mi minden akadályozhatja az életünkben, hogy elnyerjük, amit Jézus által Isten megígért?`

---

#### Ellen G. White idézetek

Az újjáteremtett földön a megváltottak azt a munkát végzik és olyan dolgokban gyönyörködnek, amelyek Ádámot és Évát kezdetben boldoggá tették. Édeni életet élnek – kertben és mezőn. „Házakat építenek, és bennök lakoznak, és szőlőket plántálnak és eszik azok gyümölcsét. Nem úgy építenek, hogy más lakjék benne; nem úgy plántálnak, hogy más egye a gyümölcsöt, mert mint a fáké, oly hosszú lesz népem élete, és kezeik munkáját elhasználják választottaim.” (Ésa 65:21–22)

Ott minden erő kifejlődik, minden képesség kibontakozik. A legnagyszerűbb vállalkozásokat viszik véghez, a legmagasztosabb törekvéseket is megvalósítják, és a legszentebb vágyakat is elérik. Mégis új magasságok emelkednek előttük, amelyeket mindig felülmúlnak; új csodákat szemlélhetnek, új igazságokat érthetnek meg, és új célok váltják ki testi, lelki és szellemi erőik tevékenységét. – Boldog otthon, 549. o.

Mi is vethetünk egy pillantást a jövőbe, szemlélhetjük a menny boldogságát. A Biblia feltárja előttünk a jövő dicsőségét. Enged látnunk Isten keze által festett képeket, amelyek nagyon becsesek gyülekezetének. Hitben ott állhatunk az örök város küszöbén, hallhatjuk a kegyes üdvözlést, amely azoknak szól, akik e földi életben Krisztus munkatársai, s kitüntetésnek veszik, ha érette szenvedhetnek. Amikor elhangzanak e szavak: „Jertek, én Atyámnak áldottai”, leteszik koronáikat a Megváltó lábaihoz és így kiáltanak fel: „Méltó a megöletett Bárány, hogy vegyen erőt és gazdagságot és bölcsességet és hatalmat... A királyiszékben ülőnek és a Báránynak áldás és tisztesség és dicsőség és hatalom örökkön örökké.” (Mt 25:34; Jel 5:12–13)

Ott a megváltottak üdvözlik azokat, akik fáradozásaik árán a Megváltóhoz vezették őket, és valamennyien egyesülnek Krisztus dicsőítésében, aki meghalt, hogy emberek az Isten életéhez hasonló, magasabb rendű életet elnyerhessék. A küzdelem befejeződött. A nyomorúság, viszontagság és harc véget ért. Az egész menny visszhangzik a megváltottak győzelmi énekeitől, midőn örömmel zengik: Méltó, méltó a Bárány, mely megöletett és él, a diadalmas győző! – Az apostolok története, 601–602. o.

Hazafelé tartunk. Aki annyira szeretett bennünket, hogy meghalt értünk, várost épít nekünk. Az új Jeruzsálem a pihenőhelyünk. Isten városában nem lesz szomorúság. A bánat, a jajkiáltás, a szét-tiport reményeket és eltemetett szeretteinket gyászoló sírás megszűnik. A nehézségeket, amelyek most beborítanak, nemsokára felcseréljük a menyegzői ruhákra. Rövidesen tanúi leszünk Királyunk koronázásának. Akiknek az élete Krisztusban van elrejtve, akik e földi életben a hit nemes harcát harcolták, azok Isten országában a megváltottak dicsőségében ragyognak majd…

Tekintsetek fel, és szüntelenül növekedjen hitetek. Ez a hit vezessen végig a keskeny ösvényen, Isten városának kapuin át a határtalan, dicső jövőbe, amely a megváltottaké. – Maranatha, 352. o.