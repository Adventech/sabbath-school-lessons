---
title:  Akkor Megtudjuk Majd
date:  22/12/2020
---

„A menny egy iskola. Tanulmányozásának területe a világegyetem; tanítója a Mindenható. Ennek az iskolának egyik ágát az Édenben alapította az Úr, és a megváltás tervének befejezése után újra tovább folytatják majd a tanulást az Édenben” (Ellen G. White: Előtted az élet. Nevelés. Budapest, 1992, Advent Kiadó, 297. o.).

A legtöbb embernek sok kérdése van – kérdések a bűnről, a szenvedésről, a betegségről, a halálról, arról, hogy miért történik ez vagy az.

Kérdések merülnek fel bennünk a természet világával, titkaival kapcsolatban is. Fantasztikus módon fejlődött a tudomány, általa többet megtudhattunk a világról és az egész univerzumról, de még most is annyi minden ismeretlen a számunkra. Az élet legegyszerűbb formáitól a fejünk felett az égboltig, az atomnál kisebb részecskék mozgásától a világmindenség galaxisainak körforgásáig azt hirdeti minden, hogy a világ sokkal nagyobb, mélyebb, mint amit ésszel felfoghatnánk a leheletnyi idő alatt, amit itt töltünk és ami alatt mindezt magunk is tanulmányozhatjuk. Viszont ha a vizsgálódásra az egész örökkévalóság a rendelkezésünkre áll, akkor kétségkívül rengeteg titok feltárul majd előttünk.

**Az alábbi igék szerint mit fogunk megérteni, miután vége lesz a bűn, a szenvedés és a halál szomorú epizódjának?**

`1Kor 4:5`

`1Kor 13:12`

Isten megígéri, hogy meg fogjuk érteni azokat a dolgokat is, amelyek most még rejtettek előttünk. Csodálatos reménység az is, hogy ha egyszer majd valóban meglátjuk és megértjük mindazt, ami most igen nehéznek tűnik, akkor csak dicsőíteni fogjuk Istent! A lényeg, hogy most ragaszkodjunk a hitünkhöz, bízzunk Isten ígéreteiben, éljünk a kapott világosság fényé­ben és tartsunk ki mindvégig! Jó hír, hogy „Mindenre van erőm a Krisztusban, aki engem megerősít” (Fil 4:13).

`Milyen nehéz kérdések nyomják a szívedet jelenleg? Mi az, ami felfoghatatlannak tűnik? Hogyan segíthet a még érthetetlennek tűnő dolgok kérdésében, ha megtanulunk bízni Istenben azzal kapcsolatban, amit most világosan látunk?`

---

#### Ellen G. White idézetek

Ha azonban a szív enged a Szentlélek befolyásának, a lelkiismeret felébred; a bűnös felismeri Isten törvényének mélységét és szentségét, ami Isten kormányzásának alapját képezi a mennyben és a földön. Az a világosság, „mely megvilágosít minden embert” (Jn 1:9), bevilágít a lélek titokzatos kamráiba, és a sötétség elrejtett dolgait nyilvánvalókká teszi. Meggyőződés lesz Úrrá szívén, lelkén. A bűnös egyrészt megérti Isten igazságosságát, és rettegéssel gondol arra, hogy egykoron bűnösen és tisztátalanul kell megjelennie a szívek Vizsgálóbírája előtt. Másrészt látja Isten szeretetét, a megszentelt élet szépségét, a lelki tisztaság örömét; vágyódik a megtisztulás után, és szeretné a mennyel való összeköttetést helyreállítani. – Jézushoz vezető út, 24. o.

Előfordulhat olyasmi az életünkben vagy a környezetünkben, amit nem tudunk megérteni. Lehetséges, hogy valami titokzatosnak tűnik számunkra a Bibliában, mivel meghaladja a felfogóképességünket. Azonban amikor Megváltónk majd az élő vizekhez vezet bennünket, megvilágosítja mindazt, amit azelőtt nem értettünk meg teljesen.

Ha a menny eljövendő dicsőségére gondolok, mély vágyat érzek, hogy minden ember tudomást szerezzen róla. Vágyom arra, hogy felmagasztaljam Krisztust, mint hatalmas Gyógyítót.

Sokat jelent számunkra, hogy a mennyeiekkel foglalkozunk vagy a földiekkel. A földiek nemsokára elmúlnak. Ezekben az utolsó napokban a földi kincsek sokasága pusztul el. Földrengések történnek mindenfelé (Mt 24:7), mindenütt bajokat és nehézségeket láthatunk. A mi kiváltságunk azonban felkészülni arra, hogy a mennyei család tagjaivá, a mennyei Király gyermekeivé lehessünk. – Az én életem ma, 342. o.

A kezdetben alapított édeni iskola és az eljövendő világ iskolája között peregnek le világunk hosszú történelmének eseményei, az emberiség törvényszegésének, szenvedésének, az isteni áldozatnak, a halál és a bűn feletti győzelemnek történetei... Isten visszaállítja színe elé az embert, mint kezdetben, és újra Ő fogja tanítani: „...hadd ismerje meg népem az én nevemet... ama napon! Hogy én vagyok, aki mondom: Ímé, itt vagyok!” (Ésa 52:6)

Akkor eltűnik a fátyol, amely most elhomályosítja látásunkat, és szemünk meglátja a szépségnek azt a világát, amiből most csak halvány fénysugarakat fogunk fel a mikroszkóppal. Amikor majd szemléljük a menny dicsőségét, amelyet most távolról vizsgálgatnak teleszkóppal; amikor eltűnik a bűn rozsdája, és az egész föld az Úrnak, a mi Istenünknek szépségében jelenik meg, akkor óriási terület nyílik meg kutatásaink számára! – Boldog otthon, 547. o.