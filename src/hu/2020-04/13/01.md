---
title:  A menny, az oktatás és az örökös tanulás
date:  19/12/2020
---

### E heti tanulmányunk
Zakariás 13:6; János 3:16; 1Korinthus 13:12; 1Timóteus 1:16; 1János 5:13 

> <p></p>
> „Amiket szem nem látott, fül nem hallott és embernek szíve meg se gondolt, amiket Isten készített az őt szeretőknek” (1Kor 2:9).

Egy költő halálfélelmében azt kérdezte, hogyan élhet az ember anélkül, hogy „biztosan tudná, a síron túl milyen hajnal, milyen halál, milyen végzet várja a tudatát?” Versében leírt valamit, amit a Túlvilágra való felkészülés intézményének nevezett el. Viszont hogyan készülhetne fel az ember a túlvilágra, ha fogalma sincs arról, mi lesz ott az emberrel?

Szerencsére a Biblia nagyszerű bepillantást enged a menny, az új föld témájába, valamint abba, hogyan fogunk élni és tanulni az egész örökkévalóságon át. Amint a negyedév során mindvégig láthattuk: most, ebben az életben lehet felkészülni a túlvilágra, és minden tanulmányunknak éppen erre kell felkészítenie bennünket, bármilyen szakterülettel foglalkozzunk is.

Lényegében minden oktatási intézmény rengeteg szükséges információt közvetíthet, számtalan jó, gyakorlati, fontos ismeretet. Viszont mi haszna, ha az ember hatalmas tudásra tesz szert, de az örök életet elveszíti? Ezen a héten annak járunk utána, hogy az ihletett Írásból mit tudhatunk meg a legfontosabb iskoláról, ahová örökké járhatunk, ahol az egész örökkévalóságon át tanulni és fejlődni fogunk. A túlvilág iskolájában olyan dolgokat ismerhetünk meg, amelyekről a mostani világban fogalmunk sem lehet.

---

#### Ellen G. White idézetek

Sokáig vártunk Megváltónk visszatérésére. De az ígéret biztos. Hamarosan megígért otthonunkban leszünk. Ott Jézus az élő folyam mellett vezet bennünket, amely Istennek trónjából folyik ki (Jel 22:1), és megmagyarázza nekünk gondviselésének homályos útjait, amelyeken átvitt bennünket e földön jellemünk tökéletesítése céljából. Ott tisztán látjuk és szemléljük a helyreállított Éden szépségeit. Midőn Megváltónk lábához tesszük koronánkat, amelyet Ő helyezett fejünkre, arany hárfáinkon játszva az egész mennyet betöltjük a trónon ülőnek dicséretével.

Mindaz, ami földi otthonunkban szép, emlékeztessen minket ama kristály folyóra és zöld mezőre, a hajladozó fákra és élő kútforrásokra, a fénylő városra, a fehér ruhás énekesekre, mennyei otthonunkra – a szépség ama világára, amelyet egyetlen művész sem tud megfesteni, egyetlen halandó nyelv sem képes leírni. „...Amiket szem nem látott, fül nem hallott és embernek szíve meg se gondolt, amiket Isten készített az Őt szeretőknek” (1Kor 2:9). – Boldog otthon, 544–545. o.

Isten mélyen megtisztelte Pál apostolt, a harmadik égbe ragadva el őt, ahol a dicsőség olyan jeleneteit látta, melyeket nem mondhatott el halandóknak…

Az Úr öröktől fogva rejtett titkokat jelentett ki Pál apostolnak. Amennyit el bírt viselni az Úr munkálkodásairól s az emberek értelmével való bánásmódjából, az Úr annyit föltárt előtte…

Pál látta a mennyet, s az ottani dicsőségeket említve, a legjobb, amit tenni tudott, hogy le sem próbálta írni azokat. Azt mondja, hogy szem nem látta, fül nem hallotta, emberi szív el sem gondolhatja, amit Isten készített az Őt szeretőknek. Megfeszítheted hát képzeletedet, képességed teljességével próbálhatod megérteni a dicsőség örök mértékét, de a véges képességek belefáradnak az erőlködésbe, nem tudják fölfogni, mivel azon túl is ott a végtelenség. Az örökkévalóságban tárulnak majd fel teljes dicsőségükben Isten Igéjének drága kincsei. – A Te Igéd igazság, 6. köt., 1107. o.

Azt gondolod, ott [a mennyben] semmit sem tanulunk? Most még halvány sejtelmünk sincs arról, ami akkor majd feltárul előttünk. Jézus Krisztussal az élő vizek mellett járunk. Feltárja előttünk a természet szépségét és dicsőségét. Feltárja előttünk, hogy ki Ő minekünk, és mi mit jelentünk számára. Megismerjük majd azokat az igazságokat, amelyeket most nem érthetünk meg véges elménk korlátai miatt…

A menny is iskola; tanulmányozásának területe a világegyetem, tanítója a Mindenható. Ennek az iskolának egyik ágát az Édenben alapította az Úr, és a megváltás tervének befejezése után újra folytatják majd a tanulást az Édenben. – Boldog otthon, 547. o.