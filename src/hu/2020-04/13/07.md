---
title:  További Tanulmányozásra
date:  25/12/2020
---

Ellen G. White: Előtted az élet. Nevelés. Budapest, 1992, Advent Kiadó, „Az eljövendő világ iskolája” c. fejezet, 297-305. o.; A nagy küzdelem. Budapest, 2013, Advent Kiadó, „A küzdelem véget ér” c. fejezet, 563-578. o.

„Az oroszlán, amitől itt félnünk és rettegnünk kell, leheveredik majd a bárány mellé. Az új földön mindenütt béke és összhang lesz. A fák magasak, sudárak lesznek, formájuk nem sérül… Mindaz, ami földi otthonunkban szép, terelje a gondolatainkat mennyei hazánk kristályfolyójára, zöld mezőire, hajladozó fáira és buzgó forrásaira, a ragyogó városra és a fehérruhás énekesekre, a csodaszép világra, amit egyetlen művész sem képes lefesteni és halandó szava nem tud leírni. Képzeljük el a megváltottak otthonát, és ne feledjük, hogy szebb lesz, mint amit valaha elgondolhatnánk” (Ellen G. White: Heaven. 133-134. o.)!

„Sokan attól félve, hogy az eljövendő örökség túlságosan anyagi jellegűnek tűnik, azokat az igazságokat is elspiritualizálják, amelyek otthonunkként emlegetik örökségünket. Krisztus – amint tanítványainak ígérte – azért ment el, hogy Atyja házában lakóhelyet készítsen számukra. Akik hisznek Isten Igéjének tanításaiban, azok tudnak a mennyei lakóhelyekről… Az emberi nyelv alkalmatlan arra, hogy megfogalmazza az igazak jutalmát. Csak azok fogják tudni, hogy milyen, akik meglátják. Véges elme képtelen felfogni, hogy milyen dicsőséges lesz a mennyei Éden” (Ellen G. White: A nagy küzdelem. Budapest, 2013, Advent Kiadó, 575. o.).

**Beszélgessünk róla!**

`1) Beszélgessünk még arról, amit Pascal felvetett, vagyis hogy az emberek oly kevéssé foglalkoznak azzal, amit az örök élet kínál! Mi lehet ennek az oka? Miért nem értelmes ez a hozzáállás?`

`2) A hitünk szempontjából miért annyira fontos az örök élet reménysége? Miért nem lenne enélkül semmink?`

`3) Gondoljunk a természet világának elképesztő titkaira! A biológia, a geológia, a csillagászat, a fizika, a kémia szakterületein minden sokkal bonyolultabbnak tűnik, mint ahogyan azt az emberek eredetileg gondolták. Például a tudósok már nem beszélnek „az élet egyszerű formáiról”, mivel kiderült, hogy az élet legegyszerűbb formái nem is olyan egyszerűek. Minden új áttörés, minden új felfedezés mintha még több kérdéshez vezetne. Hogyan mutat ez is arra, hogy mennyit tanulunk majd „az eljövendő világ iskolájában”?   `

„Mindezeket példázatokban mondta Jézus a sokaságnak… hogy beteljesedjék a próféta mondása: Példázatokra nyitom meg számat, feltárom mindazt, ami a világ teremtése óta rejtve volt” (Mt 13:34-35, ÚRK).

„[Jézus] A teremtett dolgokból vett példákkal világossá tette Isten bölcsességét és végtelen kegyelmét. A természet dolgai és az élet tapasztalatai által Istenről tanította az embert…

A Megváltó példázatai megmutatják, hogy mi is a »magasabb műveltség«. Krisztus feltárhatta volna az emberek előtt a tudomány legmélységesebb igazságait. Elárulhatott volna olyan titkokat, amelyek megértéséhez hosszú századokon át tartó kutatásra és kemény munkára volt szükség. Az emberi gondolkozást az idők végéig foglalkoztató és felfedezésekre ösztönző tudományos ötleteket is adhatott volna. Krisztus azonban nem ezt tette. Nem mondott semmit azért, hogy az emberi kíváncsiságot kielégítse, sem pedig azért, hogy a világi nagyság felé kaput nyitva, eleget tegyen a becsvágynak. Az emberek értelmét minden tanításában a Végtelen Értelemmel kapcsolta össze. Nem biztatta őket az Istenről, Igéjéről és műveiről kialakított emberi elméletek tanulmányozására. Inkább arra tanította őket, hogy szemléljék a műveiben, Igéjében és gondviselésében megmutatkozó Istent.

Krisztus nem elvont elméletekkel foglalkozott, hanem olyanokkal, amelyek nélkülözhetetlenek a jellem fejlődéséhez, és fogékonyabbá teszik az embert Isten megismerésére, alkalmasabbá a jó cselekedetekre. Az életmódot és az örökkévalóságot érintő igazságokról beszélt az embereknek.

Izrael nevelését Krisztus irányította. Az Úr parancsolatairól és rendelkezéseiről ezt mondta: »Gyakoroljad ezekben a te fiaidat, és szólj ezekről, mikor a te házadban ülsz, vagy mikor úton jársz, és mikor lefekszel, és mikor felkelsz. És kössed azokat a te kezedre jegyül, és legyenek homlokkötőül a te szemeid között. És írd fel azokat a te házadnak ajtófeleire, és a te kapuidra« (5Móz 6:7-9). Jézus arról is tanított, hogyan kell ezt a parancsot teljesíteni, és miként lehet Isten országának törvényeit és alapelveit úgy bemutatni, hogy megmutatkozzék szépségük és értékes voltuk” (Ellen G. White: Krisztus példázatai. Budapest, 1983, H. N. Adventista Egyház, 12-13. o.).