---
title:  Jézus, a mesteri Tanító
date:  24/10/2020
---

### E heti tanulmányunk
János 1:14, 18; 14:1-14; 2Korinthus 4:1-6; 5:16-21; Filippi 2:1-11; Zsidók 1:1-4

> <p></p>
> „Mert Isten, aki azt mondta, hogy a sötétségből világosság ragyogjon, ő gyújtott világosságot a szívünkben, hogy felragyogjon Isten dicsőségének ismerete Krisztus arcán” (2Kor 4:6, ÚRK).

Billy Graham meséli, hogy egyszer ellátogatott egy katonai kórházba, ahová elkísérte az egység tábornoka. Volt ott egy fiatal katona, aki „olyan súlyosan megsérült, hogy hason kellett feküdnie egy vászon és acél szerkezeten.” Az orvos odasúgta Grahamnak: „Nem hiszem, hogy valaha lábra tud még állni.” A katona megszólította a tábornokot: „Uram!… Magáért harcoltam, de még sosem láttam az arcát. Láthatnám most?” A tábornok erre leereszkedett, bebújt a vászon és acél alkotmány alá, hogy elbeszélgessen vele. Közben Billy Graham észrevette, hogy az arcára hullott a fiú könnye.

Jézus születésekor a sebesült, vérző emberiségnek szüksége volt a gyógyuláshoz arra, hogy megláthassa Istent. Mintha könyörögtek volna: „Istenünk! Láthatnánk az arcodat?” Amikor Isten elküldte a Fiát erre a bolygóra, az Atya feladatot bízott a mesteri Tanítóra: mutassa meg az arcát az emberiségnek. Azóta csodálatos kiváltságunk, hogy szemlélhetjük, amint „Isten dicsőségének ismerete (Jézus) Krisztus arcán” felragyog (2Kor 4:6, SZIT).

Mit tanulhatunk a tanítás Mesterétől, aki eljött a földre?

---

#### Ellen G. White idézetek

Az Úr Jézus Krisztus örök időktől fogva egy az Atyával. „Isten képmása”, az Ő nagyságának, fenségének visszatükrözője – az Ő „dicsőségének világoltatása” (vö. 2Kor 4:4, 6). Jézus azért jött a földünkre, hogy ezt a dicsőséget kinyilatkoztassa. Eljött a bűn sötétjében bolyongó világunkba, hogy bemutassa Isten szeretetének világosságát –, hogy legyen „VELÜNK AZ Isten”. Ezért jövendölték róla, hogy „nevét Immánuelnek nevezik”.

Jézus eljött, hogy közöttünk lakozzon, s kinyilatkoztassa az Atyát mind az emberek, mind az angyalok előtt. Ő Isten Igéje volt – Isten gondolatait tette érthetővé. Tanítványaiért mondott imájában így szólt: „Megismertettem ővelük a Te nevedet” (Jn 17:26) – „irgalmas és kegyelmes Isten, késedelmes a haragra, nagy irgalmasságú és igazságú” (2Móz 34:6) –, „hogy az a szeretet legyen őbennük, amellyel engem szerettél, és én is őbennük legyek” (Jn 17:26). De ez a kinyilatkoztatás nem csupán földi gyermekeinek szól. Kicsiny világunk az egész mindenség tankönyve. Kegyelmének csodálatos terve, a megváltó szeretet titka az a tantárgy, amelybe „angyalok vágyakoznak betekinteni” (1Pt 1:12), és amit végtelen időkön át kutatni fognak. – Jézus élete, 19. o.

Krisztus minden tettében együttműködött Atyjával. Mindig gondosan kiemelte, hogy nem önállóan dolgozik: csodáit hit és ima által műveli. Krisztus szerette volna, ha mindenki megismeri Atyjához fűződő kapcsolatát. „Atyám – mondta –, hálát adok néked, hogy meghallgattál engem. Tudtam is én, hogy te mindenkor meghallgatsz engem; csak a körülálló sokaságért mondtam, hogy elhiggyék, hogy te küldtél engem.” (Jn 11:41–42) A tanítványok és a nép ezzel kapták a legmeggyőzőbb bizonyítékát a Krisztus és Isten között fennálló kapcsolatnak. – Jézus élete, 536. o.

Isten szeretett Fiának műve, hogy elvállalta, hogy az Ő isteni személyében összeköti a teremtményt az Örökkévalóval, a természetfölöttivel, a végest a végtelennel. Olyan igazság ez, amellyel egész életünkben foglalkozhatunk gondolatban. Krisztusnak ezáltal megerősítette ártatlanságukban és hűségükben a többi világ teremtett lényeit, s megmenti világunk elveszettjeit, pusztulóit is. Utat nyitott az engedetleneknek is, hogy visszatérhessenek Istenhez, míg ugyanezen cselekedetével őrséget állított a tiszták védelmére, nehogy ők is beszennyeződjenek. – Üzenet az ifjúságnak, 253. o.

Krisztus az emberi természetet magára öltve jött el, hogy eggyé legyen az emberi családdal, és ugyanakkor kinyilatkoztassa mennyei Atyánkat a bűnös embernek. Csak Ő, a láthatatlan Isten valóságának képmása, aki kezdettől fogva az Atyánál volt, tudta kinyilatkoztatni az istenséget az emberiségnek… Tapintatos, könyörületes, megértő és figyelmes volt. Isten jellemét ábrázolta, és szakadatlanul szolgált Atyjának és az embernek. – A nagy Orvos lábnyomán, 422. o.