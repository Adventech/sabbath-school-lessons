---
title:  Bemutatni Az Atyát, 1. Rész
date:  25/10/2020
---

`Melyek a legfontosabb pontjai annak, amit A zsidókhoz írt levél szerzője elmond Jézusról a könyv elején (Zsid 1:1-4)?`

Az Újszövetség írói újból és újból kiemelnek egy fontos gondolatot: Jézus azért jött a földre, hogy bemutassa az embereknek az Atyát. A múltban az isteni kinyilatkoztatás részlegesen hangzott a próféták által, Jézusban azonban elérkezett a teljes és igazi kinyilatkoztatás Istenről.

Jézus a saját személyében Isten „dicsőségének visszatükröződése” (Zsid 1:3). Bűnös emberként nem viselhetnénk el Isten dicsőségét a maga teljességé­ben, ezért a testet öltött Fiú tükrözi azt vissza. Emberi természete tompította ragyogását, hogy láthassuk és világosan megérthessük Isten jellemét.

Jézus „az ő valóságának képmása” is (Zsid 1:3). Az itt használt görög kharaktér kifejezést arra a képre is szokták használni, amit egy pecséttel nyomtak viaszba vagy egy érmére. Tehát Jézus „Isten lényének a pontos lenyomata”. Amennyiben szeretnénk megismerni az Atyát, jól meg kell figyelnünk azt, amit a mesteri Tanító mond róla. Néznünk is kell Őt, hiszen az Atyát a Fiúban láthatjuk meg.

`Vessük össze Zsid 1:1-4 és 2Kor 4:1-6 verseit! Az utóbbi szakasz szerint kicsoda Jézus és mit tanulunk tőle?`

Pál és a munkatársai arra törekedtek, hogy Jézus tanítási szolgálatát tükrözzék, azt, ahogyan bemutatta az Atyát. Jézus mint „az Isten képe” (2Kor 4:4), megismerteti velünk az Atya Istent. Hasonlóképpen Pál is, kerülve mindenféle megtévesztést és Isten Igéjének elferdítését, egyértelműen közli az igazságot (2Kor 4:2).

A teremtéskor Isten világossággal űzte el a sötétséget, a Fiát, Jézust pedig azért küldte el, hogy eloszlassa a vele kapcsolatos téves nézeteket és bemutassa az igazságot róla. Istent Krisztus arcáról ismerhetjük meg a legjobban (lásd 2Kor 4:6).

`Jézus pontosan tükrözi az Atyát. Isten bennünket is hív, hogy legyünk az Ő követői, „mint szeretett gyermekek” (Ef 5:1). Mit jelent ez? Hogyan lehetünk „követői az Istennek”? Mit tanulhatunk Jézustól ezzel kapcsolatban?`

---

#### Ellen G. White idézetek

Krisztus megdicsőült emberi mivoltát vitte fel magával a mennybe. Azoknak, akik befogadják Őt, hatalmat ad arra, hogy Isten fiaivá legyenek, és végül Isten is befogadhassa őket, mint gyermekeit, hogy vele lakhassanak az egész örökkévalóságban. Ha ebben az életben hűségesek Őhozzá, végül meglátják „az ő orcáját; és az ő neve homlokukon lesz” (Jel 22:4). Mi más lehetne a mennyei boldogság, mint az, hogy Istent láthatjuk? Mi lehetne nagyobb öröm a Krisztus kegyelme által megmentett bűnösnek, mint az, hogy Isten arcát nézheti, és Atyaként ismerheti meg Őt?

A Szentírás világosan jelzi, milyen kapcsolat van Isten és Krisztus között, és éppen ilyen világosan mutatja be személyiségüket és egyéniségüket…

János evangéliumának 17. fejezete – Krisztus tanítványaiért mondott imája – bemutatja az Atya és a Fiú személyiségét, valamint a köztük levő egységet…

A Krisztus és tanítványai közötti egység egyiküket sem fosztja meg egyéniségétől. Egyek szándékukban, érzésükben, jellemben, de nem személyükben. Krisztus ugyanígy egy az Atyával. – A nagy Orvos lábnyomán, 421–422. o.

„Kövessétek tehát Isten példáját, mint kedves gyermekei” (Eféz 5:1). A keresztények legyenek olyanok, mint Krisztus. Legyen ugyanolyan a lelkületük, ugyanúgy hassanak az emberekre, s legyenek erkölcsileg feddhetetlenek, mint amilyen Ő volt. A bálványimádó és romlott szívű ember tartson bűnbánatot, és térjen Istenhez. A büszkék és önigazultak alázzák meg magukat, váljanak bűnbánóvá és alázatossá. Aki világias gondolkodású, vonja vissza szívének a világ hitványságaihoz tapadt indáit, és fonódjon Istenre. Feltétlenül lelki gondolkodásúvá kell válnunk. Aki becstelen, aki hazug, változzon igazságossá és igazzá. A nagyravágyó és irigy rejtse el magát Jézusban, az Ő dicsőségére törekedjen, és ne a magáéra. Gyűjtsön kincset a mennyben. Aki elhanyagolta az imát, érezze át annak szükségességét, hogy titkon és családjában is imádkozzon, a legkomolyabban tárja kéréseit Isten elé.

Mint az igaz és élő Isten imádóinak, gyümölcsöt kell teremnünk, mégpedig a rendelkezésünkre álló világossággal és kiváltságokkal arányban. – Bizonyságtételek, 5. köt., 249–250. o.

Sötétség borítja a földet és homály a népeket, ezért nagy buzgalommal kellene vágynunk a mennyei Tanítómester jelenlétére, hogy az igazság és a feddhetetlenség útjára vezethessen bennünket. Isten már szólt az emberekhez különböző korszakokban, különböző helyeken és különböző módon, ennek ellenére a világ egyre kevesebbet tud Őróla. Nyomatékosan és kitartóan kell bemutatnunk az igazságot, hogy az emberek megismerhessék Istent. A keresztény ember és a világ között húzódó választóvonalnak még határozottabbnak kell lenni. Népünk számára a Biblia még fontosabb legyen, még nagyobb figyelemmel és szorgalommal tanulmányozzuk, és megfeszített erővel kell feltárnunk a rejtett kincset. Azonban emberi bölcseletekkel és tévtanokkal tévelygésre vezetnek azok, akik magukat az Ige hirdetőinek vallják, de meg kell cáfolnunk az igazságot elferdíteni szándékozó állításaikat. – That I May Know Him, 343. o.