---
title:  A Mester És A békéltetés
date:  28/10/2020
---

Sok emberi kapcsolat megromlik, elidegenedhetünk egymástól. Aki egykor jó barátunk volt, abban talán később már nem bízhatunk meg. Viszont a megtört kapcsolatokat is helyre lehet hozni. Amikor ilyesmi történik, az a kibékülés csodája, és kevés tapasztalat annyira édes, mint ez.

`Miért mondhatjuk, hogy központi a megbékélés szerepe Krisztus testet öltésében és tanítói szolgálatában? Lásd 2Kor 5:16-21!`

Boldoggá tesz, ha helyreáll a kapcsolatunk egy másik emberrel, akkor mennyivel nagyobb boldogság Istennel megbékülni! 2Kor 5:16-21 szakaszában Pál világossá teszi, hogy ki végzi a békéltetést – az Atya Isten kezdeményezte, hogy helyreálljon vele a megtört kapcsolatunk. A békéltetés munkáját „Jézus Krisztus által” végezte el (2Kor 5:18): „Krisztusban megbékéltette magával a világot” (2Kor 5:19).

Nem lehetünk csupán élvezői a békesség örömének, tanulnunk kell a mesteri Tanítótól! Testet öltésével Jézus kivette a részét a békéltetés munkájából, és bennünket is hív, hogy csatlakozzunk hozzá. Isten megbékéltetett magával bennünket Krisztus által, ezért mint Pált, minket is megbízott a békéltetés szolgálatával (lásd 2Kor 5:18).

Krisztus testet öltésével kapcsolatban szintén kiemelkedő újszövetségi szakasz Kol 1:15-20, amit általában krisztushimnusznak tekintenek. Az eleje Krisztus teremtői munkájáról (Kol 1:15-17), a második fele pedig a megváltásban vállat szerepéről (Kol 1:18-20) szól. Krisztus teremtői és megváltói szerepe által békéltet meg Isten mindenkit önmagával. Ez a békéltetés kozmikus kiterjedésű: mindent megbékéltet „keresztjének vére által” (Kol 1:20).

Természetesen nyomába sem érhetünk a mesteri Tanítónak, akinek a munkája kozmikus hatású, Ő mégis arra kér bennünket, hogy a saját köreinkben vegyünk részt a békéltetés szolgálatában (lásd 2Kor 5:18). Erre gondolhatott Jézus, amikor így imádkozott: „Úgy, amint te elküldtél engem a világba, én is elküldtem őket a világba” (Jn 17:18, ÚRK).

`Hogyan tükrözhetjük mi is a gyakorlati életben Isten békéltető szolgálatát? Vagyis hogyan segíthetünk embereknek megbékülni egymással?`

---

#### Ellen G. White idézetek

Krisztus azért szenvedett, hogy a belé vetett hit által bűneink bocsánatot nyerjenek. Az ember helyettese és kezese lett. Saját magára vállalta a büntetést, bár semmit sem érdemelt abból, azért, hogy mi, akik megérdemeltük, szabadok legyünk, vissza tudjunk térni Istennel való szövetségünkbe a megfeszített és feltámadt Üdvözítő érdemei által. Ő üdvösségünk egyetlen reménye. Áldozatán keresztül mi, akik próbaidőnket töltjük, a reménység foglyai vagyunk. Be kell mutatnunk a világegyetemnek, az elbukott világnak és el nem bukottaknak, hogy van Istennél megbocsátás és szeretetén keresztül kiengesztelődhetünk vele. Az ember bűnbánatot tart, megtört szívű és alázatos lesz, hisz Krisztusban és elfedező áldozatában, és megérti: Istennel békességre jutott.

Ápoljunk hálás lelkületet életünk minden napján, mivel az Úr leíratta a következőket: „Mert így szól a magasságos és felséges, aki örökké lakozik, és akinek neve szent: Magasságban és szentségben lakom, de a megrontottal és alázatos szívűvel is, hogy megelevenítsem az alázatosok lelkét, és megelevenítsem a megtörtek szívét.” (Ésa 57:15) Isten emberrel és ember Istennel megbékélése akkor biztos, amikor bizonyos feltételek teljesülnek. Az Úr mondja: „Isten előtt kedves áldozatok: a töredelmes lélek; a töredelmes és bűnbánó szívet, oh, Isten nem veted te meg!” (Zsolt 51:19)… Bár Ő az elbukott emberiség helyreállítója, mégis (Ő az, aki) „elrendeli a csillagok számát, és mindnyájokat nevéről nevezi. Nagy a mi Urunk és igen hatalmas, s bölcsességének nincsen határa. Megtartja az Úr a nyomorultakat; a gonoszokat földig megalázza. Énekeljetek az Úrnak hálaadással, pengessetek hárfát a mi Istenünknek!” (Zsolt 147:4–7) „Az őt félőkben gyönyörködik az Úr, akik kegyelmében reménykednek. Dicsőítsd Jeruzsálem az Urat! Dicsérd, oh Sion, a te Istenedet!” (Zsolt 147:11–12). – A keresztény nevelés alapjai, 369–370. o.

Aki megparancsolta, hogy legyen világosság, világosságot fog árasztani azoknak az elméjébe is, akik ténylegesen Őrá szeretnének tekinteni, akik mindennél jobban szeretik Őt, akik hitről és szilárd bizalomról tesznek bizonyságot Őbenne. Világossága áraszt fényt az elmébe és a lélek templomába. A szív betöltekezik a dicsőség ismeretének Jézus Krisztus arcáról ragyogó világosságával, mely világossággal együtt jár a lelki tisztánlátás is…

Minél szorosabb kapcsolatban van az ember Krisztussal, annál jobban figyel embertársaira, annál nagyobb tiszteletet, előzékenységet és igazságosságot tanúsít irántuk. Krisztustól tanult, és az Ő példáját követi szóban és tettekben. Hit által Krisztussal egyesült. „Mert Isten munkatársai vagyunk” (1Kor 3:9). – This Day Whit God, 135. o.