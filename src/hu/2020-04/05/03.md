---
title:  Bemutatni Az Atyát, 2. Rész
date:  26/10/2020
---

János evangéliuma magával ragadó bevezetőjében (Jn 1:1-18) az apostol úgy mutatja be Jézust, mint aki az örök „Ige”. Nem szégyenlősen, szűkszavúan szól róla, hanem bátran és kozmikus méretekben. Már a világ teremtése előtt, valójában öröktől fogva létezett, sőt Ő volt, aki mindent megteremtett (Jn 1:2-3). Ő „az emberek világossága” (Jn 1:4), aki „megvilágosít minden embert” (Jn 1:9), a földre jött Ige.

`János szerint mi következett abból, hogy Krisztus emberré lett? Mint Ige, milyen világosságot hozott el? Milyen képességekkel rendelkezik, hogy ezt megtehette?`

„A világosság akkor jelent meg, amikor a világra a legsűrűbb sötétség borult…

Az emberiségnek csak az az egy reménye volt, hogy… [Jézus visszaállítja] Isten ismeretét a világban.

Krisztus azért jött, hogy visszaállítsa ezt az ismeretet, félretegye a hamis tanokat, amelyek által Isten állítólagos ismerői hamis színben állították be Őt. Eljött, hogy kinyilatkoztassa törvényének természetét és jellemében kinyilvánítsa a szentség szépségét” (Ellen G. White: Előtted az élet. Nevelés. Budapest, 1992, Advent Kiadó, 72-74. o.).

Egyetlen célja volt mindannak, amit Jézus a földi életében tett: kinyilatkoztatni, hogy milyen Isten, mégpedig „az emberiség felemelése érdekében” (i. m. 80. o.).

`Jézus maga mondta: „aki engem látott, látta az Atyát” (Jn 14:9). Milyen körülmények között beszélt erről, és miért (lásd Jn 1:1-14)?`

Talán kísértést érzünk rá, hogy meggondolatlan kijelentéséért elítéljük Fülöpöt (Jn 14:8). Éveket töltött Jézus közelében, mégsem tudta felfogni a testet öltés lényegét, azt, hogy Jézus az Atya jellemét jött bemutatni. A mai tanárokat talán vigasztalhatja, hogy még a mesteri Tanító egyik tanítványa is ilyen gyengén teljesített. Fülöp megjegyzésének azonban valószínűleg nem azért maradt nyoma, hogy okunk legyen megbírálni, inkább azért, hogy önvizsgálatot tarthassunk. Mennyi ideje járunk már Jézussal? Vajon mi jobban megértettük Őt, mint Fülöp? „…aki engem látott, látta az Atyát” (Jn 14:9).

---

#### Ellen G. White idézetek

Krisztus példázataiban ugyanaz az elv látható, mint ami földi küldetésében megmutatkozott. Magára vette természetünket, és közöttünk élt, hogy megismerhessük isteni jellemét és életét. Az istenség az emberben tárulkozott fel, a láthatatlan dicsőség látható emberi alakban jelent meg. Az ember megismerkedhetett az ismeretlennel azáltal, amit már ismert. A mennyei dolgok földiek útján tárultak fel. Isten emberi alakban nyilatkoztatta ki önmagát. Így volt ez Krisztus tanításaiban is: az ismeretlent ismert jelenségekkel, a mennyei igazságokat az élet jól ismert dolgaival szemléltette. – Krisztus példázatai, 17. o.

Ha Krisztus isteni fenségében jött volna el, az emberek nem emelhették volna rá a tekintetüket. Túl fájdalmas lett volna a kontraszt, dicsősége meghaladta volna felfogóképességüket. Az emberiség nem képes elviselni egy mennyei, feddhetetlen, dicsőségtől ragyogó angyal jelenlétét sem, ezért Krisztus nem az angyalok, hanem az emberek természetét öltötte magára, és hozzánk hasonló lett. Amikor Őrá tekintünk, látjuk a láthatatlan Istent, aki emberi természetünket öltötte istenségére, hogy ezáltal dicsősége elérhető legyen számunkra, és szemeink folyton Őt szemlélhessék, de eközben ne pusztíthasson el bennünket ragyogó fényessége. Istenre Krisztus, Teremtőnk és Megváltónk által tekinthetünk. Nagy előjogunk hit által szemlélni Jézust, és látni, ahogy az örök Isten trónján ül az emberiség érdekében. Ő a mi Védőnk, aki Isten elé tárja imáinkat és ajándékainkat, mint lelki áldozatot. Az Úr Jézus a tökéletes engesztelő áldozat, és érdemei által egyesülhet újból Istennel az ember. – That I May Know Him, 25. o.

Túl gyakran szomorítjuk meg az Úr Jézust hitetlenségünkkel. Gyenge hitünk miatt engedjük meg a próbáknak, hogy napfényre hozzák örökölt és ápolt, gonosz hajlamainkat. Amikor nehézség ér, zúgolódásunkkal és elégedetlenségünkkel gyalázzuk Istent. Azonban ennek épp az ellenkezőjének kellene történni, azt kellene bemutatnunk, hogy Krisztus iskolájában tanultunk, és segítséget nyújtunk a nálunk nehezebb helyzetben levőknek, akik keresik, de nem találják a világosságot. Az ilyen embereknek a mi különleges együttérzésünkre van szükségük, de ahelyett, hogy felemelnénk, mi kikerüljük őket, miközben magukkal ragadnak saját gondjaink és megpróbáltatásaink. Bár nyilvánosan nem tanúsítunk hitetlenséget, mégis elégedetlen lelkületről teszünk bizonyságot.

„Kicsinyhitű, miért kételkedel?” Krisztus bebizonyította, hogy Ő a mi Megváltónk, aki bárhová elkísér. Jól ismeri a helyzetünket, akkor miért ne imádkozhatnánk a próba idején, hogy küldje el Szentlelkét, és adja elménkbe érdekünkben munkálkodó hatalmának bizonyítékait? Hát nem kellene hinnünk, hogy kész segíteni, ahogyan korábban is már megtette? Nem szabad elfeledkeznünk arról, hogyan viseltetett a múltban szolgái iránt, s ezekre emlékezve kell erőt és támogatást nyernünk. – Reflecting Christ, 354. o.