---
title:  Az Első Család
date:  04/10/2020
---

A Szentírás első lapjain nem találunk sok részletet (valójában semmit) arra vonatkozóan, hogy az emberi történelem legkorábbi napjaiban milyen is volt a tanítás a családban, de biztosak lehetünk benne: akkoriban a családi élet szerves részének számított a nevelés.

„Az Édenben megalapított nevelés rendszere a családra összpontosult. Ádám Isten fia (Lk 3:38) volt, és a Magasságos gyermekei Atyjuktól nyertek tanítást, a legigazabb értelemben vett családi iskolában” (Ellen G. White: Előtted az élet. Nevelés. Budapest, 1992, Advent Kiadó, 31. o.).

Pontosan ugyan nem tudjuk, mit is tanított nekik Isten, de abban biztosak lehetünk, hogy foglalkozott a természet csodáival, a bűneset után pedig a megváltási tervvel.

`Mit tanítanak a következő igehelyek? Miért mondhatjuk, hogy ez része volt annak, amit Ádám és Éva átadott a gyermekeinek? 1Mózes 1–2; 3:1-15; Lk 10:27; 2Kor 4:6; Gal 3:11; Jel 22:12`

„A világ kezdetén megalapított nevelési rendszer a minta minden korszakban. Ezeknek az elveknek a szemléltetésére az Úr mintaiskolát alapított Édenben, ősszüleink otthonában” (i. m. 15. o.).

A keresztény oktatás elköteleződést jelent arra, hogy a családokat és a tagokat a tantételek ismeretére, istentiszteletre, tanításra, közösségre, evangelizációra és szolgálatra neveljük. Az otthonban szolgálva mutatjuk be a családunk tagjainak Isten szeretetét és ígéreteit. Itt találkoznak vele a gyerekek úgy, mint aki az Uruk, Megváltójuk és Barátjuk, és itt ismerkednek meg a Bibliával, Isten Igéjével. A családban lehet példát adni arra, hogy milyen az egészséges kapcsolat a Mennyei Atyánkkal.

1Móz 4:1-4 szakaszában Kain és Ábel is áldozatot visz az Úrnak. Joggal feltételezhetjük, hogy a megváltási tervvel kapcsolatos családi tanulás keretein belül értesültek az áldozatok jelentőségéről és fontosságáról. Amint ez a történet is mutatja, a helyes tanítás nem mindig vezet el a várt eredményhez.

`Milyen döntéseket hozhatunk annak érdekében, hogy valóban az igaz­ságot tanítsuk és éljük is meg a családunkban?`

---

#### Ellen G. White idézetek

Hozzátok szólok, apák és anyák! Tanítók lehettek otthonotokban, lelkek megmentéséért fáradozó missziómunkások. A szülők érezzék szükségét annak, hogy az otthon lelkipásztorai legyenek, és olyan légkört teremtsenek, amely minden szeretetlen beszédtől és indulatosságtól mentes, ahová a mennyei angyalok szívesen jönnek, hogy áldást hozzanak, és eredményessé tegyék a befektetett erőfeszítéseket.

A család intézményét tekintsétek előkészítő iskolának, ahol mindenki felkészülhet a vallásos kötelességek végzésére. Gyermekeiteknek részt kell venniük a gyülekezet életében, s minden szellemi és fizikai képességüket a lehető legjobb állapotban megtartani Krisztus szolgálatára. Meg kell szerettetni velük az igazságot magáért az igazságért. Meg kell szentelődniük az igazság által, hogy megállhassanak majd a nagy vizsgálat napján, amely hamarosan eljön, hogy nyilvánvaló legyen, ki alkalmas felsőbb iskolába lépni és a királyi család tagjává, a mennyei Király gyermekévé válni. – Gyermeknevelés, 481–482. o.

A család vallásossága abban áll, hogy a gyermekeket az Úr tanítása és igazsága szerint neveljük fel. A család minden tagját Krisztus tanításával kell táplálnunk, és minden lélek érdekét szigorúan védelmeznünk, nehogy Sátán megcsalja és elcsábítsa Jézustól. Ezt a színvonalat törekedjen minden család elérni, és határozza el, hogy nem hagyja abba az erőfeszítést, és nem csügged el. Amint a szülők szorgalmasak és éberek tanításukban, továbbá gyermekeiket Isten dicsőségének szem előtt tartásával oktatják, akkor együttműködnek Istennel, és Ő is együttműködik velük gyermekeik lelki életének megmentéséért, akikért Krisztus meghalt.

A vallásos nevelés sokkal többet jelent az általános oktatásnál. Azt jelenti, hogy imádkoznod kell gyermekeiddel, és megtanítani őket arra, hogyan közeledjenek Jézushoz, hogyan mondják el neki minden kívánságukat. Azt is jelenti, életeddel kell megmutatnod, hogy számodra Jézus minden, mert szeretete türelmessé, kedvessé, elnézővé, sőt – Ábrahámhoz hasonlóan – határozottá tesz, amikor fiaidnak és az utánuk következőknek parancsot adsz. – Boldog otthon, 317. o.

A Krisztus szeretetével telt szívek sohasem távolodhatnak el egymástól nagyon messzire. Az igazi vallás szereteten alapul, így a keresztény otthonban a szeretet uralkodik, amely kedves, gyengéd, udvarias szavakban és tettekben jut kifejezésre.

A hitre szükség van az otthonban… Mély, igaz, önzetlen szeretet csak ott lehet, ahol Krisztus uralkodik. Akkor lélek a lélekkel egyesül, és a két élet harmóniába olvad össze. Isten angyalai vendégek lesznek ez otthonban... Gondolataikat felfelé, Istenhez irányítják. Szívük áhítata Istenhez száll fel.

Minden családban, ahol Krisztus lakozik, gyengéd érdeklődést és szeretetet tanúsítanak egymás iránt… és maradandó szeretet nyilvánul meg. – Boldog otthon, 94. o.