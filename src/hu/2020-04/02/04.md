---
title:  Kapcsolattartás
date:  06/10/2020
---

A tanítás valójában minden szinten kommunikáció. A tanár ismeretek, bölcsesség, információ, tények stb. birtokában képes azt átadni a tanulónak. Aki nagy tudással rendelkezik, annak azt tovább is kell tudnia adni, máskülönben mi haszna az ismereteinek, legalábbis a tanítás szempontjából?

Másrészt viszont a jó tanári képesség nem csupán kommunikációs készség. Az egész folyamat szempontjából döntően fontos a kapcsolatépítés. „Az igazi tanító nem adhat nagyobb ajándékot tanítványainak, mint saját társaságát. A férfiakat és nőket, különösen pedig a gyermekeket és ifjakat csak akkor tudjuk igazán megérteni, ha rokonszenv által kapcsolatba kerülünk velük. Abból a célból, hogy a legnagyobb áldásukra lehessünk, meg kell őket értenünk” (Ellen G. White: Előtted az élet. Nevelés. Budapest, 1992, Advent Kiadó, 211. o.)!

Más szóval a jó tanár hat az érzelmekre és személyes kapcsolatot is kialakít. Különösen fontos ez, ha úgy gondolunk a családra, mint iskolára. Jó kapcsolatnak kell formálódni a tanár és a tanuló között.

A kapcsolatok a kommunikáció eszközei révén alakulnak ki és fejlődnek. Amikor a keresztények nem tartanak kapcsolatot Istennel például a Biblia olvasása és az ima által, stagnál a hitéletük. A családoknak isteni vezetésre van szükségük, ha a kegyelemben és Krisztus ismeretében fejlődni akarnak. 

`Olvassuk el a következő igéket! Mit tanulhatunk ezekből az erős családi (vagy egyéb) kapcsolatok kialakításáról? Zsolt 37:7-9; Péld 10:31-32; 27:17; Ef 4:15; Tit 3:1-2; Jak 4:11; 1Jn 3:18`

Ha szakítunk időt a helyes kapcsolattartás magvainak elvetésére, ezzel nemcsak a Krisztussal való személyes kapcsolatra készítjük fel a család tagjait, hanem az egymás közti viszonyunk is javul. Olyan kommunikációs csatornák nyílnak így meg, amelyeknek nagyon örülünk majd, amikor gyermekeink serdülő- vagy felnőttkorba jutnak. Akinek pedig nincs gyereke, annak is hasznára válnak az ezekben a szövegekben foglalt elvek – minden emberi kapcsolatban.

`Gondolkozzunk még azon, hogy nemcsak az fontos, amit mondunk, hanem az is, ahogyan mondjuk! Tanultunk már olyan esetből, amikor az üzenetünk hatását azzal rontottuk el, ahogyan azt mondtuk, még ha a szavaink igazak voltak is?  `

---

#### Ellen G. White idézetek

Súlyosak és szentek a tanító kötelességei, azonban a munkának egyetlen része sem olyan fontos, mint gyengéd, szerető féltéssel törődni az ifjúsággal, hogy érezzék, barátra találtunk bennük. Ha egyszer sikerült megnyerni a bizalmukat, akkor könnyű lesz a vezetésük, irányításuk és nevelésük. Keresztény alapelveink szent indítékait be kell hoznunk az életünkbe. Diákjaink üdvössége az istenfélő tanítóra bízott legmagasabb rendű érdek. Krisztus munkása ő. Különleges és határozott erőfeszítése legyen lelkeket menteni a kárhozattól, és megnyerni őket Jézus Krisztusnak… Ha a szívében Isten iránti szeretet izzik, akkor meglesz a nélkülözhetetlen gyengédség és jóindulat. Az ima buzgó lesz, és hűséges figyelmeztetések fognak elhangzani. Ha ezeket elhanyagolja, akkor a reábízott lelkek veszélybe kerülnek. Jobb kevesebb időt tölteni hosszú beszédekkel vagy tanulásba mélyedni, és inkább figyelmet fordítani ezekre az elhanyagolt kötelességekre. – A keresztény nevelés alapjai, 116. o.

A keresztény ember világít az erkölcsi sötétség közepette. Szelíd odafigyelést tanúsít mások érzései iránt. Isten Igéje azt tanítja, hogy legyünk „bölcsek, mint a kígyók, és szelídek, mint a galambok”, továbbá pedig azt, hogy minden keresztény kötelessége alávetni magát a Biblia rendeléseinek, hogy olyan munkás váljon belőle, „aki szégyent nem vall”. Az ilyen ember kezéből olyan munka kerül ki, ami örökre megmarad. Nem elegyíti azt az önzés egyetlen morzsájával sem, és nem végez hanyag, haszontalan munkát.

A gyöngédséget és a kedvességet kell ápolni és kifejezni mindenkor a férj és a feleség, a szülők és a gyermekek, valamint a testvérek közötti kapcsolatokban. Uralkodni kell az elhamarkodott szavak fölött, még a látszatát is kerülni a szeretet hiányának. Minden családtag kötelessége kedvesen és szelíden szólni övéihez. Ápoljátok a szívélyességet, a kedvességet és a szeretetet, s tegyétek ezt apró gesztusok, beszéd és egymás iránti törődés által. – Sons and Daughters of God, 83. o.

A beszéd Isten egyik legnagyobb ajándéka. Olyan eszköz, mely által közlésre kerülnek a szív gondolatai. Szavainkkal imádjuk és dicsőítjük Istent, és másokat is szavaink által bírunk döntésre. Vigaszt és áldást szórunk, enyhítjük a megsebzett és a megszomorodott szív bánatát. Beszédünk által ismertetjük meg másokkal Isten kegyelmének csodáit…

Őrködjetek gondosan a beszéd talentuma fölött, mivel hatalmas erővel rendelkezik mind a gonoszság, mind pedig a jó érdekében. Sosem lehetsz túlzottan figyelmes a szavaidra, mivel beszéded mutatja meg, hogy milyen hatalom uralja a szívedet. Ha Krisztus lakozik benne, akkor szavaid szépségről, feddhetetlenségről és az akarata szerint átalakult jellem jó illatáról tanúskodnak… Csak Jézus által kerülhetjük el az elhamarkodott, keresztényietlen szavakat. Amikor ereje által nem engedünk Sátán sugallatainak, akkor szívünkben a keserűség hajtása elhervad és kihal. A Szentlélek a nyelvet az élet jó illatává alakíthatja. Isten azt akarja, hogy legyünk egymás támogatói, ezért elvárja, hogy a reménység és a bátorítás szavait szóljuk. – In Heavenly Places, 174. o.