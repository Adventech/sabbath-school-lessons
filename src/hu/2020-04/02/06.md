---
title:  „…Hogy El Ne Felejtkezzél…”
date:  08/10/2020
---

 

Mielőtt Izrael népe belépett volna az ígéret földjére, Mózes megint szólt hozzájuk, ismét összefoglalta, hogy milyen csodálatos módon vezette őket az Úr, majd újból és újból intette őket, nehogy elfeledjék, amit az Úr értük tett. Mózes ötödik könyve mintha Mózes végakarata és hagyatéka volna. Noha évezredekkel ezelőtt írta le, a miénktől gyökeresen eltérő kultúrában és élethelyzetek között, az elvei ma éppúgy alkalmazhatók ránk is.

`Olvassuk el 5Mózes 6. fejezetét! Mit tanulhatunk ebből a szakaszból a keresztény oktatás elveiről? Mi legyen a központjában minden tanításunknak, nemcsak amikor gyerekeket tanítunk, hanem bárkit, aki nem tudja Istenről és a megváltás hatalmas tetteiről azt, amit mi már ismerhetünk? Milyen figyelmeztetéseket találunk ebben a részben?`

Isten csodálatos tettei álltak mindannak központjában, amire az izraelitáknak meg kellett tanítaniuk a gyerekeiket. Világos volt a figyelmeztetés is: nehogy elfeledkezzenek arról, amit Isten értük tett.

A szülőké az első fő szerep abban, hogy gyermekeik életébe beépítsék a bibliai tanításokat. Éppen ezért nagy a felelősségük: úgy kell szervezniük és élniük a saját életüket, hogy kellő ismeretük legyen és elegendő időt töltsenek gyerekeikkel.

„A gyermek első tanítója az édesanya. Nevelése legnagyobb részt az ő kezében van érzékeny fogékonyságának és leggyorsabb fejlődésének idején” (Ellen G. White: Előtted az élet. Nevelés. Budapest, 1992, Advent Kiadó, 273. o.).

Meghatározó időszak ez, amikor a szülők bemutathatják gyermekeiknek Isten szeretetét és ígéreteit. Nemzedékeken átható pozitív befolyása lesz annak, ha rendszeresen időt szánunk rá, hogy az isteni bölcsességre és ígéretekre tanítsuk gyermekeinket.  

`„Tanítgasd ezekre fiaidat, és szólj ezekről, akár a házadban ülsz, akár úton jársz, akár lefekszel, akár fölkelsz” (5Móz 6:7, ÚRK). Mi ennek a lényege? Ezek szerint miért olyan fontos szem előtt tartani az Úr valóságát, nemcsak a gyerekeink, hanem saját magunk érdekében is?`

---

#### Ellen G. White idézetek

A Biblia pontos utasítást ad a gyermeknevelés fontos feladatáról: „Halld, Izrael! Az Úr, a mi Istenünk, az egyetlen Úr! Szeresd Uradat, Istenedet, szíved, lelked mélyéből, minden erőddel! Ezeket a parancsokat, amelyeket ma szabok neked, őrizd meg szívedben.” (5Móz 6:4–6) A szülőknek összeköttetésben kell lenniük Istennel. Nem szabad elfeledniük az Úr félelmét, ismerniük kell Isten akaratát. Azután így szól az Ige a feladatukról: „Vésd gyermekeidnek is az eszébe, beszélj róluk, ha otthon tartózkodsz, s amikor úton jársz, amikor lefekszel, s amikor felkelsz. Igen, jelként kösd azokat a kezedre, legyenek ék a homlokodon. Írd fel azokat házad ajtófélfájára és kapujára!” […]

Ezek a kijelentések félreérthetetlenül meghatározzák a szülők kötelességeit. Legyen Isten szava a mindennapi tanítójuk. Olyan utasításokat közöl, hogy a szülőknek nem kell a sötétben tapogatózniuk gyermekeik nevelését illetően, de nem tűri meg a közömbösséget vagy a hanyagságot. A gyermekek gondolkodásának homlokterében kell tartaniuk Isten törvényét, az élet fenséges szabályát, bele kell szőniük az elveit egész életükbe. Tanítsák gyermekeiket, hogy becsületesek, igazmondók, mértékletesek, takarékosak és szorgalmasak legyenek, s hogy szeressék Istent teljes szívükből. Ezt jelenti az, hogy az Úr kegyelmében és intelmeivel neveljük őket, ezzel helyezzük lábukat a kötelességteljesítés és a béke ösvényére. – Bizonyságtételek, 5. köt., 328–329. o.

Minél nemesebbek a szülők törekvései, annál tökéletesebbek lesznek értelmi és lelki adottságaik; és minél erősebbek a fizikai képességeik, annál jobban fel tudják gyermekeiket készíteni az életre. Ha a szülők legjobb tulajdonságaikat ápolják, akkor befolyásukkal alakítják a társadalmat, és jobbá teszik a jövő nemzedékeit.

Az apáknak és anyáknak tudniuk kell, milyen nagy a felelősségük. A világ tele van a fiatalokra leselkedő csapdákkal. Tömegeket vonz az önző élet, és csábítanak az érzéki örömök. Nem veszik észre a rejtett veszélyeket, és hogy milyen félelmetes annak az útnak a vége, amely a boldogság útjának tűnik nekik. Az étvágy kielégítésével és a szenvedélyek habzsolásával elpazarolják energiájukat, és millióknak az élete megy tönkre a jelenlegi világ és az eljövendő részére is. Ne felejtsék el a szülők, hogy gyermekeik találkozni fognak ezekkel a kísértésekkel! – A nagy Orvos lábnyomán, 371. o.

A gyermekek elsőrendű nevelői a szülők, akik tanításaikkal nem csak gyermekeiket, hanem saját magukat is nevelik… Tartsátok a gyermekeket Krisztus mellett hálaénekeket énekelve, Őt keresve imában, olvasva Igéjét, s ez által Ő lesz kicsinyeitek számára a mindig jelenlevő Vendég. Ennek köszönhetően fogják szeretni Őt, szoros kapcsolatba kerülnek vele, az Ő Lelke lesz a lélegzetvételük, és kapcsolatuk megújul Krisztussal. – In Heavenly Places, 209. o.