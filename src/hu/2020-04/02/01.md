---
title:  A család
date:  03/10/2020
---

### E heti tanulmányunk
1Mózes 3:1-15; 5Mózes 6; Máté 1:18-24; Lukács 1:26-38; 2Korinthus 4:6; Efezus 4:15; 1János 3:18

> <p></p>
> „Hallgasd, fiam, a te atyádnak erkölcsi tanítását, és a te anyádnak oktatását el ne hagyd” (Péld 1:8).

Emberként (ideális esetben) folyamatosan tanulunk. Valójában maga az élet iskola.

„A hűséges izraeliták ősidők óta nagy figyelmet szenteltek az ifjúság nevelésének. Az Úr utasítására a gyermekeket már csecsemőkoruktól az Ő jóságára és nagyságára tanították. Ezt különösen kinyilatkoztatja a törvény és Izrael története. A nyiladozó értelemhez alkalmazták az énekeket, imákat és az Írásokból vett tanulmányokat. Az apáknak és anyáknak meg kellett tanítaniuk gyermekeiket, hogy Isten törvényében jelleme tükröződik, és ha alapelveit szívükbe fogadják, Isten képmása fog kirajzolódni elméjükben és szívükben. A tanítás javarészt szóban folyt, de az ifjúság olvasni is megtanulta a héber írásokat és tanulmányozta az ószövetségi írások pergamentekercseit” (Ellen G. White: Jézus élete. Budapest, 1989, Advent Kiadó, 48-49. o.).

Az emberiség történelmének nagyobb részében a nevelés otthon történt, főleg az első években. Mit mond a Biblia a családi oktatásról? Milyen elvet tanulhatunk meg ebből mi magunk, bármilyen legyen is a családi helyzetünk?

---

#### Ellen G. White idézetek

Krisztus olyan nagyra értékelte gyermekeidet, hogy életét adta értük. Úgy bánjatok velük, mint vérén megvásárolt tulajdonaival! Neki neveljétek őket türelemmel és határozottan! Szeretettel, türelemmel fegyelmezzétek őket! Hogyha így cselekesztek, az öröm koronáivá lesznek számotokra, és úgy fénylenek, mint a világ világosságai. – Boldog otthon, 279. o.

A gyermekek szeretik a társaságot és ritkán esik meg, hogy magányosan jól szórakoznak. Megértésre és gyengédségre vágynak. Úgy gondolják, anyjuk is örül annak, aminek ők. Természetesnek érzik, hogy apró-cseprő örömeikkel, fájdalmaikkal anyjukhoz menjenek. Ne sebezzük gyermekeink érzékeny lelkét azzal, hogy közönnyel veszünk tudomást azokról a dolgokról, amelyek – bár nekünk jelentéktelenek – nekik nagyon fontosak! Az édesanya megértése és helyeslése nagyon sokat számít. Egy helyeslő pillantás, bátorító vagy dicsérő szó napfényként hat szívükre, és gyakran boldoggá teszi egész napjukat.

A szülők bátorítsák gyermekeiket, hogy bízzanak bennük, és tárják fel előttük szívük bánatát, aznapi kicsiny bosszúságaikat és próbáikat.

Tanítsátok őket kedvesen, és kössétek őket szívetekhez! Válságos időszak ez a gyermekek számára. Befolyások veszik körül őket, melyek elidegenítik tőletek, s ezeket ellensúlyoznotok kell. Tanítsátok meg őket, hogy bizalmukba fogadjanak benneteket! Hadd súgják fületekbe bánatukat és örömüket! – Boldog otthon, 190–191. o.

A szeretet Istentől ered. Mennyei növény az, s nem bír megélni és virágozni a meg nem újult szívben, hanem ott él, ahol az élet, az igazság és a hatalom van. Ez a szeretet nem élhet meg cselekedetek nélkül, s bármikor is gyakorolják, egyre növekszik és terjed. Nem figyel föl a jelentéktelen hibákra, nem jegyzi meg az apró tévedéseket. Győzni fog ott is, ahol az érvelés, akár a rengeteg szó, hiábavalónak és eredménytelennek bizonyul. A jellem megújításához és családi kapcsolataid rendezéséhez a lehető legjobb út a szeretet elvén át vezet. Valóban hatalom ez, s abban is eredményes lesz, amit sem a pénz, sem az erőszak nem bír elvégezni. – Bizonyságtételek, 4. köt., 256. o.

Amiképpen nem engedjük meg a vak szeretetet, úgy jogtalan szigort se tanúsítsunk. Nem hozhatjuk erőszakkal az Úrhoz a gyermekeket. Vezetni lehet őket, de nem húzni. Krisztus kijelenti: „Az én juhaim hallják az én szómat és követnek engem” (Jn 10:27). Nem azt mondja, hogy az én juhaim hallják az én szómat, és az engedelmesség ösvényére kényszerülnek. A gyermekek irányításában szeretetet kell tanúsítanunk. A szülők sohase okozzanak fájdalmat gyermekeiknek kemény bánásmóddal vagy esztelen szigorral. A kemény bánásmód a lelket Sátán hálójába kergeti.

A tekintély és a szeretet egyesített befolyása lehetővé teszi, hogy szilárdan és mégis gyengéden tartsátok a család irányításának gyeplőjét. Egyetlen tekintet Isten dicsőségére; és az, hogy gyermekeink mivel tartoznak Neki, megőriz bennünket a lazaságtól és a gonosz hatástól. – Boldog otthon, 307–308. o.