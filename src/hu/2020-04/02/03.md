---
title:  Jézus Gyermekkora
date:  05/10/2020
---

A Szentírásból csak kevés részletet tudunk meg Jézus gyerekkoráról, első éveinek nagy része titok számunkra. Viszont földi szülei, Mária és József jellemébe bepillantást nyerünk, és amit megtudunk róluk, az némi információt ad Jézus gyermekkoráról és korai neveltetéséről.

**Mit tudhatunk meg az alábbi szövegekből Máriáról és Józsefről? Ezek szerint hogyan taníthatták a szülei?**

`Lk 1:26-38`

`Lk 1:46-55`    

`Mt 1:18-24`

Ezekből az igékből kitűnik, hogy Mária és József is hűséges izraelita volt. Arra törekedtek, hogy engedelmeskedjenek Isten törvényeinek és rendelkezéseinek. Amikor pedig az Úr hozzájuk fordult és elmondta nekik, hogy mi történik majd velük, hűségesen megtették, amit kért tőlük.

„A gyermek Jézus nem járt a zsinagóga-iskolákba. Édesanyja volt első földi tanítója. Az ő ajkáról és a prófétai tekercsekből tanult a mennyei dolgokról. Most, anyja ölében pontosan azokat a szavakat hallotta, amelyeket Ő maga mondott Mózes által Izraelnek. Akkor sem kereste a rabbik iskoláit, amikor átlépte az ifjúkor küszöbét. Nem volt szüksége arra, hogy ilyen forrásból szerezze ismereteit, mert az Ő tanítója Isten volt” (Ellen G. White: Jézus élete. Budapest, 1989, Advent Kiadó, 49. o.).

Kétségtelen, hogy a gyermek Jézusnak jó és hűséges tanítója volt Mária és József, ugyanakkor amint Lk 2:41-50 történetéből kitűnik, sok mindent nem értettek vele kapcsolatban. Ő olyan tudással és ismeretekkel is rendelkezett, amit csak az Úrtól kapott.

`Olvassuk el újból az iménti idézetet Ellen White-tól! Hogyan érthetjük azt, hogy anyja ölében Jézus azokat a szavakat tanulta, amelyeket egykor Ő maga mondott? Mit tudhatunk meg ebből Isten bámulatos szeretetéről? Hogyan válaszoljunk erre mi, bűnös teremtmények?`

---

#### Ellen G. White idézetek

A családi élet fontosságát és lehetőségeit Jézus élete találóan példázza. Ő, aki azért jött a mennyből, hogy példaképünk és tanítónk legyen, harminc évig volt egy názáreti család tagja. Ezekről az évekről a Biblia csak röviden emlékezik meg. Nem vonta nagyszerű csodákkal magára a sokaság figyelmét. Nem követték kíváncsi tömegek, nem figyeltek szavaira. Mégis – ezekben az években is – végig betöltötte mennyei küldetését. Úgy élt, mint közülünk egy: részt vett az otthon életében, alávetette magát szabályainak, végezte feladatait, hordozta terheit. A szerény otthon védő szárnyai alatt a mi egyszerű sorsunkban osztozva „gyarapodék bölcsességben és testének állapotjában, és az Isten és emberek előtt való kedvességben” (Lk 2:52). – A nagy Orvos lábnyomán, 349. o.

Jézus szülei számára természetes volt, hogy a Megváltót saját gyermeküknek tekintik. Nap mint nap velük volt, élete sok tekintetben hasonlított más gyermekekéhez, és nehéz volt megérteniük, hogy Ő Isten Fia. Az a veszély fenyegette őket, hogy nem értékelik eléggé az áldást, amit a világ Üdvözítője jelenlétében kapnak. A bánat, amit a tőle való elszakadás okozott, a szelíd feddés, amely szavaiban rejlett, arra szolgált, hogy mélyebben átérezzék megbízatásuk szentségét.

Anyjának adott válaszában Jézus először bizonyította, hogy megértette Istenhez való viszonyát. Születése előtt az angyal azt mondta Máriának: „Ez nagy lészen, és a Magasságos Fiának hívattatik; és néki adja az Úr Isten a Dávidnak, az Ő atyjának királyi székét; és uralkodik a Jákob házán mindörökké” (Lk 1:32–33). Mária szívből töprengett ezeken a szavakon, és bár hitte, hogy gyermeke Izrael Messiása, mégsem értette küldetését. Most sem fogta fel Jézus szavait, de látta, hogy nem ismeri el Józseffel való rokonságát, és kijelenti istenfiúságát. – Jézus élete, 81. o.

Krisztus életét az édesanyja iránti tisztelet és szeretet jellemezte. Mária a szíve mélyén hitte, hogy a szent gyermek, aki az ő szülötte, a régen megígért Messiás, hitét mégsem merte kifejezésre juttatni. Részt vett Jézus földi szenvedéseiben. Szomorúan látta a gyermek- és ifjúkori megpróbáltatásokat. Ha megvédte Jézust – mert tudta, hogy helyesen cselekszik –, azzal nehézségeket vont magára is. Tudatában volt, hogy az otthoni érintkezések és a kedves anyai gondoskodás életfontosságú a jellemformálásban. – Jézus élete, 90. o.