---
title:  A Szülők Szerepe
date:  07/10/2020
---

`„És ti, apák, ne ingereljétek gyermekeiteket, hanem neveljétek őket az Úr tanítása és intése szerint” (Ef 6:4, ÚRK).`

`„Derék asszonyt kicsoda találhat? Értéke fölülmúlja az igazgyöngyét” (Péld 31:10, ÚRK).`

A szülők felelőssége óriási! Az apa a család feje, a család pedig a gyülekezet, az iskola és a társadalom előszobája. Amennyiben az apa gyenge, felelőtlen, nem rátermett, akkor annak a következményeit megszenvedi majd a család, a gyülekezet, az iskola és a társadalom is. Az apák törekedjenek arra, hogy megmutatkozzon bennük a Lélek gyümölcse – „szeretet, öröm, békesség, béketűrés, szívesség, jóság, hűség, szelídség, mértékletesség” (Gal 5:22). Talán az anyák szerepe a legfontosabb a társadalomban. Erősen hatnak gyermekeik jellemének kialakulására és az otthon hangulatának, légkörének megalapozására. Az apának mindent meg kell tennie, amit csak tud, hogy az édesanyával együttműködjön a gyermekek nevelésében.

`Mit tanulhatnak a következő versekből az anyák és az apák? Róm 13:13-14; 1Kor 11:3; 2Kor 6:14; Ef 5:22-23, 25-26; Fil 4:8; 2Pt 1:5-7`

A keresztények erkölcsi kötelessége a viselkedésükkel Krisztust és az egyházat képviselni. A házasság az egyik hasonlat Krisztus és az egyház kapcsolatának bemutatására. Ha a szülők nem akarnak vezetni vagy éppenséggel zsarnokoskodnak, akkor hamis képet festenek Krisztusról gyermekeik és a világ előtt. Isten minden keresztény szülőnek meghagyja, hogy lelkiismeretesen tanítsa gyermekét (lásd 5Móz 6:7). A szülők felelőssége megtanítani a gyermekeiket arra, hogy teljes szívükből szeressék az Urat, meg kell tanítaniuk őket az Úr félelmére, az őszinte szeretetből fakadó odaadásra, az Úr előtt való meghajlásra. 5Móz 6:7 versében Isten konkrét útmutatást adott Izrael népének arról, hogyan tanítsák meg gyermekeiknek az Úr nagy tetteit, amelyeket a népéért hajtott végre. Az ókori izraelitáknak lenyűgöző történeteket kellett elmondaniuk a gyermekeiknek, de még hatalmasabb az, amiről nekünk kell beszélnünk, akik Krisztus keresztje után élünk. Tehát a szülői nevelés tevékeny folyamat, amelynek során a gyermekeinknek továbbadjuk az igazságot Istenről, és felkészítjük őket arra, hogy kialakíthassák a saját kapcsolatukat Krisztussal. Mivel azonban mindannyian megkaptuk a szabad akarat szent ajándékát, a gyermekeinknek végül saját maguknak kell számot adniuk Isten előtt.

---

#### Ellen G. White idézetek

Az apa a család papja és összetartó ereje. Az édesanya pedig már csecsemőkortól kezdve a gyerekek nevelője, ugyanakkor a család királynője is, ezért sosem szabad alábecsülni szerepét. Nem szabad meggondolatlanul beszélni róla a gyerekek előtt, mert ő a gyermekek nevelője. Az apa úgy élje Krisztus vallását, hogy az meglátszódjon gondolataiban, szavaiban és tetteiben, és gyermekei lássák azt, hogy ő igazán tudja, mit jelent kereszténynek lenni. – Reflecting Christ, 178. o.

Áron, bár maga kimagaslóan istenfélő volt, mégsem fegyelmezte a családját. Ahelyett, hogy eleget tett volna kötelességének, ahelyett, hogy megkövetelte volna fiaitól a tiszteletet, eltűrte, hogy hajlamaikat kövessék. Nem nevelte őket lemondásra, hanem eleget tett kívánságaiknak. Nem nevelte gyermekeit arra, hogy tiszteletben tartsák a szülő tekintélyét. Amíg élt, természetesen az apa volt a család feje. Fennhatóságának akkor sem volt szabad megszűnni, amikor gyermekei felnőttek, s nekik is gyermekeik születtek. Maga Isten volt a nemzet uralkodója, s az Úr elvárta tőlük, hogy engedelmeskedjenek neki, és tiszteljék Őt. – Bizonyságtételek, 3. köt., 294. o.

Már a gyermek születése előtt kezdődjön el az a felkészítés, amely eredményessé teszi küzdelmét a gonoszság elleni harcban.

Különösen az anyán nyugszik a felelősség. Ő, aki élete vérével táplálja gyermekét és építi fel testi alkatát, olyan hatással van gondolkozására és lelkiségére, amellyel formálja értelmi világát és jellemét. Jókébed, az erős hitű héber anya, „nem félt a király parancsától” (Zsid 11:23). Tőle született Mózes, Izrael szabadítója. Anna, az imádkozó, önfeláldozó és mennyei ihletésű asszony adott életet Sámuelnek, a menny által tanított gyermeknek, a megvesztegethetetlen bírónak és Izrael szent iskolái megalapítójának. Erzsébet pedig, a názáreti Mária testi és lelki rokona volt a Megváltó előhírnökének anyja. – A nagy Orvos lábnyomán, 371–372. o.

Az apák és anyák különleges feladata, hogy kedvességgel és szeretettel oktassák gyermekeiket. Meg kell mutatniuk, hogy mint szülők, ők irányítanak, s nem a gyermekek vezetik őket. Engedelmességet kell követelniük gyermekeiktől…

A gyermekek számára nélkülözhetetlen az irányítás, terelgetés a biztonságos ösvényen, a bűntől való visszatartás. Kedvességünkkel megnyerhetjük szívüket, és megerősíthetjük őket a jó cselekedetekben.

Apák és anyák, ünnepélyes feladat van rátok bízva! Gyermekeitek örökkévaló üdvössége múlik a viselkedéseteken. Hogyan nevelhetitek sikeresen gyermekeiteket? Nem szidással, mert az nem vezet eredményre. Beszéljetek velük úgy, mint akik bíznak az ő értelmükben. Foglalkozzatok velük kedvesen, gyengéden, szeretettel. Mondjátok meg nekik: Isten azt szeretné, hogy jól neveltek és műveltek legyenek, és munkatársaivá váljanak. Ha elvégzitek a munka rátok eső részét, bízhattok az Úrban, hogy Ő is elvégzi a magáét. – Gyermeknevelés, 33. o.