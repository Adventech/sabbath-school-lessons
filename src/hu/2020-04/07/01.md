---
title:  Istentisztelet az oktatásban
date:  07/11/2020
---

### E heti tanulmányunk
1Krónika 16:1-36; Zsoltár 78:1-17; Dániel 3; Márk 7:1-13; János 4:7-26; Jelenések 14:6-12 

> <p></p>
> „Adjatok az Úr nevének dicsőséget, hozzatok ajándékot, és jöjjetek eleibe, imádjátok az Urat a szentség ékességében” (1Krón 16:29).

Az imádat hozzátartozik az emberi élethez, természethez, még a bűnös ember esetében is. Isten nyilván úgy teremtett meg bennünket, hogy a tőle kapott szabadságunkkal imádhatjuk az Urat, szeretetből és mert méltó a dicsőítésünkre. A bűneset előtt ez bizonyára könnyű volt, amikor az első emberpár szemtől szemben találkozhatott Istennel a világban, amit még nem rontott meg a bűn, a halál és a pusztulás. Alig tudjuk ezt elképzelni mi, akik csak a bűntől áthatott világot ismerjük.

Ma persze még mindig bennünk van a természetes késztetés az imádatra, noha ezt is kiforgatta és eltorzította a bűn, mint a világon minden mást. Ezért többek között az is megeshet, hogy nem azt imádjuk, amit kellene, vagy nem a megfelelő módon imádjuk az Urat (lásd például Jer 7:4; Mk 7:1-13).

Isten tisztelete a hívői élet központi tapasztalata, ezért a keresztény oktatásban is foglalkozni kell vele. Éppen ez lesz az e heti tanulmányunk témája.

---

#### Ellen G. White idézetek

Amikor összegyűltök imádkozni és az Urat keresni, egyetlen célotok legyen, tisztességet tenni annak, akinek minden elvárása igazságos. Az Igében kinyilatkoztatott isteni akaratot betű szerint teljesíteni kell. Aki az Ő gyermekének vallja magát, annak életében láthatóvá kell váljon a kinyilatkoztatott igazság ereje. Éljünk úgy, hogy szemünk folyamatosan Isten dicsőségére szegeződjön…

Álljatok szóba minden nap Istennel, hallgassátok, amikor így szól hozzátok: „Csendesedjetek és ismerjétek el, hogy én vagyok az Isten!” (Zsolt 46:11) Amint egyre több felelősségetek lesz az üzenet előrehaladása érdekében, úgy fognak gyarapodni a kísértések is. Amikor a mű terhe nyomja lelketeket, szíveteket alázzátok meg Isten előtt. Végezzétek hűséggel a rátok eső részt, és legyetek kitartóak, mint olyanok, akiknek számot kell adniuk Isten előtt. Az Úr nem az ember ábrázatát nézi. Aki az igazságot cselekszi, az maga is igazságos. – This Day With God, 78. o.

Nem hangoztathatjuk eléggé az színpadias istentisztelet káros voltát, mert nincs olyan szó, mely megfelelően kifejezhetné az igaz istentisztelet áldásosságát. Amikor az emberek lélekből és értelemmel énekelnek, mennyei zenészek veszik át a dallamot, csatlakoznak a hálaadó énekhez. Aki megajándékozott minket a tehetséggel, mely képesít Isten munkatársaivá lennünk, elvárja szolgáitól hangjuk művelését, hogy közérthetőn tudjanak beszélni és énekelni. Nem harsogó éneklés való ide, hanem világos dallam, helyes kiejtés és érthető szavak. Mindenki szakítson időt a hangja művelésére, hogy tisztán és lágyan dicsőíthesse Istent, ne pedig harsogva és fülrepesztő módon. Az éneklés képessége Isten ajándéka – használjuk azt Isten dicsőségére.

Összejöveteleinkre válasszunk ki néhány testvért, akik majd énekkel dicsérik az Urat. Kísérjék az énekeket hozzáértő zenészek. Ne tiltsuk ki a hangszereket munkánkból. Vezessük gondosan a szolgálatnak ezt az ágát, mert Isten dicsérete ez énekléssel. – Bizonyságtételek, 9. köt., 143–144. o.

Sokak gondolkodásában nem fűződik szentebb gondolat Isten házához, mint a legközönségesebb helyhez. Van, aki kalappal a fején, gyűrött, piszkos ruhában lép be az istentisztelet helyére. Nem gondol arra, hogy Istennel és a szent angyalokkal találkozik itt. Ezen a téren alapos változásra van szükség a gyülekezetekben. Fontos, hogy a lelkészek gondolkodása magasabb rendű legyen, és mutassanak példát. Elhanyagoltuk ezeket a kötelességeinket, s a nem megfelelő lelki hozzáállás, az áhítatos gondolkodás hiánya, a ruházat, a magaviselet miatt Isten gyakran elfordítja arcát azoktól, akik istentiszteletre gyűltek össze.

Tanítsunk meg mindenkit ízlésesen, tisztán és rendesen öltözni, de arra is, hogy ne viseljenek külső díszeket, mert azok sem megfelelőek a szent helyen. Ne rendezzünk divatbemutatót, mert ez táplálja a tiszteletlenséget. Az emberek figyelmét gyakran felkeltik a különböző ruhadarabok, és olyan gondolatokat ébresztenek bennük, amelyeknek semmi keresnivalójuk a hívők szívében. Istenről gondolkodjunk, Őt keressük imádságainkban. Bármi, ami eltereli a figyelmet az ünnepélyes, szent szolgálatról, sérti Istent. – Bizonyságtételek, 5. köt., 498–499. o.