---
title:  Bálványimádás Az Oktatásban
date:  12/11/2020
---

Az ókori Izraelt körülvevő népek igen vallásosak voltak, olyannyira eltökélten imádták az isteneiket és igyekeztek kibékíteni őket, hogy még a saját gyermekeiket is feláldozták nekik. Micsoda készségesség!

Az istentisztelet, az igaz Isten helyes imádata ezért is volt meghatározó abban, hogy megvédje a hébereket a környezetük bálványimádásától és hamis istentiszteletétől. Csakhogy minden figyelmeztetés ellenére ők is belebonyolódtak olyan bálványimádó szokásokba, amelyektől pedig Isten óva intette őket.

És mi a helyzet velünk, ma? Miért fontos a mi számunkra is az igaz Isten imádata, az, hogy felemlítsük mindazt, amit értünk tett (különös tekintettel a modern bálványimádás veszélyeire)?

`Olvassuk el Mk 7:1-13 szakaszát! Milyen elveket találunk a 7-9. versekben, amelyek ránk is vonatkozhatnak a keresztény oktatás, valamint a világtól átvett hamis tanítás veszélyének az összefüggésében, hiszen ennek negatív hatása lehet a hitéletünkre nézve?`

A mai világ meghatározó szellemi irányzatai közül több a naturalista világképen alapszik. Ebből a nézőpontból vizsgálnak ma sok, az iskolákban oktatott tudományágat, és ez azt jelenti, hogy ellentétes a Szentírással, amit tanítanak. Kísértés lehet számunkra, hogy olyan gondolatok előtt hajoljunk meg, amelyeket előírnak, elméletekbe foglalnak és gyakorolnak. Ugyanakkor dacolhatunk is briliáns elméjű filozófusokkal, tudósokkal és matematikusokkal, akik ezeknek az elképzeléseknek hivatalos arcaivá váltak. Probléma, hogy mivel a Szentírással ellenkező elveket igaz­ságként fogadják el és tanítják, vannak, akik megpróbálják mindezt bevonni a keresztény oktatásba – amit azonban csak a hit rovására tett engedmények árán lehet megtenni. Ezért gyakran inkább kitekerik és elferdítik a Szentírást, hogy illeszkedjen a divatos elgondolásokhoz. 

`Nevezzünk meg néhány széles körben elfogadott nézetet, amelyek ütköznek a Szentírással! Hogyan védekezhet egyházunk az ellen, hogy ilyenek a saját oktatási rendszerünkbe is beépüljenek?`

---

#### Ellen G. White idézetek

Ne csökkentsük a helyes nevelés színvonalát, inkább sokkal magasabbra kell emelnünk, mint amilyen jelenlegi állapotában. Ne embereket magasztaljunk és imádjunk: Istent, az egyedül igaz, élő Istent illeti imádatunk és tiszteletünk. – Evangelizálás, 133. o.

Isten parancsolatainak emberi előírásokkal történő helyettesítése nem szűnt meg. Még a keresztényeknél is vannak olyan intézmények, szokások, melyeknek nincs szilárdabb alapjuk, mint az atyák hagyományai. Az ilyen, pusztán emberi tekintélyen nyugvó szokások helyettesítik az isteni rendeléseket. Az emberek ragaszkodnak hagyomá­nyaikhoz, nagyra becsülik szokásaikat, és gyűlöletet táplálnak azok iránt, akik megpróbálják megmutatni nekik tévedésüket. Napjainkban, amikor felhívást kapunk, hogy figyeljünk Isten parancsolataira és a Jézus hitére, ugyanazt az ellenségeskedést tapasztaljuk, ami Jézus idejében megnyilvánult. Isten maradék népéről íratott meg: „Megharaguvék azért a sárkány az asszonyra, és elméne, hogy hadakozzék egyebekkel az ő magvából valókkal, az Isten parancsolatainak megőrzőivel, és akiknél vala a Jézus Krisztus bizonyságtétele.” (Jel 12:17)

Ám „minden plánta, amelyet nem az én mennyei Atyám plántált, kitépetik” (Mt 15:13). Az egyház úgynevezett atyáinak tekintélye helyett Isten azt parancsolja nekünk, hogy fogadjuk el az örök Atyának, az ég és föld Urának igéjét. Dávid így szólt: „Minden tanítómnál értelmesebb lettem, mert a te bizonyságaid az én gondolataim. Előre­látóbb vagyok, mint az öreg emberek, mert vigyázok a te határoza­taidra.” (Zsolt 119:99–100) Mindenki, aki behódol az emberi tekintélynek, egyházi szokásoknak vagy az ősök hagyományainak, figyeljen jól oda a Krisztus szavaiban hordozott figyelmeztetésre: „Hiába tisztelnek engem, ha oly tudományokat tanítanak, amelyek embereknek parancsolatai.” (Mt 15:9) – Jézus élete, 398. o.

Azzal, hogy az embereket a második parancsolat megsértésére indította, Sátán az isteni Lényről alkotott eszméiket akarta lealjasítani. A negyedik parancsolat félredobásával pedig arra akarta indítani őket, hogy teljesen feledkezzenek meg Istenről. Azt igényli, hogy az emberek a pogány istenek helyett csak őt tiszteljék és imádják. Ezt a kívánalmát arra alapítja, hogy ő a Teremtő, és minden lény neki köszönheti létét. Így tárja ezt elénk a Biblia. Jeremiás próféta ezt mondja: „De az Úr igaz Isten, élő Isten ő, és örökkévaló király… Az istenek, akik az eget és földet nem alkották, el fognak veszni e földről és az ég alól! Ő teremtette a földet az ő erejével, ő alkotta a világot az ő bölcsességével, és ő terjesztette ki az egeket az ő értelmével.” (Jer 10:10–12) A szombat teremtő hatalmának az emlékeként úgy mutat Istenre, mint a mennynek és a földnek Alkotójára. Ezért a szombat állandó bizonysága létezésének és emlékeztetője nagyságának, bölcsességének és szeretetének. Ha a szombatot mindig szentül megtartották volna, akkor soha senki nem lett volna istentagadóvá vagy bálványimádóvá a földön. – Pátriárkák és próféták, 336. o.