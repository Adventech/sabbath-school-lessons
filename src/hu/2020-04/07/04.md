---
title:  Lélekben És Igazságban
date:  10/11/2020
---

Az Újszövetségben a Mester és a samáriai asszony beszélgetésének története az egyik legszebb beszámoló arról, hogyan segítette Jézus a megtört embereket.

`Olvassuk el Jn 4:7-26 verseit! Mit mondott Jézus az istentiszteletről az asszonynak? Egyáltalán hogyan jutottak el az imádat kérdéséhez?`

Az asszony az istentisztelet kérdését felhozva próbálta másra terelni a szót, Jézus azonban éppen ezt használta fel arra, hogy mélységes tanítást adjon arról, mit is jelent az imádat és mi tartozik bele. Ezzel kapcsolatban talán az a legfontosabb, amit a 24. versben mondott: „Az Isten lélek: és akik őt imádják, szükség, hogy lélekben és igazságban imádják.”

Az Úr igaz imádatának „lélekben” kell történnie, azaz Isten szeretetéből, a vele való személyes tapasztalatból kell fakadnia. „Egyedül az a vallás vezet Istenhez, amely Istentől jő. Ha helyesen akarjuk szolgálni Őt, az isteni Lélektől kell születnünk. Ő megtisztítja a szívet, megújítja a gondolkodást, új képességgel ruház fel, hogy ismerjük és szeressük Istent. Összes parancsolata iránt készséges engedelmességgel ajándékoz meg. Ez az igazi istentisztelet, a Szentlélek munkájának gyümölcse” (Ellen G. White: Jézus élete. Budapest, 1989, Advent Kiadó, 148. o.).

Az istentiszteletnek ugyanakkor „igazságban” is kell lennie. Fontos helyes ismeretekkel rendelkezni Istenről, arról, hogy ki Ő és mit kíván tőlünk, vagyis számítanak a tantételek. (Sokat jelent például, ha tudjuk, hogy Isten, akit imádunk nem kínozza örökké az embereket a pokol tüzében.)

Az istentiszteletnek tehát két elemét látjuk itt: a tapasztalatot, ami Isten ismeretéből és a neki való engedelmességből származik, valamint az Istenről kinyilatkoztatott objektív igazságot. Igazság nélkül a lélek sekélyes érzelgősséghez vezethet, ami főként szeszélyes érzelmekre épít. Ezzel szemben az igazság lélek nélkül élettelen formalizmusba vihet. Tehát mindkettőre szükségünk van.

`Mit jelent „lélekben és igazságban” imádni Istent? Hogyan próbálnánk ezt megtanítani valakinek? Milyen esetben lehet szükség arra, hogy vagy az egyik, vagy a másik oldalt hangsúlyozzuk inkább?`

---

#### Ellen G. White idézetek

[Jézus] Arra vágyott, hogy hallgatójának gondolatait a külsőségek, a ceremóniák ügye, az ellentét kérdései fölé emelj e. „Eljő az óra – mondotta – és az most vagyon, amikor az igazi imádók lélekben és igazságban imádják az Atyát: mert az Atya is ilyeneket keres, az ő imádóiul. Az Isten lélek: és akik őt imádják, szükség, hogy lélekben és igazságban imádják.” (Jn 4:25–24)…

A beszélgetés során Jézus szavai mély hatást tettek az asszonyra. Sohasem hallott ilyen véleményt sem saját papjaitól, sem a zsidóktól. Amint addigi élete elvonult előtte, átérezte, hogy nagy szüksége van valamire. Rádöbbent, hogy lelke szomjazik, és ezt Sikár kútjainak vize sohasem csillapíthatja. Eddig semmi sem érte, ami ennyire ráébresztette volna magasabb rendű szükségleteire. Jézus meggyőzte arról, hogy olvas életének titkaiban, mégis barátjának érezte Őt, olyannak, aki szánja és szereti. Bár már jelenlétének tisztasága is ítélet volt bűnei felett, Jézus egy szóval sem vádolt, hanem kegyelméről beszélt, ami megújíthatja a lelket…

Amint az asszony meghallotta e szavakat, hit ébredt a szívében. El­fogadta a csodálatos kijelentést az isteni Tanító ajkáról. – Jézus élete, 189–190. o.

Krisztusnak a samáriai asszonnyal a Jákob kútjánál folytatott beszélgetése meghozta gyümölcsét. Miután az asszony Jézus szavait hallotta, azonnal befutott a városba az emberekhez, és így szólt hozzájuk: „Jertek, lássatok egy embert, aki megmonda nékem mindent, amit cselekedtem. Nem ez-é a Krisztus?” Vele is mentek, hallották Jézus beszédét, és hittek benne. És mivel többet akartak hallani tőle, kérlelték, hogy maradjon náluk. Jézus náluk is maradt még két napig. „És sokkal többen hivének a maga beszédéért.” (Jn 4:29, 41)

Mikor tehát Jézus tanítványait elűzték Jeruzsálemből, közülük néhányan Samáriában találtak biztos menedéket. A samáriaiak örömmel fogadták az evangélium hírnökeit, és a megtért zsidók bőségesen arathattak azok között, akik egykor legelkeseredettebb ellenségeik voltak. – Az apostolok története, 106. o.

Isten szolgái mindig, a legrövidebb idő alatt legyenek készek a szolgálatra. Testvéreim, óráról órára adódnak majd lehetőségek, hogy Istent szolgáljátok. Ezek az alkalmak állandóan jönnek és mennek. Legyetek készen, hogy a legjobban kihasználhassátok őket. Lehet, hogy soha többé nem ismétlődik meg a lehetőség, hogy az élet Igéjét egy rászoruló léleknek szóljuk úgy, hogy az meghallgatásra találjon, ezért ne mondjátok: „Imádkozom érted, de nem érek rá – bocsáss meg nekem, kérlek.” Ne veszítsétek el az alkalmakat, hogy másokkal megismertessétek Krisztus kifürkészhetetlen gazdagságát, mert egy elszalasztott alkalmat soha nem tudunk pótolni. – Az evangélium szolgái, 195. o.