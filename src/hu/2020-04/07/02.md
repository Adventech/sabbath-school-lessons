---
title:  Mindenki Imád Valamit
date:  08/11/2020
---

Van bennünk vágy az imádatra, amit eredetileg kétségtelenül Isten plántált belénk, de mint minden mást, ezt is eltorzította a bűn. Kezdetben az ember nyilván csak az Urat, a Teremtőt akarta imádni, aki egyedül méltó a dicsőítésre. A bűneset következtében azonban ez megváltozott, méghozzá jelentősen.

Igen, mindannyian imádunk valamit vagy valakit. Ez is magyarázza, hogy az emberiség történelmében mindvégig, még ma is gyakorlat az imádat. Az ókori Egyiptomban imádták a fáraót, máskor, más korban imádták halak, sokfejű istenek és egyéb istenségek szobrait. Voltak, akik a napnak, a holdnak és a csillagoknak hódoltak.

Ma a legtöbb ember túl kifinomult ahhoz, hogy leboruljon egy béka szobra előtt (de Mária szobrával más a helyzet), ami viszont aligha jelenti azt, hogy az emberek, sőt még a világiak is ne imádnának valamit: a pénzt, a hatalmat, a szexet, önmagukat, rocksztárokat, színészeket, politikusokat. Bármi legyen is az, amit a legjobban szeretünk, amire a figyelmünket a leginkább fordítjuk, amiért élünk – azt imádjuk. David Foster Wallace szekuláris író is arra figyelmeztet, hogy ha rossz dolgot imádunk, az „élve fog felfalni”.

`Mit tanulhatunk Dániel próféta könyve 3. fejezetéből az igazi istentisztelet fontosságáról?`

A három zsidó fiatal nyilván olyan komolyan vette a második parancsolatot (2Móz 20:4-6), ahogyan Isten akarta. Végtére is a Tízparancsolat része, éppen úgy, mint a gyilkosság, a rablás és a többi tiltása. A helyes istentisztelet annyira fontos, hogy Krisztus második adventje előtt, az utolsó napok eseményeiben központi jelentősége lesz. Ezért is kell a keresztény oktatásban kitérni az imádat egész kérdéskörére: Mit jelent? Hogyan kell végezni? Miért olyan fontos? Kit imádunk?

`Olvassuk el Jel 14:6-12 verseit! E szakasz szerint tehát mennyire lesz központi szerepe az imádat kérdésének a Krisztus visszatérése előtti végső krízis idején?`

---

#### Ellen G. White idézetek

Az Istenhez szóló imádsághoz a leborulás a megfelelő testhelyzet. Az imádásnak ezt a kifejezését követelték a három héber babiloni fogolytól... Ez a tett azonban egyedül Istent megillető hódolatot fejez ki, mert Ő a világ Fejedelme és a világegyetem Ura. A három ifjú megtagadta a bálvány előtti tisztességtevést, annak ellenére, hogy az tiszta aranyból készült. Ha mégis engedtek volna a felszólításnak, akkor tulajdonképpen a babiloni király előtt borultak volna le. Mivel megtagadták a király parancsát, büntetést róttak ki rájuk, és tüzes kemencébe vetették őket. Azonban Krisztus személyesen megjelent közöttük, együtt járt velük a tűzben, és így nem esett semmi bántódásuk.

Mind a nyilvános, mind pedig a magánjellegű áhítaton kötelességünk meghajtani térdünket Isten előtt, amikor felküldjük hozzá kéréseinket. Ez a tettünk kifejezi Istentől való függőségünket. – Szemelvények Ellen G. White írásaiból, 2. köt., 312. o.

A három héber ifjú arra hívatott, hogy a tüzes kemence előtt tegyen bizonyságot Krisztusról. Az uralkodó megparancsolta, hogy hajoljanak meg az általa felállíttatott arany állókép előtt, és azzal fenyegetőzött, hogy ha nem engedelmeskednek, élve dobják be őket a tűzbe. A héberek azonban így válaszoltak: „Nem szükség erre felelnünk néked. Ímé, a mi Istenünk, akit mi szolgálunk, ki tud minket szabadítani az égő, tüzes kemencéből, és a te kezedből is, oh, király, kiszabadít minket. De ha nem tenné is, legyen tudtodra, oh, király, hogy mi a te isteneidnek nem szolgálunk, és az arany állóképet, melyet felállíttatál, nem imádjuk.” (Dán 3:16–18)

Bizonyságtevésüknek ára volt, hiszen az életük volt a tét… Ha Krisztusért át kell menned a tüzes kemencén, Jézus melletted lesz. „Mikor vízen mégy át, én veled vagyok, és ha folyókon, azok el nem borítnak, ha tűzben jársz, nem égsz meg, és a láng meg nem perzsel téged.” (Ésa 43:2) – Our High Calling, 358. o.

A szombatnak, mint a teremtés emlékünnepének az az igazi jelentősége, hogy állandóan arra emlékeztet, miért is illeti Istent imádat. Azért, mert Ő a Teremtő, mi pedig a teremtményei. A szombat tehát Isten imádásának éppen a gyökerét érinti, mert semmi más intézmény nem tanítja ezt a nagy igazságot ilyen meggyőzően. Isten imádásának igazi alapját – nem csupán a hetedik napinak, hanem minden istentiszteletnek – a Teremtő és teremtményei közötti különbségben kell megkeresni. Ez a nagyszerű tény soha nem fakulhat meg, és ezt sohasem szabad elfelejteni. Isten az Édenben azért rendelte el a szombatot, hogy az embert állandóan emlékeztesse erre az igazságra. Ameddig Istent azért imádjuk, mert Ő a teremtő, addig a szombat lesz ennek a jele és emlékeztetője. – A nagy küzdelem, 437. o.