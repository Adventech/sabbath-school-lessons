---
title:  „Hirdessék Azokat Fiaiknak”
date:  09/11/2020
---

Az ótestamentumi Zsoltárok könyve fontos szerepet töltött be az ókori Izrael életében. Istentiszteleti alkalmakon, a közösségi istentisztelet keretein belül a zsoltárokat újból és újból elmondták, énekelték, gyakran hangszerkísérettel; az ószövetségi időben ez meghatározó eleme volt az istentiszteletnek. Izrael közösségként élt és az istentiszteletük is közösségi volt.

A zsoltárok valójában költemények, megzenésített énekek. A héber tehillim szó azt jelenti, hogy „dicsérő énekek”. Amikor Istent dicsérve éneklünk, imádjuk az Urat.

`Olvassuk el Zsolt 78:1-17 szakaszát! Mi az alapvető üzenete ennek a résznek, és hogyan kapcsolódik ez az oktatás és az imádat témaköréhez?`

A 78. zsoltár üzenete határozott. „…rejtett dolgokat szólok a régi időből” – mondja Aszáf a 2. versben. A „rejtett dolog” vagy „titok” (RÚF) nem „baljós” értelemben veendő, hanem inkább úgy, hogy „homályos” vagy „feledésbe merülő”, mint amilyen a régi idők történelme, mivel időben egyre távolabb és távolabb kerülünk a múlt eseményeitől. Itt az a lényeg, hogy Izraelben az oktatás részét képezte azoknak a történeteknek a megtanítása, amelyek bemutatták, hogyan vezette választott népét az Úr.

Figyeljük meg Zsolt 78:6-17 szakaszát! Az izraelitáknak milyen konkrét tanulságokat kellett átadni a gyermekeiknek? Mi volt a legfőbb célja ennek a tanításnak?

`Az oktatás egyik célja az volt, hogy a gyerekek megtanuljanak bízni Istenben és megtartsák parancsolatait. Hogyan tükröződik ugyanez a gondolat például Jel 14:12 versében?`

---

#### Ellen G. White idézetek

Szülők, segítsetek gyermekeiteknek Jézust beleszőni az élményeikbe, tanítsátok meg őket Isten házának legmélyebb tiszteletére! Értessétek meg velük, hogy amikor az Úr házába lépnek, ilyen gondolatokkal lágyítsák meg és fegyelmezzék szívüket: „Isten jelenlétébe lépünk. Gondolataink és indítékaink is legyenek tiszták. Ne legyünk büszkék, irigyek, féltékenyek, gonoszul gyanúsítók, gyűlölködők vagy álnok szívűek, mert a szent Isten jelenlétébe érkezünk. Ez az a hely, ahol Isten találkozik népével. Itt áldja meg őket. A magasságos és szent, aki az örökkévalóságban lakik, Ő vizsgálja most szívemet, Ő olvas titkos gondolataimban, és látja tetteimet.”

Testvéreim, nem akartok-e elgondolkozni ezeken a dolgokon? Figyeljétek meg, hogyan viselkedtek Isten házában, és milyen erőfeszítésekkel igyekeztek tanítani és példát mutatni gyermekeiteknek, hogy ápolják az Isten háza iránti tiszteletet. Lelkészeiteket tartjátok felelősnek gyermekeitek üdvösségéért, de saját felelősségeteket nem érzitek. Pedig szülők vagytok és tanítók, s mint Ábrahámnak, meg kell parancsolnotok házatok népének magatok után, hogy tartsák meg az Úr rendeléseit. – Bizonyságtételek, 5. köt., 494. o.

Megváltónk nem biztatott senkit sem arra, hogy járjon kora rabbinikus iskoláiba, mert nem akarta, hogy lelküket megrontsák a szüntelenül hajtogatott: „azt mondják” vagy „azt mondták”. Miért magasztalnánk bölcsességként emberek megbízhatatlan szavait, amikor nagyobb és biztos bölcsesség áll rendelkezésünkre?

Nagy hatást tett rám az, amit az örökkévaló dolgokból és az emberi gyengeségből láttam, és munkámra is befolyással volt. Semmi dicséretre vagy dicsőítésre méltót nem látok az emberben. Semmi okot a világi bölcsesség szerinti és az úgynevezett nagy emberek nézeteiben való bizalomra és e nézetek magasztalására. Hogyan lehetnek helyes fogalmaik Isten szándékairól és útjairól azoknak, akiknek nincs mennyei világosságuk? Vagy teljesen tagadják Istent, és nem vesznek tudomást létezéséről, vagy a saját véges fogalmaik szerint írják körül hatalmát.

Válasszuk inkább azt, hogy Istentől tanulunk, aki a mennyet és a földet teremtette; tőle, aki rendszerbe fogta az ég csillagait, és elrendelte a nap és a hold feladatát!

Helyes, ha az ifjúság úgy érzi, hogy a legmagasabb fokra kell fejleszteni értelmi képességeit. Ne akarjuk korlátozni azt a művelődést, aminek Isten nem szabott határt. De tudásunk nem ér semmit, ha nem hasznosítjuk azt Isten dicsőségére és az emberiség javára. – A nagy Orvos lábnyomán, 449. o.