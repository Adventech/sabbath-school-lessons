---
title:  „A Szentség Ékességében”
date:  11/11/2020
---

`Olvassuk el 1Krón 16:1-36 szakaszát, és próbáljuk meg elképzelni a jelenetet! Milyennek gondoljuk? Félelmetesen komolynak, vagy vidámnak, ünnepi hangulatúnak, esetleg mindkettőnek? Mit tanulhatunk ebből a történetből az istentiszteletről? Hogyan tanítsuk Isten tiszteletét, mi jellemezze a gyakorlatunkat?`

A szent sátor volt az istentisztelet helye, Isten ott lakozott az ókori Izrael népe között, ott jelentette ki a megváltási tervet. Az istentiszteletben és az arra való képzésben központi volt Jézus és a megváltási terv szerepe, mindezt előre vetítették a sátorszolgálatok. Nem sokat jelentene Isten számtalan, dicséretre, imádatra méltó tette sem az örök élet reménysége nélkül, amit Krisztus áldozati, helyettes kereszthalála által nekünk felkínál.

Továbbá figyeljük meg a szakasz „evangelizációs” irányát is, azt, hogy az egész világnak meg kell ismernie Izrael Istenét!

`„Adjatok az Úr nevének dicsőséget, hozzatok ajándékot, és jöjjetek eleibe, imádjátok az Urat a szentség ékességében” (1Krón 16:29). A „szentség ékességében”? Mit jelenthet ez?`

Először is gondoljunk arra, hogy milyen visszataszító, romboló, lealacsonyító a bűn! Azt is nehezen tudjuk elképzelni, hogy mennyire gonosz, rettenetes és megalázó istentiszteleti szokásokat követtek az Izraellel szomszédos népek, mint amilyen például a gyermekáldozatok bemutatása volt. Ezek a cselekmények kétségtelenül tükrözték, hogy milyenek voltak az emberek, akik ilyesmit gyakoroltak.

Az ókori Izraelnek viszont szent népnek kellett lennie, el kellett szakadniuk a környezetük gonosz szokásaitól. Isten azt várta tőlük, hogy szívükben és gondolataikban szentek legyenek, ez adott értelmet, szépséget istentiszteletüknek. Az ószövetségi próféták újból és újból hevesen kikeltek azok ellen, akik látszatra imádták az Urat, de gonoszság volt bennük, a szívük távol maradt tőle.

---

#### Ellen G. White idézetek

Ha a Szentlélek dolgozik az elmében, eltűnik az embertársak közötti elégedetlenkedés és vádaskodás. A feddhetetlenség Napjának ragyogó sugarai bevilágítják az elme és a szív rejtekeit, s Istent imádva többé nem teszünk különbséget szegény és gazdag, fehér vagy fekete között, mert az előítéletek eltűnnek. Ha Istenhez közeledünk, olyanok leszünk, mint egyetlen családhoz tartozó testvérek. Idegenek és vándorok vagyunk, egy jobb hon, a menny felé tartunk, ahol majd véget ér minden büszkeség, vád és önámítás. El lesz távolítva a lepel, és megláthatjuk az Urat a maga valóságában. Lehet, hogy imádságunk háza szerény, de Isten így is el fogja ismerni. Ha lélekben, igazságban és a szentség szépségében imádjuk Őt, akkor ez a hely lesz számunkra a menny kapuja. Ha ismételgetjük az Isten csodálatos közbelépései folytán kapott leckéket, és ha szívünk háláját imában és dicsőítésben fejezzük ki, akkor az angyalok segítenek minden emberi önzés eltávolításában. Velünk egyesülve adnak hálát és dicsőítik Istent, ezzel visszaverik Sátán erejét, eltávolítják a zúgolódást és a panaszkodást, s így Sátán teret veszít. – In Heavenly Places, 288. o.

Isten nem lakik kézzel készített templomokban, de megtiszteli jelenlétével népének összejöveteleit. Megígérte, hogy amikor közösen keresik Őt, beismerik bűneiket, és imádkoznak egymásért, Lelke által találkozik velük. De azoknak, akik istentiszteletre gyűlnek össze, minden gonoszságot le kell rakniuk. Ha nem lélekben, igazságban és a szentség szépségében imádják Istent, semmi hasznuk nincs abból, ha összejönnek. Ilyenekről mondja az Úr: „Ez a nép szájával közelget hozzám, és ajkával tisztel engemet; szíve pedig távol van tőlem.” (Mt 15:8) Akik imádják Istent, azoknak „lélekben és igazságban” kell imádniuk, „mert az Atya is ilyen imádókat keres magának” (Jn 4:23). – Próféták és királyok, 50. o.

A család szenthelye az otthon, az egyéné pedig a belső szoba vagy más nyugodt hely, ahol a legbensőségesebb módon tisztelheti Istent – a gyülekezet szenthelye azonban az imaház. Rendnek kell igazgatnia az istentisztelet helyét, idejét, lefolyását. Ne legyünk hanyagok és közömbösek semmivel kapcsolatban, ami szent, ami Isten tiszteletéhez tartozik. Ahhoz, hogy az ember a legmegfelelőbb módon dicsőíthesse Istent, gondolkodásának olyannak kell lennie, hogy éles különbséget tehessen szent és közönséges között. Akiknek nemes terveik, gondolataik és törekvéseik vannak, megerősítenek magukban minden gondolatot, amely Istenhez kapcsolódik. Boldogok, akiknek van szenthelyük, akár kicsiny, akár nagy, akár a hegyek barlangjában, akár a pusztában, akár pedig egyszerű faházban. Ha az a hely a legmegfelelőbb, legjobb, amit fel tudunk ajánlani az Úrnak, akkor jelenlétével szenteli meg, és szent lesz az a seregek Urának szemében. – Bizonyságtételek, 5. köt., 491. o.