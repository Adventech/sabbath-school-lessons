---
title:  Szombat - tapasztalni és megélni Isten jellemét
date:  12/12/2020
---

### E heti tanulmányunk
1Mózes 1–2; 2Mózes 16:14-29; Ézsaiás 58:1-14; Máté 12:1-13; Lukács 13:10-17 

> <p></p>
> „És azt mondta nekik: A szombat lett az emberért, nem az ember a szombatért. Mert az Emberfia ura a szombatnak is” (Mk 2:27-28, ÚRK).

Jodie volt az egyetlen hetednapi adventista az egyetemi csoportjában, és mivel eldöntötte, hogy szombatonként nem megy el közösségi programokra, mindenki tudomást szerzett a hitéről.

Egyszer felhívta az egyik barátja, Gayle, akinek a férje hat hétre elutazott, és megkérdezte, hogy nem töltené-e vele a következő hat péntek estét, hiszen olyankor „úgysem csinál semmit”.

Négy péntek estét együtt is töltöttek, zenét hallgattak, keresztényi tapasztalataikról beszélgettek, és igen jól érezték magukat. Az ötödik hét végén Gayle bement a városba vásárolni, és amikor az órájára nézett, ezt gondolta: De jó! Mindjárt itt a szombat. Akkor eszmélt rá, hogy az elmúlt négy hét során valami újat tapasztalt keresztényi életében. Fejlődött, többet megtudott Istenről és a hite elmélyült. A szombat alkalmat adott neki a tanulásra és a személyes fejlődésre.

Ez a történet is jól példázza, hogy a szombat nemcsak nyugalomnap, hanem a tanulás eszköze is lehet.

---

#### Ellen G. White idézetek

A szombat a természetre tereli gondolatainkat, és összeköttetésbe hoz a Teremtővel. A madarak énekében, a fák susogásában, a tenger zenéjében ma is hallhatjuk az Ő hangját, aki Ádámmal beszélgetett Édenben hűvös alkonyatkor. Miközben hatalmát szemléljük a természetben, vigaszra lelünk, mert ugyanaz az Ige, amely mindeneket teremtett, életet szól a léleknek is. Ő, „aki szólt: sötétségből világosság ragyogjon, Ő gyújtott világosságot a mi szívünkben az Isten dicsősége ismeretének a Jézus Krisztus arcán való világoltatása végett” (2Kor 4:6)…

A szombat nemcsak Izraelért rendeltetett, hanem a világért is. Az ember Édenben ismerte meg, és az a Tízparancsolat többi előírásához hasonlóan maradandóan kötelező érvényű. Krisztus kijelenti a törvényről, melynek a negyedik parancsolat egy része: „Míg az ég és a föld elmúlik, a törvényből egy jóta vagy egyetlen pontocska el nem múlik…” (Mt 5:18). Amíg a menny és a föld fennáll, addig a szombat is megmarad, mint a Teremtő hatalmának jelképe. Amikor pedig az Éden újra felvirágzik a földön, Isten szent pihenőnapját mindenki tisztelni fogja a nap alatt. A dicső újföld lakosai „szombatról szombatra” eljőnek „engem imádni, szól az Úr” (Ésa 66:23). – Jézus élete, 281, 283. o.

Isten emléket emelt teremtői hatalmának, és azt az embernek adta, hogy meglássa Őt keze munkáiban. A szombat arra tanít, hogy a Teremtő dicsőségét teremtett műveiben szemléljük. Jézus ugyanezt akarja. Ezért merítette mélységes tanításait a természet szépségéből. Tanulmányozzuk a természetbe írt tanításokat a szent nyugalomnapon jobban, mint bármely más napon! Tanulmányozzuk a Megváltó példázatait ott, ahol elmondta őket: a mezőn, a berekben, a szabad ég alatt, a pázsiton és a virágok között. Amikor kimegyünk a természetbe, Krisztus valóságossá teszi jelenlétét számunkra, és figyelmünket a maga békességére és szeretetére irányítja. – Krisztus példázatai, 25. o.

Ameddig Istent azért imádjuk, mert Ő a teremtő, addig a szombat lesz ennek a jele és emlékeztetője. Ha a szombat egyetemes ünnep lett volna, az ember értelmével és szívével felfogta volna a Teremtőt, akit tisztelet és imádat illet, és soha senki nem lett volna bálványimádó, istentagadó vagy hitetlen. A szombat ünneplése az igaz Istenhez való hűségünk jele, ahhoz az Istenhez, „aki teremtette a mennyet és a földet, és a tengert és a vizek forrásait”. Tehát az Isten imádására és parancsolatai megtartására felszólító üzenet a negyedik parancsolat megtartására különös súllyal szólít. – A nagy küzdelem, 437. o.