---
title:  Az Újrafelfedezés Ideje
date:  14/12/2020
---

Amikor az Úr arra szólította Mózest, hogy vezesse ki az izraelitákat Egyiptomból, akkorra a többség már elfelejtette, hogy ők Isten népe. Újból fel kellett ismerniük, hogy valójában ki az az Isten, aki imádatra szólítja őket és csodálatos jövőt ígér nekik. A szombat kiemelkedő tanulási élmény volt az újrafelfedezés útján. Ez a nap a többi nép számára is világosan jelezte, hogy különleges a kapcsolat Isten és a népe között. A manna tapasztalata jól példázza, hogyan tanította az izraelitákat az Úr.

`Milyen tanulságokat szűrhettek le az izraeliták 2Móz 16:14-29 szakasza szerint?`

Az izraeliták Istentől kapták a manna csodáját, mindig csak egy napra való ételt adott nekik. Ha több hullott volna, megfeledkezhettek volna arról, hogy ki látja el őket ennivalóval. Ezért Isten mindennap csodát tett, ami által a nép tapasztalta az Úr gondoskodását. Szombaton azonban, aminek rendkívüli napnak kellett lennie, más volt a helyzet. Ekkor két csoda is történt: pénteken dupla mennyiségű mannát kaptak, ami ráadásul nem romlott meg éjjel. Így szombaton az izraeliták csodálhatták Istent, a szabadítójukat, valamint újból megtanulhatták, mit is jelent az Ő népének lenni.

A nép negyven éven át ette a mannát (2Móz 16:35). Isten azt is meghagyta Mózesnek, hogy tegyenek félre belőle egy ómerrel, emlékeztetőként arra, hogyan táplálta őket a pusztában (2Móz 16:32-33), továbbá ez felidézte a szombat különleges tapasztalatát is. Voltak még egyéb esetek is, amelyekkel Isten világossá tette előttük, hogy rendkívüli nap a szombat.

Ez a nap segített az izraelitáknak újra felfedezni a saját identitásukat és Isten hatalmát. Engedelmességet kért tőlük az Úr, hogy szenteljék meg a hetedik napot, miközben még mélyebben meg kellett ismerniük a Teremtő jellemét, tartós kapcsolatot építve vele.

`Tegyük fel, hogy egy tinédzserrel beszélgetünk, aki „unalmasnak” érzi a szombatot. Azért tartja csak meg, mert a Biblia előírja és a szülei ezt kérik tőle. Mit javasolnánk neki, aminek a segítségével (újból) felfedezhetné, hogy a hetedik nap remek alkalom a pozitív tanulásra?`

---

#### Ellen G. White idézetek

Amikor az Úr kiszabadította Egyiptomból Izráel népét, s rájuk bízta törvényét, akkor arra is tanította őket, hogy a szombat megünneplése által legyenek megkülönböztethetők a bálványimádóktól. Ez különböztette meg Isten fensőbbségének elismerőit azoktól, akik nem hajlandók teremtőjüknek és királyuknak ismerni el Istent. „Legyen közöttem és Izráel fiai között örök jel ez” – mondta az Úr, „megtartsák azért az Izráel fiai a szombatot, megszentelvén a szombatot nemzetségről nemzetségre, örök szövetségül” (2Móz 31:17, 16).

Amikor Izráel gyermekei kijöttek Egyiptomból, hogy Kánaánba vonuljanak, a szombat volt a megkülönböztető jel. Úgy ma is ez a jel különbözteti meg Isten népét a világtól, amikor kijönnek onnan, hogy belépjenek a mennyei nyugalomba. A szombat az Isten és népe között fennálló kapcsolat jele. Annak jele, hogy tisztelik Isten törvényét, s ez különbözteti meg a hű alattvalókat a törvényszegőktől. – Bizonyság­tételek, 6. köt., 349. o.

Az Egyiptomból való kivonuláskor Isten nyomatékosan felhívta a nép figyelmét a szombat megszentelésére. Rabszolgaságuk idején felvigyázóik a hetenkénti munkateljesítmény állandó emelésével akarták rábírni őket arra, hogy szombaton is dolgozzanak. Minduntalan nehezebb és szigorúbb munkafeltételeket szabtak meg. Isten azonban megszabadította a zsidókat a szolgaságból, és olyan helyre vitte őket, ahol zavartalanul megtarthatták Jahve minden parancsát. A Sínai-hegynél elhangzott a törvény. Isten ráírta „ujjával” (2Móz 31:18) két kőtáblára, és átadta Mózesnek. A csaknem negyven évig tartó vándorlás alatt Isten állandóan úgy emlékeztette a zsidókat az általa meghatározott nyugalomnapra, hogy minden hetedik napon szünetelt a mannahullás, az előkészület napján hullott kétszeres adag pedig csodálatosképpen nem romlott meg. – Próféták és királyok, 180. o.

Földi szolgálata idején Krisztus hangsúlyozta a szombatra vonatkozó kötelezettségeket. Minden tanításából kitűnt, hogy tiszteletben tartja azt az intézményt, amelyet maga hozott létre. Abban az időben a szombatot annyira eltorzították, hogy ünneplése inkább az önző és zsarnok ember jellemét tükrözte, nem pedig Istenét. Krisztus eltette az útból a hamis tanításokat, amikkel téves színben tüntették fel Istent azok, akik azt állították, hogy ismerik Őt. A rabbik könyörtelen gyűlölete kísérte, de Ő még látszat szerint se alkalmazkodott kívánalmaikhoz, hanem ment egyenesen előre, megtartva a szombatot Isten törvénye szerint.

Félreérthetetlen szavakkal tett bizonyságot Jahve törvénye iránti tiszteletéről: „Ne gondoljátok, hogy azért jöttem, hogy érvénytelenné tegyem a törvényt vagy a próféták tanítását. Nem azért jöttem, hogy érvénytelenné tegyem, hanem hogy betöltsem azokat. Mert bizony mondom néktek, hogy amíg az ég és a föld el nem múlik, egy jóta vagy egy vessző sem vész el a törvényből, míg minden be nem teljesedik. Tehát ha valaki a legkisebb parancsolatok közül akár csak egyet is eltöröl, és úgy tanítja az embereket, az a legkisebb lesz a mennyek országában; ha pedig valaki ezeket megtartja és tanítja, nagy lesz az a mennyek országában.” (Mt 5:17–19) – Próféták és királyok, 183. o.