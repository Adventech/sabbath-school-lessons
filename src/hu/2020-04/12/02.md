---
title:  A Meglepetések Napja
date:  13/12/2020
---

Gondolkoztunk már azon, hogy Isten vajon miért adott két, egymással összhangban lévő teremtési beszámolót Mózes első könyve első két fejezetében? Az 1. fejezet számba veszi a teremtés hetének eseményeit és a föld egyre jobban kibontakozó csodáit, amint alakot ölt, majd élettel telik meg, a csúcspont pedig a férfi és a nő megteremtése volt a hatodik napon. A 2. fejezet szintén beszámoló, csakhogy más nézőpontból, ugyanis a hatodik napra esik a fő hangsúly. Most Ádám kerül a kép középpontjába, és a beszámoló azt érzékelteti, hogy minden az ő és az asszony kedvéért lett: a kert, a folyók és az állatok. A teremtés túlságosan mély téma ahhoz, hogy csak egyetlen beszámoló adjon hírt róla. Először hallunk a Teremtőről, aki nagy hatalmú, művész, akinek van szeme a tökéletes szépségre. Utána úgy találkozunk Istennel, mint akinek fontosak a kapcsolatok: azt akarja, hogy az emberek szeressék egymást, gondoskodjanak egymásról és a többi teremtményről.

`Olvassuk el Mózes első könyve 1–2. fejezetét, utána pedig gondolkodjunk el azon, hogy az első szombat (1Móz 2:1-3) hogyan kapcsolódik az első, majd a második teremtési történethez! Mire következtetünk ebből? Ennek alapján mit jelent az, hogy Isten megáldotta és megszentelte a szombatot? `

Képzeljük magunkat Ádám és Éva helyébe azon a szombaton! Ez az életünk első napja, az első nap, amit a házastársunkkal és Istennel töltünk. Mennyit lehet tanulni! Elkezdjük megismerni Istent, aki annyi szépséget teremtett. Az egyik pillanatban csodálkozva figyeljük az elefántot, a következőben már egy békát nézünk – mind egyedi, különleges. Elmosolyodunk, látva a zsiráf vagy a bivaly lépéseit. Egy hang sem jön ki a torkunkon, annyira ámulatba ejt a színek és formák sokasága, lenyűgöz a hangok szimfóniája. Gyönyörűséggel tölt el az ízek és illatok sokasága, örömünket leljük a különböző dolgok felfedezésében. A legfontosabb, hogy mind többet megtudhatunk a kapcsolatokról: a felelősségről, a gondoskodásról és a szeretetről. Mindezt a Teremtő társaságában éljük át és a többi teremtménnyel együtt kezdjük gyakorolni. Ádám és Éva számára semmiképp sem lehetett passzív élmény az első szombat. Isten teremtette ezt az alkalmat számukra, hogy az Alkotóra és a teremtményeire figyelhessenek. A meglepetések napja volt ez.  

`Soroljuk fel, mennyi mindent tanulhatott Ádám és Éva az első szombaton! Ezek közül melyek vannak meg még ma is, csak talán más formában? Hogyan gazdagíthatja mindez a szombatjainkat?`

---

#### Ellen G. White idézetek

A hatalmas Jahve lefektette a föld alapjait; az egész világot szépségbe öltöztette, és az ember számára hasznos dolgokkal töltötte meg; megteremtette a szárazföld és a tenger csodáit. A teremtés hatalmas munkája hat nap alatt befejeződött. És Isten „[...] megszűnék a hetedik napon minden munkájától, amelyet alkotott vala. És megáldá Isten a hetedik napot, és megszentelé azt; mivelhogy azon szűnt vala meg minden munkájától, melyet teremtve szerzett vala Isten” (1Móz 2:2–3). Isten elégedetten nézte keze munkáját. Minden tökéletes volt, méltó isteni szerzőjéhez. És Isten megpihent, nem mintha elfáradt volna, hanem mint aki nagyon meg van elégedve bölcsessége és jósága gyümölcsével, dicsősége megmutatkozásával…

Isten azzal, hogy megáldotta a hetedik napot, emléket állított az Édenben teremtési művének. A szombatot rábízta Ádámra, az egész emberi család atyjára és képviselőjére. Megünneplésével a föld minden lakója kifejezheti hálás elismerését azért, hogy Isten a Teremtője, jogos és legfőbb Ura. Tehát a szombat beiktatása teljesen emlékeztető jellegű az egész emberiség számára. Nincs benne semmi homályos, és nem korlátozódik egyetlen népre.

Isten látta, hogy az embernek még a Paradicsomban is szüksége van a szombatra; arra, hogy a hét egyik napján félretegye saját érdekeit és foglalatosságát, mélyebben elgondolkozzon Isten művein, elmélkedjen hatalmáról és jóságáról. Szüksége volt a szombatra, hogy az élénkebben emlékeztesse Istenre, és hálát ébresszen, mert jóságos Teremtőjétől kapta mindazt, aminek örül, és amit birtokol. – Pátriárkák és próféták, 47–48. o.

Isten komoly áldásokat szőtt a szombat megünneplésébe, ezért azt kívánja, hogy a szombat az öröm napja legyen számunkra. A szombat beiktatásánál jelen volt az öröm is. Isten elégedetten szemlélte keze munkáját. Mindarról, amit teremtett, megállapította, hogy igen jó (1Móz 1:31). A menny és a föld ujjongással telt meg. „Együtt örvendeztek a hajnalcsillagok, és Istennek minden fiai vigadoztak” (Jób 38:7). Bár később bűn tört be a világba, hogy tönkretegye Isten tökéletes művét, az Úr még mindig nekünk adja szombatját, annak tanúját, hogy mindent a végtelen jóságú és kegyelmű Mindenható teremtett. Mennyei Atyánk azt kívánja, hogy a szombatünneplés segítségével megőrizze az emberek között az igaz Isten ismeretét. Azt kívánja, hogy a szombat Őrá, az igaz, élő Istenre terelje gondolatainkat, s Isten ismerete életet és békét adjon nekünk. – Bizonyságtételek, 6. köt., 349. o.