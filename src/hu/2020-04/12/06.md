---
title:  A Közösség Ideje
date:  17/12/2020
---

Jézus példát mutatott a tanítványainak a zsinagógalátogatás heti szokásának gyakorlására, akik Jézus feltámadása után is követték ezt a mintát, és így tettek Jézus más követői is. A zsinagógák váltak az elsődleges helyszínekké, ahol az apostolok a feltámadásról beszéltek, a szombat pedig a közösségi összejövetelek fontos alkalma volt, amikor tanulhattak. Végtére is Jézus volt a zsidó Messiás, az Ő érkezését jövendölte meg az Ószövetség, amit minden szombaton olvastak a zsinagógában. Mi lehetett volna megfelelőbb hely a hívők számára arra, hogy Jézusról beszéljenek, bizonyságot tegyenek a zsidóknak és mindazoknak, akik félték Istent (lásd ApCsel 13:16, 26)?

`Keressük ki a következő igéket! Hogyan tettek bizonyságot Jézus követői a nyilvános tereken? E szakaszokat olvasva gondolkozzunk azon, hogy hol és kihez beszéltek, mit mondtak, milyen eredménnyel! ApCsel 13:14-45; 16:13-14; 17:1-5; 18:4`

Az apostolok bizonyságtétele személyes és biblikus volt. Pál részletesen elbeszélte Izrael történelmét, onnan kezdte, hogy „a mi atyáink” Egyiptomban voltak (ApCsel 13:17), majd folytatta a honfoglalással, a bírákon, a királyokon át Dáviddal, aki tökéletes kapcsolódási pont volt Jézushoz.

Pál meg a többiek szintén bemutatták, hogy mennyire érthető, logikus a Szentírás összefüggésében a személyes tapasztalatuk, mindaz, amit felismertek. Információt közöltek, vitáztak, beszéltek. Hatalmas ereje volt a személyes bizonyságtevésüknek és a Szentírásnak, amiről prédikáltak, tanítottak és beszélgettek. Amint az Igéből kitűnik, néhány vallási vezető irigyelte az apostolok hatalmát és azt, amilyen hatást gyakoroltak az emberekre, zsidókra és pogányokra egyaránt.

A Hetednapi Adventista Egyház történelme is mutatja, hogy prédikálással és tanítással/beszélgetéssel mindig teret adunk a bizonyságtételnek meg az igemagyarázatnak. A szombatiskola és az istentisztelet, valamint az egyéb szombati programok (például ifjúsági alkalmak) kombinációja jelentős tanítási alapot biztosít az adventista istentiszteletben. Mindez lényeges a szombati tanuláshoz, persze szükség van még egyéb alkalmakra is.

---

#### Ellen G. White idézetek

A szombat célja nem az, hogy a tétlenség ideje legyen. A törvény nem engedi meg a világi munkát az Úr nyugalomnapján, ezért a megélhetésünket biztosító tevékenységet szüneteltetjük. Ezen a napon nem végzünk olyan munkát, ami hasznot hajt, vagy világi mulatságokat szolgál. Amiképpen Isten megnyugodott szombatnapon és megáldotta azt, ugyanúgy az embernek is abba kell hagynia a munkát, hogy a szombat szent óráit egészséges pihenésre és szent cselekedetekre fordíthassa. De az, amit Megváltónk a betegekért tett, összhangban volt Isten törvényével, és megdicsőítette a szombatot.

A szenvedések enyhítését Megváltónk az irgalmasság cselekedetének nyilvánította, ezért nem jelenti törvénye megrontását.

A szenvedőket sohasem szabad elhanyagolnunk. Jézus Krisztus a saját példájával mutatta meg, hogy a segítségnyújtás szombatnapon helyénvaló. – Az én életem ma, 231. o.

Pál szavait Isten Lelke ihlette, úgy hogy érintette a hallgatóság szívét. Az apostolnak az ótestamentumi próféciákra való hivatkozása, valamint az a kijelentése, hogy ezek beteljesedtek a názáreti Jézus tanításaiban: sok lelket meggyőzött, akik várták a megígért Messiás eljövetelét. A szónok határozottan kijelentette: az üdvígéret zsidónak és pogánynak egyaránt szól; s ez reménnyel és örömmel töltötte el azokat is, akik test szerint nem tartoztak Ábrahám leszármazottaihoz.

„Mikor pedig kimentek a zsidók zsinagógájából, kérék a pogányok, hogy a következő szombaton prédikálják nekik ezen beszédeket.” Az istentisztelet befejezése után, „sokan a zsidók közül és az istenfélő prozelitusok közül követék Pált és Barnabást; akik szólván hozzájuk, bíztaták őket, hogy maradjanak meg az Isten kegyelmében” (Csel 13:42–43). – Az apostolok története, 172–173. o.

Ó, bárcsak mindannyian megláthatnák – ahogyan én láttam – azoknak örömét, akik minden képességük felhasználásával alázatosan és szerényen dolgoznak annak érdekében, hogy az emberek Jézushoz térjenek! Ó, micsoda örömben lesz részük a munkásoknak, amikor a hozzájárulásuk által üdvözült lelkek hálájukat fogják kifejezni irántuk a mennyei hajlékokban!

Noha Krisztust mint az egyedüli Üdvözítőt fogják magasztalni, hálaszavakat szólnak majd az üdvösségük érdekében fáradozó emberi eszközöknek is. Köszönetnyilvánításukat a következő szavakkal fejezik majd ki: „Olyan életet éltem, mellyel gyalázatot szereztem Megváltómnak, de te szeretetet tanúsítottál irántam, és megmagyaráztad nekem Isten Igéjét… Felfigyeltem a te imáidra, könyörgéseidre, őszinte könnyeidre és gondoskodásodra. Arra gondoltam, hogy biztosan az igazságot birtoklod, különben nem törekednél megmenteni másokat is. Én magam olvastam Isten Igéjét, és felfedeztem, hogy igaz, amit nekem mondtál. Most pedig üdvösséget nyertem, ezért áldom az én Megváltómat az Ő csodálatos irgalmáért és megbocsátó szeretetéért.” – Reflecting Christ, 236. o.