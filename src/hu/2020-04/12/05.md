---
title:  Amikor Egyensúlyba Kerülhetünk
date:  16/12/2020
---

Jézus tisztelte és kiemelte Isten törvényének fontosságát (Mt 5:17-18), miközben kifogásolta, ahogyan azt a vallási vezetők magyarázták. A szombatünneplést érintő döntéseivel ment a leginkább szembe a kor vallási rendszerével. A zsinagógákban természetesen biztosították a tanulás lehetőségét szombaton, mindig felolvastak a Tórából és magyarázták is az olvasottakat. Az írástudók és a farizeusok jól ismerték a törvény betűjét. Jézus azonban még sokkal tovább ment azzal, ahogyan szombatonként tanította a követőit.

`Olvassuk el Mt 12:1-13 és Lk 13:10-17 szakaszait! Mire tanította Jézus a kortársait ezekkel az esetekkel, és mire szólít bennünket?`

A Jézus szombati gyógyításai körüli nézeteltérések fontos lelki vitákhoz vezettek a bűn természetéről, a nyugalomnap céljáról, Jézus és az Atya kapcsolatáról és Jézus hatalmáról. E heti alapigénk jól összefoglalja, hogyan viszonyult Ő a hetedik naphoz: „És azt mondta nekik: A szombat lett az emberért, nem az ember a szombatért. Mert az Emberfia ura a szombatnak is” (Mk 2:27-28, ÚRK). Azt akarta kihangsúlyozni, hogy a nyugalomnap nem válhat teherré. Isten azért adta (teremtette), hogy sajátságos alkalmat biztosítson az embereknek, amikor még többet megtudhatnak a hetedik napot elrendelő Isten jelleméről. Ilyenkor tapasztalati úton tanulhatnak, miközben a természet világát csodálják.

Jézus tettei kérdéseket ébresztettek az emberekben, és Ő ezek által arra késztette a tanítványait, a zsidó vezetőket és a tömegeket, hogy még mélyebben gondolkodjanak el a Szentírásról és arról, hogy mit jelent számukra Isten, valamint a hit. Könnyen leragadhatunk a szabályoknál és a rendelkezéseknél, amelyek önmagukban nem rosszak, csak öncélúvá válhatnak, ahelyett, hogy a célra mutató eszközök lennének. Valójában az a cél, hogy megismerjük Isten jellemét, azét, akit szolgálunk. Ez vezet el a neki való hűséges engedelmességhez, aminek az az alapja, hogy bízunk Krisztus igaz­ságának érdemeiben.

`Mi a helyzet a mi szombatünneplésünkkel? A gyakorlatunkban pusztán a tiltások napja lett belőle, ahelyett, hogy igazán megpihennénk az Úrban és jobban megismernénk Őt? Ebben az esetben min változtathatunk, hogy több áldást tapasztalhassunk abból, amit Isten nekünk szán?`

---

#### Ellen G. White idézetek

Midőn a zsidók eltávolodtak Istentől, ami maga után vonta Krisztus hit általi igazságának elvesztését, számukra maga a szombat is elvesztette jelentőségét. Sátán magát akarta felmagasztalni, igyekezett elvonni az embereket Krisztustól, a szombatot pedig megrontani, mert ez Jézus hatalmának a jele. A zsidó vezetők betöltötték Sátán akaratát azzal, hogy Isten pihenőnapját terhes követelményekkel bástyázták körül. Krisztus idejében a szombatot már annyira elferdítették, hogy megtartása inkább az önző, önkényes ember jellemét tükrözte, mint a szerető mennyei Atyáét. A rabbik tulajdonképpen úgy mutatták be Istent, mint aki olyan törvényeket ad, melyeket az embernek lehetetlen megtartani. Az embereket rávették, hogy önkényúrnak tekintsék Istent, s úgy gondolják: a szombatnak az Ő kívánalmai szerinti megtartása tette az embert kőszívűvé, kegyetlenné. Krisztusnak kellett ezeket a téves elképzeléseket helyreigazítani. Bár a rabbik könyörtelen ellenségeskedéssel követték Őt, Jézus még látszólag sem alkalmazkodott követelményeikhez, hanem ment a maga útján, és a szombatot Isten törvénye szerint tartotta meg. – Jézus élete, 283. o.

Akinek élő kapcsolata van Istennel, tudja, hogy a menny együtt munkálkodik az emberrel. Az Istennel együtt munkálkodó lélek csak a jót fogja cselekedni, szereti az irgalmat, és alázatosan jár Isten előtt… Amikor Jézus szombatnapon gyógyított, és a törvény áthágásával vádolták meg, így szólt vádolóihoz: „Szombatnapon nem oldja-é el mindenitek az ő ökrét vagy szamarát a jászoltól, és nem viszi-é itatni? Hát ezt, az Ábrahám leányát, kit a Sátán megkötözött ímé tizennyolc esztendeje, nem kellett-é feloldani e kötélből szombatnapon? És mikor ezeket mondta, megszégyenülének mindnyájan, kik magokat néki ellenébe veték; és az egész nép örül vala mind azokon a dicsőséges dolgokon, amelyek ő általa lettek.” Az Úr irgalommal tekint teremtményeire. – The Southern Work, 57. o.

Őrizzük féltékenyen a szombat kezdetét és végét. Ne feledjük, hogy a szombat minden perce megszentelt…

Az előkészület napján szenteljünk figyelmet további kötelességekre. Pénteken tegyünk félre minden nézeteltérést a testvérek között a családban és a gyülekezetben. Űzzünk ki lelkünkből minden keserűséget, haragot és rosszindulatot. Alázatos lelkülettel „valljátok meg bűneiteket egymásnak és imádkozzatok egymásért, hogy meggyógyuljatok” (Jak 5:16).

Szombat kezdete előtt tereljük el gondolatainkat világi ügyekről, amint testünk is abbahagyja a világi foglalkozást. Isten azért helyezte szombatját a hatodik nap után, hogy az emberek megállhassanak és visszatekinthessenek az elmúlt hétre, hogy lássák, az elmúlt hét folyamán mennyiben gyarapodtak az abba a tiszta országba való előkészületeik terén, ahova nem engedik be a törvényszegőt. Minden szombaton tartsunk elszámolást magunkban, hogy lássuk, vajon az elmúlt hét lelki nyereséget vagy lelki veszteséget hozott. – Bizonyságtételek, 6. köt., 356. o.