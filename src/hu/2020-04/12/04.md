---
title:  A Helyes Fontossági Sorrend Tanulásának Ideje
date:  15/12/2020
---

Izrael Istennel való tapasztalatában a hullámhegyek és hullámvölgyek szorosan összefüggtek azzal, ahogyan a szombathoz viszonyultak. Isten annak a jelét látta abban, ha nem akartak figyelni a szombatra, hogy valójában nem tartották Őt fontosnak az életükben (Jer 17:19-27). Amikor újból elkötelezték magukat Isten szent napja mellett, az része lett a helyreállításnak is, jelezve, hogy helyreállt a fontossági sorrendjük. Ézsaiás próféta könyve 58. fejezete érdekes ellentétre mutat rá.

`Olvassuk el Ézsaiás próféta könyve 58. fejezetét! Mit mond itt Isten a népé­nek, ami ránk éppúgy vonatkozik ma?`

Az izraeliták Isten követőinek mutatták magukat, az istentiszteletükkel, a böjtölésükkel, az istentiszteletük végeztével azonban kiderült, hogy csupán a helyes viselkedés rutinlépéseit követték, nem kötelezték el magukat őszintén, tiszta szívből Isten törvénye mellett. Ézsaiás az 58. fejezetben azt részletezi, hogy mit vár el a népétől az Úr.

Ez még nem minden. Olvassuk el újból a 13-14. verseket! A fejezet végén miért összpontosít a szombatra az Úr? A próféta a fejezet többi részében használt kifejezésekhez hasonlókkal figyelmeztet: „nem űzöd kedvtelésedet”, „nem végzed dolgaidat”, „nem találsz magadnak foglalatosságot, és nem szólsz hamis beszédet” (ÚRK). Vagyis a szombatünneplés nem azt jelenti, hogy az istentisztelet lépésein rutinszerűen végigmegyünk ugyan, de közben a saját gondolatainkkal vagyunk elfoglalva, igazából nem az istentiszteletre figyelünk. A szombatnak „gyönyörűségnek” kell lennie, amit tisztelünk. A fejezet többi részének összefüggésében a nyugalomnap lényege, hogy gyönyörűségünkre szolgáljon, ha Isten jelleméről és szándékairól tanulunk, majd az életünkben, az emberi kapcsolatainkban tükröződjön az Ő jelleme, mint ahogyan a tervei is. Az még nem elég, ha az ember tudja, hogyan kell gyakorolni a szombatünneplést és az istentiszteletet. A tanulásnak hatnia kell az életünkre. A szombat annak az ideje, amikor megtanuljuk és alkalmazzuk is a helyes fontossági sorrendet.

`Valóban gyönyörűségnek tartjuk a szombatot? Ha nem ez lenne a helyzet, mit tehetnénk azért, hogy ez történjen? Hogyan tanulhatunk meg gyönyörűséget találni ebben a napban? Meg tudjuk már „szentelni” a nyugalomnapot? Beszélgessünk erről a csoportunkban! Törekedjünk a gyakorlatiasságra!`

---

#### Ellen G. White idézetek

Krisztus arra akarta tanítványait, ellenségeit tanítani, hogy az Istennek való szolgálat a legelső. Isten munkájának célja e világon az ember megváltása, ezért amit meg kell tenni szombaton e munka teljesítéséhez, az összhangban áll a szombat-paranccsal. Jézus az érvelésre azzal tette föl a koronát, hogy kijelentette: Ő „a szombatnak ura” – vagyis felette áll minden kérdésnek és minden törvénynek. A végső Bíró ugyanarra a törvénycikkre mutatva menti fel őket a vád alól, amelyre a vádlók is hivatkoznak.

Jézus nem zárta le az ügyet annyival, hogy megfeddte ellenségeit. Kijelentette, hogy vakságukban szem elől tévesztették a szombat célját. Így szólt: „Ha pedig tudnátok, mi ez: Irgalmasságot akarok és nem áldozatot, nem kárhoztattátok volna az ártatlanokat.” (Mt 12:7) Számos, lélek nélküli szertartásuk nem helyettesíthette azt az igazsághoz hű feddhetetlenséget és gyöngéd szeretetet, amely Isten igaz imádóját mindig is jellemezte. – Jézus élete, 285. o.

A szombat arany kapocs, mely egybekapcsolja Istent és az Ő népét. A szombat parancsát azonban megrontották. Isten szent napját megszentségtelenítették. A bűn embere kitépte helyéből a szombatot, és közönséges munkanapot dicsőített fel helyette. Rés támadt a törvényen, s ezt nekünk kell helyreállítanunk. Az igazi szombatot kell ismét felmagasztalnunk jogos helyére, Isten nyugalomnapjaként. Ésaiás 58. fejezete írja le ezt a feladatot, mely Isten népére vár. Fel kell magasztalniuk és tiszteltté tenniük a törvényt. Fel kell építeniük a régi romokat, az emberöltők alapjait felrakniuk. Akik ezt végzik, azokról mondja Isten: „Megépítik fiaid a régi romokat, az emberöltők alapzatait felrakod, és neveztetsz romlás építőjének, ösvények megújítójának, hogy ott lakhassanak. Ha megtartóztatod szombaton lábadat, és nem űzöd kedvtelésedet szent napomon, és a szombatot gyönyörűségesnek hívod, az Úr szent és dicsőséges napjának, és megszenteled azt, dolgaidat nem tévén, foglalkozást sem találván, hamis beszédet sem szólván. Akkor gyönyörűséged lesz az Úrban, és én hordozlak a föld magaslatain, és azt művelem, hogy Jákobnak, atyádnak örökségével élj, mert az Úr szája szólt.” (Ésa 58:12–14) – Bizonyságtételek, 6. köt., 351. o.

Tanuljunk, elmélkedjünk és imádkozzunk. Akkor megnyílik lelki látásunk, akkor látni fogjuk a mennyei templom belső udvarait. Fülünk felfogja a trón körül álló mennyei kar énekeinek és hálaadásának témáit…

Isten arra tanít, hogy jöjjünk össze házában a tökéletes szeretet gyakorlására. Ez majd előkészíti a föld lakosait azokra a lakóhelyekre, melyekért Krisztus mennybement, hogy elkészítse az Őt szeretők számára. Ott majd szombatról szombatra, újholdról újholdra összejönnek a szenthelyen, s egyesítik hangjukat a legmagasztosabb énekekben, dicséretekben és hálaadásokban a trónon ülő és a Bárány iránt örökkön örökké. – Bizonyságtételek, 6. köt., 368. o.