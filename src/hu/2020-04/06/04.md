---
title:  Jézus, A mester
date:  03/11/2020
---

Az Újszövetség egyetlen másik fejezetének a kezdete sem ismertebb, mint ez: „Kezdetben volt az Ige, és az Ige Istennél volt, és Isten volt az Ige” (Jn 1:1, ÚRK). Azután hamarosan elérünk a feledhetetlen kijelentéshez: „Az Ige testté lett, és közöttünk lakozott, és láttuk az ő dicsőségét, mint az Atya egyszülöttjének dicsőségét, aki teljes volt kegyelemmel és igazsággal” (Jn 1:14, ÚRK).

`Ki volt Jézus és mit végzett el a földön? Mit tudhatunk meg erről Jn 1:1-14 szakaszából? Ezek szerint miért kimagasló példakép a tanárok számára?`

Ugyanaz az Isten, aki a kertben Ádámmal és Évával beszélt, majd megszólította Jákóbot a semmi közepén, emberként jelent meg. Az Újszövetség elmondja, hogy Jézus személyében jelent meg.

A továbbiakban a fejezet leírja: Keresztelő János prédikálásának olyan nagy hatása lett, hogy még a jeruzsálemi vallási vezetők is megsejtették a különlegességét. Ő viszont egy nálánál hatalmasabb személy útját készítette elő. Már közeledett, aki felfoghatatlanul rendkívüli volt, és Keresztelő János még arra sem tartotta magát méltónak, hogy „a saruja szíját” megoldja (Jn 1:27, ÚRK).

Másnap meglátta Jézust, és kijelentette, hogy Ő az Isten Fia. Akkor és a következő napon is úgy nevezte, hogy „az Isten Báránya” (Jn 1:29, 36, ÚRK).

Keresztelő János két tanítványa is eldöntötte, hogy Jézus követője lesz. Amikor pedig Jézus megkérdezte tőlük, mit keresnek, úgy szólították, hogy „Rabbi (ami megmagyarázva azt teszi: Mester)” (Jn 1:39).

Jézus tehát Rabbi, Mester, akihez fogható emberi tanító soha nem volt, mivel Ő Isten. Másként szólva, Isten emberi formában jött le az emberekhez, és emberként, rabbiként, tanítóként lépett fel. Nem is csoda, hogy Ellen White ezt írta róla: „Ő volt a legnagyobb Tanító, akit a világ valaha látott” (Signs of the Times, 1886. június 10.). Végtére is Ő Isten.

`Miért Jézustól tanulhatjuk meg a lelki dolgok tanításának legjobb módját? Mit mondhatunk az Ő példájából kiindulva: a tanítás szempontjából miért nem csupán a szavaink számítanak, hanem a tetteink is?`

---

#### Ellen G. White idézetek

A bűn elzárta az embert Istentől, azért a megváltás terve nélkül sorsa az Istentől való örök elszakadás, a vég nélküli éjszaka sötétsége lett volna. A Megváltó áldozata újra lehetővé tette az Istennel való érintkezést. Személyesen nem mehetünk Isten színe elé; bűnös állapotunkban nem láthatjuk arcát, azonban szemlélhetjük Őt, és érintkezhetünk vele Jézus, a Megváltó által. Isten dicsősége ismeretének világossága „Jézus Krisztus arcán” nyilatkozott meg (2Kor 4:6). „Isten... Krisztusban megbékéltette magával a világot.” (2Kor 5:19)

„És az Ige testté lett és lakozzék miközöttünk (és láttuk az ő dicsőségét, mint az Atya egyszülöttjének dicsőségét), aki teljes vala kegyelemmel és igazsággal... Őbenne vala az élet, és az élet vala az emberek világossága” (Jn 1:14, 4), Jézus élete és halála megváltásunk ára. Ez nemcsak az élet ígérete számunkra, hanem annak is eszköze, hogy újra megnyíljanak számunkra bölcsességeinek kincsei: jellemének azok a feltártabb és magasabb rendű kinyilatkoztatásai, amelyeket az Éden szentjei is ismertek. – Előtted az élet, 28. o.

Különleges meghívás folytán járulunk Istenhez. Ő már vár ránk, hogy bennünket fogadótermében üdvözölhessen. Az első tanítványok, Krisztus követői, nem elégedtek meg azzal, hogy útközben, rövid ideig vele beszélgessenek, hanem megkérdezték tőle: „Rabbi, hol lakol?... Elmenének és megláták, hol lakik; és nála maradának azon a napon.” (Jn 1:39–40) Ugyanígy juthatunk mi is a legbensőbb közösségbe és a legbizalmasabb kapcsolatba vele. „Aki a Felségesnek rejtekében lakozik, a Mindenhatónak árnyékában nyugoszik az.” (Zsolt 91:1) Kopogtassanak tehát a kegyelem ajtaján mindazok, akik Isten áldása után vágyakoznak, és mondják el meggyőződéssel: „Uram, te megígérted: aki kér, mind kap; és aki keres, talál; és a zörgetőnek megnyittatik!” – Gondolatok a hegyibeszédről, 131. o.

Az isteni eszménykép, amit gyermekei elé állított, sokkal magasztosabb annál, amit az ember kigondolni képes. Szent törvényében az élő Isten az Ő jellemének tükörképét hagyta ránk. Jézus Krisztus a legnagyobb Tanítómester, akit valaha megismerhetett a világ…

A keresztény ember jellemének eszményképe a Krisztushoz hasonulás. Megnyílt előttünk a folyamatos fejlődés útja. El kell érnünk azt a célt, azt a mércét, amibe belefoglaltatik minden, ami jó, tiszta és nemes. Folyamatos kitartásra és fejlődésre van szükségünk, ha el akarjuk érni a tökéletes jellemet. – In Heavenly Places, 141. o.

Jézus minden embernek segítséget nyújtott abban, hogy jobb megértést szerezzen küldetéséről és munkásságáról. Eljött, hogy bemutassa világunknak az Atya jellemét, és amikor tanulmányozzuk életét, szavait és tetteit, segítséget nyerünk az Isten iránti engedelmességre vonatkozóan minden téren, és ha igyekszünk követni az Ő példáját, akkor élő levelekké válunk, akiket ismer és olvas minden ember. Élő emberi ügynökökként kell képviselnünk Jézus Krisztus jellemét a világ előtt. – Lift Him Up, 169. o.