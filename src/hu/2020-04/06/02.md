---
title:  Ahelyett, Hogy Elbújnánk
date:  01/11/2020
---

`Olvassuk el 1Móz 3:1-11 verseit! Vajon miért kérdezte Isten Ádámtól, hogy „Hol vagy?”`

A bűnesetről szólva a kérdéses gyümölcsöt általában almának szokták mondani, pedig az Igében nem ez áll, hanem az, hogy „a fának gyümölcse” (1Móz 3:3). A gyümölcs fajtája nem számít. Azért volt tilos enni arról a fáról, mert az a bizonyos fa valamit jelképezett – a kísértést, hogy az ember félreállítsa Istent és kijelentse: „Én határozok a saját életemről. A magam istene lehetek. Felülbírálhatom Isten szavát.”

Ádám és Éva élete félresiklott, amikor a kígyó rávette őket, hogy egyenek a fa gyümölcséből. Majd megérezték, hogy Isten ott van a közelben, ezért megpróbáltak elrejtőzni előle „a kert fái között” (1Móz 3:8).

Furcsa, hogy Isten megkérdezte Ádámtól: „Hol vagy?” Pedig biztosan tudta, hogy hol volt. Talán azért tette fel a kérdést, hogy segítsen Ádámnak és Évának rádöbbenni, mit is tesznek – rejtőzködnek –, méghozzá amiatt, amit elkövettek. Vagyis segített nekik, hogy felismerjék lépéseik szomorú következményeit.

`Róm 5:11-19 szakaszában Pál többször is közvetlen összefüggésre mutat rá Ádám édeni tette és Jézus kereszthalála között. Jézus azért jött, hogy visszafordítsa azt a helyzetet, amit Ádám okozott. Mit tudhatunk meg erről ebben a részben?`

Úgy is mondhatnánk, hogy a megváltási terv Isten válasza Ádám és Éva reakciójára. Szégyenkezve, bűnük tudatában próbáltak elbújni Isten elől, aki a megmentésükért jött. A magunk körülményei között mi is ugyanazt tettük, és Jézus eljött, hogy minket is megmentsen. Ezért mintha tőlünk is kérdezné: „Hol vagy?” Hol vagy a bűnödben, vétkedben, Jézussal és a megmentésedért vállalt tettei viszonylatában?

`Miért kell a keresztény oktatásnak egyebek mellett azt is hangsúlyoznia, hogy az ember természetes állapotában rejtőzködni próbál Isten elől? Rá kell mutatnunk, hogy csak Jézus a megoldás!`

---

#### Ellen G. White idézetek

Az Úr meglátogatta Ádámot és Évát, és tudtukra adta engedetlenségük következményeit. Amikor hallották Isten méltóságteljes közeledését, igyekeztek elrejtőzni tekintete elől, akiben gyönyörűségüket találták ártatlanságuk és szentségük idején. „Szólította ugyanis az Úr Isten az embert és mondta neki: Hol vagy?” […] Az Úr ezt nem azért kérdezte, mintha nem tudta volna, hanem a bűnös pár meggyőzése végett. Hogyan lett szégyenlőssé és félőssé? – A megváltás története, 39. o.

Az Úr figyelte, ahogy Ádám és Éva eszik a tiltott gyümölcsből. Bűntudatukban elrejtőztek, de az Úr látta őket, így szégyenüket nem rejthették el a szemei elől. Amikor Kain megölte a testvérét, azt hitte, hogy tagadásával eltitkolhatja bűnét, de az Úr így szólt hozzá: „A te atyádfiának vére kiált én hozzám a földről” (1Móz 4:10)…

A Biblia tökéletes mérceként mutatja be Isten törvényét, ami alapján kell alakítanunk az életünket és a jellemünket. A törvény előírásai iránti engedelmesség egyedüli tökéletes példaképe Isten Fia, az elveszett emberiség Megmentője. Őbenne nincs bűn vagy bűnnek árnyéka, és mindannyian arra hívattunk, hogy járjunk az Ő lábnyomain. – That I May Know Him, 359. o.

Amikor Jézus Isten városában fogadja a megváltottakat, elragadtatott ujjongás zeng át a légen. A két Ádám találkozik. Isten Fia kitárt karral fogadja az emberiség ősét, akit Ő teremtett, aki Alkotója ellen vétkezett, akinek a bűnéért a Megváltó a keresztre feszítés nyomát a testén viseli. Amikor Ádám megpillantja a durva szögek helyét, Urának nem a keblére, hanem alázattal a lábához borul, és így kiált: „Méltó, méltó a megöletett Bárány!” A Megváltó gyengéden felemeli Ádámot, és tekintetét rég elvesztett édeni otthonára irányítja.

Ádám élete az Édenből való kiűzetés után tele volt gyötrelemmel. Minden hervadó levél, minden áldozati állat, a gyönyörű természet minden betegsége, az ember tisztaságán ejtett szennyfoltok újra meg újra bűnére emlékeztették. Mérhetetlenül mardosta a bűntudat, amikor látta a sokasodó gonoszságot, és amikor óvó szavára az volt a szemrehányó válasz, hogy ő okozta a bűnt. Csaknem ezer éven át viselte türelmes alázattal vétkének büntetését. Őszintén megbánta bűnét. Bízott a megígért Megváltó érdemeiben, és a feltámadás reménységével halt meg. Isten Fia jóvátette az ember kudarcát és bukását. Jézus engesztelő szolgálata nyomán Ádám visszakapja korábbi birodalmát. – A nagy küzdelem, 647. o.