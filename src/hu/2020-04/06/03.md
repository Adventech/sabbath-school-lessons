---
title:  Menekülés Közben
date:  02/11/2020
---

`Olvassuk el 1Móz 28:10-17 szakaszát! Miről szól ez a történet? Mit tanulhatunk belőle Isten kegyelméről mindannyian, akik bizonyos értelemben menekülünk a bűneink miatt?`

Jákób az édesanyja segédletével kegyetlen csalásba keveredett a család más tagjainak a kárára, amiért azután megfizetett. A bátyja szörnyű fenyegetésekkel illette, földönfutóvá lett, elmenekült a nagybátyjához, Háránba. Minden bizonytalannak és ijesztőnek tűnt. Egy nap szürkület után, amikor besötétedett, Jákób a semmi közepén találta magát, a feje felett az égbolt volt a tető. Keresett egy követ párnául, majd nyugovóra tért. Hamarosan azonban megzavarta valami öntudatlan alvását. Jött a híres álom a hatalmas létráról, ami a földön állt és az égig ért, angyalok jártak rajta le-föl.

Jákób hallott egy hangot: „Én vagyok az Úr, Ábrahámnak a te atyádnak Istene” (1Móz 28:13). Majd olyan ígéretek következtek, amelyeket a családi hagyományokból jól ismert. Utódaid igen sokan lesznek, áldást jelentenek majd a föld minden családja számára. „Íme, én veled vagyok – folytatta a hang –, hogy megőrizzelek téged, akárhova mész… Mert nem hagylak el, míg be nem teljesítem, amint mondtam neked” (1Móz 28:15, ÚRK).

Jóval később Ellen White ezt írta Pálról: „látta Jákób látomásának létráját, ami Krisztust jelképezte, aki összekötötte a földet a mennyel, a halandó embert a végtelen Istennel. Hite megerősödött, amint visszaemlékezett arra, hogy a pátriárkák és próféták arra építettek, aki az ő támasza és vigasza, akiért az életét adja” (Ellen G. White: Az apostolok története. Budapest, 2001, Advent Kiadó, 336. o.).

Jákób felébredt és ezt gondolta magában: „Bizonyára az Úr van e helyen, és én nem tudtam” (1Móz 28:16). Lélegzetelállító, ami itt történt. Jákób soha nem felejtette el azt a helyet, el is nevezte, ott életre szólóan hűséget fogadott Istennek.

`Mit tanulhatunk ebből a történetből arról, hogy Isten a bűneink dacára igyekszik elérni bennünket Krisztusban? Miért különösen fontos mindig a keresztény oktatás előterében tartani ezt az elvet?`

---

#### Ellen G. White idézetek

Jákobot végtelenül elszomorította életének nagy tévedése. Teljesen el volt keseredve. Magányosan, kimerülten, lehangoltan, múltbeli tévedéseinek emlékeitől gyötörten rettegett a jövőtől, miközben lefeküdt a földre, és fejét egy kőre hajtotta. Ha tiszta lett volna a lelkiismerete, akkor szíve erős lett volna Istenben. Viszont tudatában volt a vétkei okozta bonyodalmaknak, félelmeknek és megpróbáltatásoknak. Ez a gondolat keserítette meg az életét. Jákob bánta bűnét, de mégsem érezte, hogy megszabadult volna a gonosztól. Szorongattatásában, testi és lelki szenvedései közepette csupán a reménye maradt, hogy meg fogja találni az isteni előjogokhoz visszavezető utat…

Ó, micsoda isteni jóindulat! Ő mindig kész még a gyengeségeink ellenére is a segítségünkre sietni, hogy jelenlétével bátorítson, ha már megtettük a magunk részét, vagyis ha teljes mértékben Őnéki vetjük alá az életünket. Az ember előtt nyitva áll a menny. Isten arra vár, hogy a segítségét kérjük. Lehet, hogy a jövő sötétnek tűnik, de Isten él! – This Day Whit God, 323. o.

Jákob most már tudta, hogy a szövetség angyalával küzdött. Megnyomorodott. De irtózatos szenvedése ellenére sem mondott le szándékáról. Régóta nyugtalanította, bántotta, mardosta a bűntudat. Most tudni akarta, hogy Isten megbocsátotta-e bűnét. A mennyei látogató mintha távozni készült volna. De Jákob belekapaszkodott, és áldásért könyörgött. Az angyal sürgette: „Bocsáss el engem, mert feljött a hajnal!” De a pátriárka kiáltott: „Nem bocsátlak el téged, míg meg nem áldasz engemet.” Micsoda bizalom és micsoda szívós kitartás! Ha Jákob kérkedve, önhitten követelőzött volna, nyomban megsemmisül. Ő azonban megvallotta, hogy gyenge és méltatlan, de bízott a szövetségét megtartó Isten irgalmában…

Ez a bűnös, tévedő, halandó ember a bűneit megbánva, magát megalázva, akaratát feladva győzött a menny Urával vívott harcban. Remegve kapaszkodott Isten ígéreteibe, és az a szív, amely végtelenül szeret, nem tudott nemet mondani a bűnös könyörgésére. Jákob győzelmének bizonyítékául, és azért, hogy másokat is példája követésére bátorítson, nevét, amely bűnére emlékeztette, Isten olyan névre változtatta, amellyel győzelmének állított emléket. – A nagy küzdelem, 616–617. o.

Amikor az ellenség azt sugallja, hogy az Úr elhagyott, válaszul mondd, hogy te tudod, Ő nem hagyott el, hisz megígérte: „Nem hagylak el, sem el nem távozom tőled” (Zsid 13:5). Űzd el az ellenséget. Mondd neki, hogy nem fogsz gyalázatot szerezni Istennek azzal, hogy kételkedsz a szeretetében… Az Úr határtalan segítségét szeretné a rendelkezésedre bocsátani… Mindenkor bízz benne! Kapaszkodj bele kegyelmének gazdagságaiba, és mondd: „Én hinni fogom, és hiszem, hogy az Úr Jézus meghalt értem.” Talán sötétnek tűnik előtted az út, de az Úr Jézus világosságot tud árasztani. – In Heavenly Places, 275. o.