---
title:  A Mester további tanításai
date:  31/10/2020
---

### E heti tanulmányunk
1Mózes 3:1-11; 28:10-17; Máté 15:21-28; Márk 10:46-52; János 1:1-14; Róma 5:11-19 

> <p></p>
> „Jézus ekkor így szólt: Eredj el, a te hited megtartott téged. És azonnal megjött a szeme világa, és követte őt az úton” (Mk 10:52, ÚRK).

Ugyan kivel nem fordult még elő, hogy szégyellte magát? Ki az, aki nem tett olyasmit, amire fájdalmas visszagondolni, és szörnyülködne, ha mások tudomást szereznének arról a dologról? Valószínűleg mindannyian tudjuk, hogy mit jelent ez.

Majd képzeljük el, milyen lehetett Ádámnak és Évának, miután ettek a tiltott fáról! Vagy Jákóbnak, aki csellel vette rá az apját, hogy a bátyja helyett neki adja az áldást, majd pedig menekülnie kellett a testvére haragja elől. Hogyan tudott éjjel aludni? És gondoljunk az asszonyra, akit „tetten” értek (Jn 8:4)! Dávid is tudta, hogy mit jelent ez, hiszen a 32. zsoltárban szívet tépő módon fejezi ki és vallja meg az érzéseit.

Természetesen ezért is egyetemes az evangélium, Krisztus az egész emberiségért meghalt. Különbözőek vagyunk, egy dolog azonban összeköt bennünket: az általános bűnösségünk.

Ennélfogva a keresztény oktatásnak rá kell mutatnia igencsak gyászos helyzetünk egyedüli megoldására. Ezen a héten tehát az egyetlen megoldásra, a mesteri Tanítóra tekintünk.

---

#### Ellen G. White idézetek

Jézus egy pillanatra körbenézett a helyszínen – a szégyenében remegő áldozaton, a kemény tekintetű, emberi együttérzést nélkülöző méltóságokon. Szeplőtlen tisztaságú lelke visszarettent a látottaktól. Jól tudta, miért hozták eléje ezt az ügyet. Olvasott a szívekben, a jelenlévők mindegyikének ismerte jellemét és életútját. Az igazságnak ezek az úgynevezett őrei maguk vitték áldozatukat a bűnbe, hogy tőrbe csalhassák Jézust, aki úgy tett, mintha nem hallotta volna kérdésüket, lehajolt, a földre szegezte tekintetét, és írni kezdett a porba.

Látva késlekedését és látszólagos közömbösségét, közelebb húzódtak, hogy felhívják figyelmét az ügyre. Ám amint tekintetük a Jézusét követve a földre esett, az ábrázatuk elváltozott. Ott látták leírva saját életük bűnös titkait. Az emberek figyeltek, látták az arckifejezések megváltozását, és odatolakodtak, hogy meglessék, mi az, amit oly meghökkenten és szégyenkezve néznek…

Színlelt szentségük köpenye lehullt róluk, bűnösen, ítélet alatt álltak a végtelen Tisztaság előtt. Reszkettek, hogy életük rejtett bűnei a sokaság elé kerülnek, s egyenként, lehajtott fővel és lesütött szemmel oldalogtak el, áldozatukat otthagyták az irgalmas Megváltóval. – Jézus élete, 461. o.

Hisszük, hogy Jézus volt az Isten Fia; de van-e személyes hitetek, mely a saját üdvösségetekre vonatkozik? Hisszük-e, hogy meghalt a Golgota keresztjén azért, hogy megváltson minket, és felajánlotta az örök élet ajándékát, ha hiszünk Őbenne?

Mit jelent hinni? Azt jelenti, hogy teljes mértékig elfogadom: Jézus Krisztus érettünk áldoztatott fel, átokká lett értünk, magára vette bűneinket, és nekünk tulajdonította az Ő saját igazságát. Ezért igényeljük Krisztus igazságát, hiszünk ebben, és így a mi igazságunkká is válik. Ő a mi Megváltónk. Megment bennünket, mert megmondta, hogy üdvözíteni fog. – Hit, remény, cselekvő szeretet, 70. o.

Az isteni terv szerint az Istentől kapott világosságnak minden egyes sugarát követnünk kell. Az ember mit sem érhet el Isten nélkül, ugyanakkor Isten úgy alakította ki a terveit, hogy azok alapján az emberiség helyreállítási munkája ne legyen elvégezhető az emberi és az isteni eszközök együttműködése nélkül. Noha az ember része mérhetetlenül kicsi, Isten tervében éppen erre a kis részre van szükség a munka sikeréhez.

A bűnös ember megtérése után észlelhető nagy változás nem az emberi jóság gyümölcse.

Az irgalmas Isten részesített minket a kegyelmében. Adjunk hálát, és zengjünk dicséretet neki, amiért Megváltónkká lett! A szívünket és elménket betöltő szeretete a kegyelem gazdag áradataiban törjön elő. – Isten csodálatos kegyelme, 319. o.